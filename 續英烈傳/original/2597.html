<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>續英烈傳 - 第二回　劉基就人論興衰　太祖順天傳大位</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二回</br>　　劉基就人論興衰　太祖順天傳大位</font></h4>
			　　卻說太祖單召劉基入侍。你道這劉基是誰？他是處州府青田縣人，表字伯溫，幼時曾得異人傳授，上知天文，下知地理，前知已往，後知未來，推測如神。在周可比姜子牙，在漢不讓張子房、諸葛孔明，在唐堪與李淳風、袁天罡作配。元末曾出仕，做過知縣，後見元綱解組，金陵有天子氣，遂棄職從太祖創成，一統天下，受封誠意伯之爵。真足稱明朝一個出類拔萃的豪傑。<br />
　　這日聞太祖欽召，即隨中官而入。朝見過太祖，賜坐賜茶畢。太祖因說道：「今天下已大定矣，無復可虞，但朕家事，尚覺有所未妥，故特召先生來商之。」劉基道：「太孫已正位青宮，諸王俱分封有地，有何不妥，復煩聖慮？」太祖蹙了眉頭道：「先生是朕股肱，何得亦為此言！卿且論皇太孫為何如人？」劉基對道：「陛下既以股肱待臣，臣敢不以腹心報陛下。皇太孫純仁至孝，繼世之令主也。」太祖道：「仁孝能居天位否？」劉基道：「仁則四海愛之，孝則神鬼欽之，於居天位何有？」太祖聽了，沉吟良久，道：「卿且說四子燕王為何如人？」劉基道：「燕王龍行虎步，智勇兼全，英雄之主也。」太祖道：「英雄亦能居天位否？」劉基道：「英雄才略能服天下，於居天位又何有？」太祖道：「負帝王之姿，亦有不居天位者乎？」劉基道：「龍必居海，虎必居山。帝王不居天位，是虛生也。從來天不生無位之帝王。」太祖道：「帝王並生，豈能並立？」劉基道：「並立固不可，然天既生之，自有次第。故宋陳希夷見了宋太祖與宋太宗，有一擔挑兩皇帝之謠，安可強也。」太祖道：「廢一興一，或者可也。」劉基道：「天之所興，人豈能廢。」太祖道：「細聽卿言，大有可思，但朕胸中，尚未了然。國家或廢或興，或久或遠，卿可細細為朕言之。朕當躬採成法，以教子孫。」劉基道：「陛下歷數萬年，臣亦不能細詳。」太祖道：「朕亦知興廢，古今自有定理，但慮長孫不克永終，故有此問。先生慎勿諱言。」劉基見太祖屬意諄諄，因左右回顧，不敢即對。太祖知其意，即命賜羊脯湯、宮餅。<br />
　　劉基食畢。太祖乃屏退左右近侍，道：「君臣一體，出卿之口，入朕之耳，幸勿忌諱。」劉基道：「承聖恩下問，愚臣焉敢隱匿？但天意深微，不敢明洩。姑將圖讖之要，以言其略。陛下察其大意可也。但觸犯忌諱，臣該萬死，望陛下赦之。」太祖道：「直言寤君是功也，何罪之有？即使有罪，亦當諒其心而赦之。卿可勿慮。」劉基乃於袖中取出一冊獻上，道：「此柬明歷也，乞陛下審視，自得其詳。」太祖接了，展開一看，祇見上寫著：<br />
　　戊申龍飛非尋常，日月並行天下光。<br />
　　煙塵蕩盡禮樂煥，聖人南面金陵方。<br />
　　干戈既定四海晏，威施中夏及他邦。<br />
　　無疆大歷憶體恤，微臣敢向天顏揚。<br />
　　誰知蒼蒼意不然，龍子未久遭夭折。<br />
　　長孫嗣統亦希奇，五十五月遭大缺。<br />
　　燕子高飛大帝宮，水馬年來分外烈。<br />
　　釋子女子仍有兆，倡亂畫策皆因劫。<br />
　　六月水渡天意微，與難之人皆是節。<br />
　　青龍火裹著袈裟，此事聞之心膽裂。<br />
　　太祖看罷，艴然不悅道：「『五十五月』，朕祚止此乎？」劉基道：「陛下聖祚綿遠，但此所言非言聖祚，別有指也。」太祖道：「『燕子』為誰？『釋子』又為誰？」劉基道：「天機臣不敢泄，陛下但就字義詳察，當自得之。」太祖沉思半晌，道：「天機亦難細解，但觀其大意，必有變更之舉。朕日夜所憂者此也。先生道德通玄，有何良策，可以為朕消弭？」劉基道：「殺運未除，雖天地亦不能自主，神聖亦不能挽回，況臣下愚，有何良策？惟望陛下修德行仁，順以應之，則天心人事，將有不待計而自完全矣。若欲後事而圖，非徒無益，必且有害。」太祖長歎不已，道：「天道朕豈敢違，但念後人愚昧仁柔，不知變計，欲先生指迷，庶可保全。」劉基道：「陛下深慮及此，子孫之永佑。」太祖道：「朕思『青龍』者，青宮也﹔『火裏』者危地也﹔袈裟者，僧衣也。此中明明有趨避之機，先生何惜一言，明可指示乎？」劉基忙起立道：「臣蒙聖諭諄諄，敢不披瀝肝膽。」又回頭，左右一看，見四傍無人，因趨進一步，俯伏於聖座之前，細細密奏。語秘人皆不聞，又見太祖又加歎息。君臣密語半晌，劉基方退下就坐。太祖乃傳旨，敕禮部立取度碟三張，又敕工部立取剃刀一把，僧衣鞋帽齊備。又叱退左右，君臣們秘密緘封停當。又敕一謹慎太監王鉞，牢固收藏，遵旨至期獻出，又賜飲數杯，劉基方謝恩退出。<br />
　　正是：<br />
　　天心不可測，聖賢能測之。<br />
　　祖宗有深意，子孫哪得知。<br />
　　太祖自此之後，。便安心立皇太孫為嗣，遂次第分遣諸王，各就藩封。諸王受命，俱欣然就道，惟燕王心下不服。原來這燕王為人智勇絕倫，自幼便從太祖東征西戰，多立奇功。太祖深愛之，燕王亦自負其才，以為諸王莫及，往往以唐朝小秦王李世民自比。自見皇太孫立了東宮，心甚不悅，祇因太祖寵愛有加，尚望有改立之命。不料一時竟遣就藩封，心下愈加不服，然聖旨已出，焉敢有違，祇得怏怏就封燕國。這燕國乃古北平之地，自來強悍，金元皆於此而興。這燕王又是一北方豪傑﹔況且地靈人傑，適然湊著，自然生出許多事來，誰肯干休老死。故燕王到了國中，便陰懷大志，暗暗招納英豪，祇候太祖一晏駕，便思大舉。國中凡有一才一略之人，皆收養府中。但燕地終是一隅，不能得出類拔萃的異人，因遣心腹之人，分道往天下去求。祇因這一求，有分教：<br />
　　熊飛渭水明王夢，龍臥南陽聖主求。<br />
不知訪出何人，且看下回分解。<br />
　　　　<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
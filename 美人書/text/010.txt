
			　　引
　　煙水散人曰：今之論美人者，但取其情之麗，事之豔而已。而不知欺花奪月之姿，自有遺世凌雲之想。故瑤圃仙妃，偶染凡心而下謫；蘭閨玉媛，必全淨體以遐飛。在秦則有弄珠乘鸞，在漢則有雲姬屍解，在唐則有蕭玉梅之飛升、宋春英之卻偶。傳記所載，班班可考，其非謬誕可知也。
　　蓋均為女子，而彼則咳唾珠璣，心腸錦繡，自非丹書案畔，吹落步虛之聲，安得碧玉樓中，秀奪飛瓊之貌。是以西施既傾吳國，而五湖一棹，竟飛雲而逝，至今浣紗石上，響　廊邊，使人睹遺蹟而戀戀也。
　　余又嘗讀長恨歌及陳鴻所作外史，楊玉環既罹馬嵬之難，而上皇思之不置，而托術士，覓扣仙扃，親謁玉妃於海山瑤闕，得鈿合、金釵，以為報。始知美人之生，必非凡質；而美人之去，仍返丹丘，非臆說也。
　　吾郡有謝五云者，秉姿靈秀，托想幽玄，遵有飧霞仙去之跡。惜乎未及百年，而世無知者；余雖聞其事，而未詳端末；考之郡志，則郡志不載；訊諸故老，則故老失傳。嗟乎，豈徒付之源水落花，雪鴻爪指而已耶！
　　忽有以殘編求售者，余檢閱其內，則有載及謝姬遺事，僅五葉，共得詩十有五章。余遂有所據，而為點次成傳。
　　或曰：「仙史下謫，方為美人，信如子說矣！但既有仙都羽化之靈姿，何必諧風塵伉儷之俗偶！而謝姬所配丁生，不能如蕭史共騎彩鳳，則又何也？」余曰：「不然，天上既無不識字之神仙，人間安有不配偶之美女。而況身無靈骨，豈得高翔；夙業未完，必須償滿。此天臺失路，劉晨赴七載之盟；藍橋搗藥，裴航得玉杵之合。子又何疑於五雲耶？」
　　集謝彩為第十。
　　謝彩者，字五雲，秀州謝彬吾之女也。彬吾年四十而無子，乃與妻朱氏往禱於曹王廟。暮歸，而朱氏夢一神人，授以白兔，柔潔如雪，兔旁漸有五色雲起，冉冉四合，竟圍繞於朱氏之懷，遂覺而有娠。及臨產之夕，雲霞拂戶，香氣氤氳，直至昧爽，方聞啼響。
　　無何，彩年十歲，教之書，即能書，教之奕，即善奕。隨所指授，靡不工巧。
　　忽有化齋老嫗，見而驚歎曰：「此子乃璇妃之第三女，何忽謫凡耶？」彩亦顧嫗而笑。彬吾將欲延而問之，旋失老嫗所在，因以問彩，彩曰：「此乃東海姚姥也。」
　　其後彩年十四，柔肌纖質，不勝綺羅，而妖冶之態，使見者驚訝失色，以為神人。
　　時有呂生者，父為顯僚，佳公子也。聞彩之美，擬欲納為繼室。彬吾意將許之，而彩堅執不從。
　　朱氏力勸曰：「呂郎貴顯，既已甲於一郡，矧又名士風流，不失為郄家書婿。汝乃執迷不允，何也？」彩對曰：「兒雖女子，非貪赫赫之勢，而深厭夫室家之情慾也。蓋赤城霞起，原縈出俗之心；青鳥音來，即促凌虛之躅。而況斑衣缺舞，難以暌違；梅實未三，豈堪宜室。願憐鄙志，請免慈懷。」
　　朱氏曰：「兒雖秉志幽芳，亦須體憐白髮，從來無不嫁之女子，亦未聞凡質可以成仙。汝何習荒唐之謬說，而棄父母之恩命乎！」
　　彩曰：「兒蒙撫鞠，豈敢忘恩，但母亦未知兒之素心也。兒蓋從玉女彈九氣、受八素訣。行將築室空山，而以文杏為梁，雲母為幄，規連珠樹，矩泄瑤泉。然後取瓊籍萬卷，熏以龍腦，襲以法錦，碧珧截硯，琉璃貯匣，兒乃逍遙徙倚於其間。則又仰擲雲輪，手攜霄轡，守胎靈而思錄氣，逐毛女而追飛猿。渴飲瓊漿，飢餐碩果，鶴司丹灶，兔搗玄霜，不亦仙居之逸趣，物外之幽娛，又何羨乎人間夫婦之情乎！雖然宿緣未了，春債應償，尚須遲之數載間也。雖欲曲從恩命，其如天曹姻薄，未曾注定何！」
　　朱氏雖嗤其妄，不能強抑而止。
　　彩嘗擬《仙游詩》十絕，備附於左，其一云：
　　足底雲輪指上蓮，幻蹤偶爾寄風煙。
　　晚來歸就壺中臥，誰識壺中更有天。
　　其　二
　　十二峰頭嵐氣青，霓裳搖曳佩丁丁。
　　葫蘆收括乾坤物，雲雨風雷日月星。
　　其　三
　　結個幽廬在石尖，懸崖瀑布掛珠簾。
　　誰人識得仙家意，八卦爐中火自添。
　　其　四
　　麻姑七日下經家，長爪翻思背可爬。
　　一念才萌姑已悉，銀鞭忽自暗中撾。
　　其　五
　　霧幌霞屏接紫虛，為緣修道好樓居。
　　近逢七七時經過，傳得瑤池寶篆書。
　　其　六
　　源水桃花歷亂開，神仙有窟在天臺。
　　若非流出胡麻引，劉阮那能入洞來。
　　其　七
　　自吸流霞上碧霄，海山萬里任逍遙。
　　青鳥遣為傳信使，白雲收在擔頭挑。
　　其　八
　　香風吹下蕊珠宮，路遇巴園對奕翁。
　　笑問先生何處去，揪枰移在玉蓮峰。
　　其　九
　　千年靈芝似野蔬，萬餘年鶴豢如鵝。
　　洞門不閉丹爐靜，唯有松花繞澗多。
　　其　十
　　洞庭遙接海波平，夜集靈山講內經。
　　客到卻慚無供設，特將人液醉先生。
　　一日，彩謂其母曰：「昨有蓬萊使者，約兒於今夜二更同到海東一往，至第三日午夜始歸。願母早晚看護，每夕必須燃燈至曉，勿使貓鼠驚擾兒體。更有一事，明日午後，有雲間丁七郎者，必來謁見阿父，願為留住，以俟兒歸。」
　　朱氏莫測其意，但唯唯而已。是夜更餘，彩即上牀，以被覆面而臥，既而沉沉睡去，四肢俱冷，唯胸腹微有溫氣。
　　次日傍晚，果聞有客，稱自松江來訪，朱氏急問：「是丁七官否？」僮曰：「非也，止有一張秀才耳。」
　　既而客去，朱氏出問翁曰：「適來何客也？」彬吾曰：「乃表兄丁仲可之子，自幼繼與松江張翁為嗣，今以入泮，暫歸一望耳。」
　　朱氏即以彩言為囑，彬吾曰：「我約以明日設款相邀，俟來赴酌，當即留住也。」
　　及至第三日夜分，彩果徐徐甦醒，披衣起坐。朱氏問以所之之處，彩曰：「兒於前日卯時即至海東，謁見玉城仙史，展禮方畢，遂有九天諸母、青城、圓嶠各洞真人，靡不駕雲跨鶴而至，互相講晰太上神咒、玉虛清淨道德真經。及講論既訖，仙樂競宣，彈雲璈而擊玉磐；天廚薦饌，斟瓊液而進玄芝。既經信宿，兒即辭謝而出，歸憩於靈鷲峰巔。邂逅玉女，贈兒以火梨二枚，兒啖其一，置一於袖。」
　　計其所往，凡三晝夜，而停留在彼，已有兩日兩夕，其間往返不過一晝夜間耳，乃行三萬六千七百餘里，雖御風奔駿，無以比其疾也。
　　即於袖中取梨，以奉朱氏。朱氏以為仙果，呼起彬吾，將欲分而食之。豈知梨才入口，味極苦澀，更有一種穢惡之氣，不覺嘔吐狼藉。彩乃歎曰：「此梨食之，後天不老，乃以甘香鮮脆之味，忽爾變為苦惡，豈非仙不易幾乎！」
　　因問丁生已至，可曾留住否，彬吾曰：「彼欲去甚亟，特以汝囑，勉強館留於後園，未知兒意何若？」
　　彩曰：「兒與此生宿緣未絕，應為夫婦。明日且以兄妹之禮出與見後，父可從容婉導其情，諒彼繼父已殂，必肯入贅。況以青青子衿，亦足為門楣增重矣。」
　　彬吾欣然笑曰：「我亦絕愛丁郎才貌兼美，若得為婿，我所願也。」
　　即於次早日出見丁生曰：「弱息與姪乃嫡表兄妹，容當喚出相見。」
　　丁生含笑而起，未及措辭，而羅裙裊裊，玉佩珊珊，彩已明妝麗服而出。
　　但覺回眸轉盼，光彩射人，丁生暗暗驚異曰：「誰意吾妹有此絕色，豈非仙姝下謫耶！」既而從容向翁曰：「小姪年逾弱冠，室乏齊眉。雖獲游庠，家無擔石。況自禾郡至松，僅僅帶水之隔，即覺於老叔處音問時疏，今於臨別之際，不無浩歎耳。」
　　彬吾曰：「張翁既已去世，吾姪理合歸宗。若未聘妻，我以彩兒字汝，意下如何？」
　　丁生慌忙離席而拜曰：「既蒙恩眷，敢不拜從。」是夜彩賦絕句二章遣鬟持贈丁生曰：
　　三生一笑舊姻盟，石畔桃花月下笙。
　　惆悵滄桑經幾變，於今才了昔年情。
　　其　二
　　銀漢昭回月在天，香風吹散碧紗煙。
　　玉京何必崎嶇覓，咫尺雲屏證宿緣。
　　丁生即裁一律，托鬟回報云：
　　蕊珠宮裡玉嬋娟，謫下人間豈偶然。
　　秋浦芙蓉初映水，曉欄芍藥乍凝煙。
　　避風已把瑤臺築，伴月時將柏子燃。
　　見說姻盟原宿世，慚非蕭史荷君憐。
　　有丁仲文者，生之族叔也，即日倩仲為媒，擇期納幣。及成姻三日，彩謂丁生曰：「今夕偶有二三女伴，遠來相候，茗果之物，煩子預備。」丁生曰：「當具酒餚，豈持茗果已乎！」彩笑曰：「非子所知，彼乃不食煙火者也。」
　　既而更闌月上，則有美婢數十，各持錦衾繡褥、玉壺金爐、茗盞紗燈，連袂雜沓而至，頃刻間，鋪滿一室。但見綺錦寶玩，金碧相映，光彩陸離。須臾更有三姝，霓裳綃衣，乘風冉冉而下，皆有凌霞閉月，遺世獨立之容。彩含笑出迎，即與三姝見畢。
　　三姝笑曰：「妾輩今夕特為賀喜而來，敢問新郎何在？」彩急令生出拜，呼其衣緋者曰「玉城仙史」，衣白者曰「苕上君」，衣紫者曰：「少室靈妃」，次第見畢。
　　玉城仙史曰：「妾輩無以為賀，敬具千歲苓一莖，玉芝、交棗、桃脯各一篚，上清玉液一瓿，聊與佳夫婦作一宵清話耳。」
　　於是布席環坐，諸侍女選為行酒，其味清香甘冽，諸果亦極鮮美異常，信非人世所能嘗者。
　　其始彩與三姝俱話昔時瑤島相會之事，苕上君曰：「自從謝妹臨凡，妾等蟠桃大會，已經三度。每每想及當時，未嘗不臨風而忉但也。」
　　少室靈妃曰：「別後至今，居諸幾何，不覺時衰物變，海中行復揚波矣。」既而歎曰：「月白風清，際此良夜，洵可謂『四美具，二難並』矣，可無佳句賦以見志乎！」遂互相推遜，玉城仙史朗聲吟曰：
　　風飄飄兮雲悠悠，雲收風息兮，掛新月而如鉤。感當時之舊事兮，欣今夕之良會。酌以玉液兮薦以桃修，想彼瑤臺寂兮雲幌幽。夜鶴怨兮曉鸞愁，何我姝之花不返，以塵絆而遲留。空丹灶於祖洲兮，祖鳳駕於三秋。諒塵緣之易盡兮，終當與子會笙鶴於群玉之山頭。嗟斯晤兮旋別，述鄙愫兮綢繆。
　　玉城仙史吟訖，次至苕上君，以玉如意擊案而歌曰：
　　吞吐日月兮啜其英，浩氣磅礴兮得長生。糠秕濁世兮，高躡乎太清。雖天上之無愁兮，羨人間之有情。溯清風於子夜兮，樂故人之瑟琴。白鶴舞兮丹鳳鳴，會看迎子之馭，而復上乎瑤京！
　　歌竟，酒至少室靈妃，揚袂起舞，再拜而歌曰：悠悠浩劫兮逐逝波，茫茫大地兮，崇者山而卑者河。何世人之迷昧兮，騖於名利而紛拿！豈知太清之上，更有神凝無謐，超出乎塵劫之外，終乾坤而不磨。只俄頃兮可以遍遊於九有，笑塵世之百齡兮僅剎那。子不見夫樵者觀奕兮爛其柯，是知清虛之理莫測，神仙之樂居多。抽子之佩兮慨且歌，於焉不醉兮如此良夜何！
　　少室靈妃歌竟，彩以瑤簪擊玉缶而歌曰：
　　金烏既墜漏箭頻，城頭月掛銀粼粼。
　　流光照我四座賓，贈我以酒歌陽春。
　　憶昔瑤臺會群真，雲璈玉磐俱雜陳。
　　既諷丹▉復清論，天花四散縈我身。
　　於此一別滄海濱，宿緣未斷旋謫塵。
　　厄滿二九始締姻，桃花繞洞空白雲。
　　白鶴怨我未返輪，靈臺鬱結思莫伸。
　　庸知鸞馭俄相親，際此良夜逢故人。
　　留連莫惜傾玉樽，須臾展我眉上顰。
　　從茲碧落與清津，時修尺一通雁鱗。
　　何當解縛重作鄰，淡掃雙蛾朝紫宸。
　　彩既吟訖，三姝覆命斟酒以送丁生。丁生方欲遜謝，忽聞異香飄動，旋有白鶴蹁躚鳴於松頂。玉城仙史笑曰：「此來者得非是湘君乎？」
　　言未既，即有一姝從鶴背而下，笑向三姝曰：「若等既訪謝妹，曷不遣使相邀，豈以予非知己而見卻耶！」苕上君戲曰：「但恐為著虞天子，不肯暫離，故不敢相屈偕行，何得以此見責乎！」
　　湘妃亦戲曰：「汝若不為文大夫留戀，亦何至坐臥苕宮！」苕上君曰：「終不若湘江之滸，竹上淚痕斑斑，至今尚在也。」
　　玉城仙史含笑而起，疾取瓊卮，斟酒以勸湘妃。湘妃乃吟曰：
　　吳水迢遙接楚雲，瑤臺清露滴黃昏。
　　當時雖向蒼梧望，休信斑斑竹上痕。
　　俄又酒至丁生，亦朗吟一絕云：
　　雲車鶴馭下瑤空，拜謁群仙愧莫同。
　　他日蓬壺重聚會，願為雞犬托玄風。
　　丁生吟畢，時已城頭坎坎，鼓聲欲曙。湘妃起身先別，隨後三姝與彩握手立談片晌，騰雲冉冉而去。
　　丁生笑曰：「我於前日一見芳姿，亭亭玉立，殊有林下鳳，竊自疑訝，恐非人間麗色。豈知仙卿果係玉女臨凡，但不知與某有何宿緣，幸蒙錯愛至此！」
　　彩曰：「妾乃蓬萊第一峰璇妃幼女，與君原有未了之緣，應墮塵寰，結為夫婦。但須秘密，慎勿揚與外人知也。」
　　丁生自此精神秀髮，亦覺大異於人。及視人間美色，恍若塵土。
　　郡城府付有一巨浸，名曰南湖。因以兩湖相並，亦名鴛鴦湖。湖心有一煙雨樓，為一郡之勝。每於春日，宿雨初銷，淡煙輕鎖，桃花夾岸，水光瀲灩之際，彩與丁生時以小艇出遊，留連盡興。一日午餘人散，彩獨自登樓，凴欄凝眺者久之，乃長吟一律云：
　　春風遲我一登樓，紅染夭桃綠未稠。
　　百里練光煙細襯，四周曉色雨初收。
　　漁歌每自蘆中起，畫舫還從霽後游。
　　我欲騎鯨從此去，須知直北是瀛洲。
　　丁生雖善屬文，而自恨詩不如彩，每每輟翰。自後恩好日篤，晨夕無間，如此者六年。
　　忽一日，彩謂生曰：「今夕玉城仙史又來相望，將欲授子以煉神養氣之訣，子可暫輟牙籤，以作竟夕之話。」
　　俄而玉城仙史止從一小鬟而至，彩已步出中庭迎候。玉城曰：「自別之後，倏忽已逾六載。所恨者，天各一方；所喜者，子之塵限將滿。然予今夕之來，不獨訂子以升舉之期，實欲指悟丁郎，早割癡迷之性，得與故人聯牀話舊，庶不負此良夜矣。」
　　彩欣然笑曰：「予已摘下松花釀酒，剪芝作餅，候駕之來，盱衡已久。」遂攜胡牀，相對坐於月下。
　　丁生問曰：「某乃濁質愚資，未識仙機三昧，但以塵凡迥隔，偶爾獲配夫妻。夫既有所始，亦必有所以終。願乞闡示迷津，獲登覺路。」
　　玉城曰：「陰陽配合，乃造化生生之理。子尚未知所以始，安能究其所以終！故欲以道詔子，恐有未喻，不若先以人事詔子，子必了然。今夫人者，參天地而並立，超萬物而獨靈，故能保性全真，除邪去欲。上則可以飛升白日，下則可以卻病延年。夫既人而可以為仙，則知仙亦可以下謫，而況姻緣已定於五百年之前，即在造化，莫能轉奪。此五雲所以投凡，而吾子得以配偶，皆一定之數，而不必疑者也。然既有所自而來，亦必有所自而去。子不見夫朱顏綠鬢，有能至老而不變者歟！夫婦好合，有能至百年之外，雙全不失，而戀慕如初者歟！然而詎獨夫婦，凡在世之貴賤相循，盛衰移易，木遇春而榮，水至冬而涸，升沉遞降，靡不皆然。則知其始也，既已忽然而合；其終也，亦必忽然而散。子又何疑而始問之耶！故達者，不以得失為欣戚，不以去就繫思維。而割斷藕絲，鏟除癡愛，可以益壽，可以完真。」
　　丁生曰：「蒙恩剖示，使其已豁然領悟矣！但不知某亦得為劉安雞犬，而蒙提挈，共臻仙境否？」
　　玉城曰：「六年之偶，止有未了塵緣；五濁之軀，豈能攀髯附上？蓋蝶鄉夢覺，始悟三生；鴛譜名消，方超八界。而神仙亦豈易幾者哉！古來證道雖多，全真不一。有以凡胎而上升者，有以五兵而屍解者，有以脫骸全性而為仙者，皆因功力有淺深，故造就有高下，然未有不具夙根而為仙者也。子固未能一蹴而至，然苟循道而行，孜孜不息，他日或有所獲，亦未可知耳。」
　　丁生曰：「願聞致道工夫何由而始？」玉城曰：「我留一詩，子宜牢記。」遂朗誦云：
　　求厥道初，端倪莫測。
　　杳杳冥冥，以誠為宅。
　　玄之又玄，呼吸之間。
　　不矯不疾，無倚無偏。
　　變化反覆，玄牝之谷。
　　以實為虛。靜而匪獨。
　　戒之慎之，毖爾玉燭。
　　丁生俯首跪聽畢，玉城曰：「子宜誦熟是詩，他日遇見一耳道人，必能為汝解釋，求道之功盡於此矣。」
　　言訖，漏下已將四鼓，復悄然密謂彩曰：「丹灶寂寥，玉扃久閉。子宜速辦工夫，以俟限滿之日，即至海東相會，毋得久滯人間也。」遂凌風作別而去。
　　自此彩即絕除粒食，每日止啜茗果，掩扉靜息，而顏愈紅嫩。
　　忽一日，將及傍晚，呼生入告曰：「妾之謫限已滿，與郎恩好止於今夕矣！」
　　丁生聽罷，不覺唏噓哭仆於地。
　　彩扶起而笑曰：「有合必離，世之常事。獨不記玉城仙史所囑，而乃為無益之悲乎！唯至三年之後，君如遇厄，只須呼我三聲，即當為爾解救。」乃徐徐朗詠一絕云：
　　幻身雖則墮春風，不入輪迴業障中。
　　二十四年渾一夢，去來無跡彩雲空。
　　吟訖，復與丁生備敘十洲勝境及仙游之事。從容談笑，無異恒時。
　　俄聞仙樂鏗鏘，異香拂郁，而彩即端坐而逝矣！遺命以《黃庭經》並已詩集為殉。
　　及舉殯之日，輕若空棺。丁生驚異，疾開柩而視之，止遺釵鈿衣履、亂髮數莖而已。丁生嗟惋累日，絕意功名，挈攜囊篋，將欲遍遊湖海。
　　一日附舟之楚，同載數人，皆胡僧也。見生行李沉重，候至險癖之處，將生縛而投水。
　　生乃連呼五云者三，俄有巨龜浮起，負而至岸。丁生既得上崖，其縛不解自脫。
　　及仰首一看，見彩身被五色霞衣，手揮麈尾，立於雲端，數以麈柄東指，生即向東而往，不及里許，果遇友人商於楚者，乃與貸金而返。
　　但遊歷之處，緇遇緇流道侶，無不詢求物色，而並無所謂一耳者。
　　忽一晚，投寓雲門佛寺。
　　見一道人，趺坐於蒲團之上，雙瞳炯炯如星。
　　丁生異之，訊其姓號，道人怒曰：「誰不知我冀州耳大道，汝獨未之識耶！
　　丁生暗思：「耳乃番姓，若將大字一畫移上，而以人字改下，得非即是一耳道人乎？」
　　遂示以玉城之詩，求其解晰。
　　耳大道捧玩驚歎曰：「此乃玉城仙史法語，今我詮解，無不可者。」遂逐一反覆指喻，約有數千言。於時釋道共聽者有三十餘人，皆歡喜作禮去。
　　其後丁生游於少室，竟不知所終。

　　


    
	
		
			卷二
			　　第是歌樓舞館，固多細骨輕軀；水郭山村，豈乏明眸皓齒？苟欲稱心而取，難如翼北之駒；脫令降格以求，易若遼東之豕。蠻腰素口，各有專長；燕瘦環肥，都稱盡美。色界之遷移靡定，詎宜膠柱鼓瑟；情瀾之翻覆無常，安可刻舟求劍。然而傭人取婦，事屬尋常；至於名士擇妻，談非容易。欲結同心之果，必栽稱意之花。試以裙笄，譬諸草木，有如桃生瑤島，子結千年；蓮植華峰，香飄十丈。日邊則栽紅杏，天上只種白榆。要難誇述夫仙葩，茲且略言乎眾卉。乃若三湘擷秀，蓉堪集以為裳；九畹滋芳，蘭可紉而作佩。離間菊放，尋向雨中；嶺上梅開，探從雪後。洵托雅人深致，以抒君子遙情。無如藻鑒多淆，塵氛易染，柳殊濯濯，張渚何　　存；口自娟娟，子猷安在。但愛開來如斗，舉酒交酬（牡丹）；只憐翻出當階，徵詩聚賞（紅藥）。榮口朝露，雖易萎以何嫌（術桂）；嬌對晚風，縱無香而不恨（海棠）。甚者詔頒上苑，不待鼓催；彩剪深宮，無煩鈴護。凡此浮華相尚，總由習俗使然。嗚呼！錦燦霞明，輒羨杜陵景色；嫣酣翠沓，漫誇潘縣風流。從教紫蝶黃蜂，逐殘芳信；遂使桃紅李白，鬧盡春光。抑知拔俗孤芳，豈在施朱施粉；臨風獨秀，自然宜笑宜顰。清平調之連稱傾國名花，良有以也；離騷經之並舉美人芳蓙，而豈徒哉。　　竇生情有獨鍾，心無別戀。既覯出群仙品，對脂鉛盡若泥沙；曾逢壓眾天姿，視粉黛都無顏色。因是掃除俗豔，挺立芳標。非絳仙不可療飢，非卓女無由解渴。非趙姊莫教漫舞，非韋娘詎使輕歌。獨是縹緲巫峰，寓辭行雨，潺湲洛水，托想凌波。幾回彤管空懷，令人淒絕；一切青樓薄倖，匪我思存。更有異逾進誘，餘派邀歡。璧月流輝，玉茁後庭之樹；薰風吹暖，香飄別種之花。桃以餘留，啖之益美；魚縱前葉，泣乃增憐。入自宮中，莫辨雙飛彩羽；活於花裡，翻疑連理芳枝。名駒素無牝牡之分，嬌鳥安有雌雄之辨。猥以頑童為比，漫將媚子相從。豈意生也，莫肯褰裳泛好，詎甘斷袖分歡。曾鑒前車，已識宵人之伎倆（謂前七夕生醉後惡友以醜伎薦寢事）；不圖故轍，又逢路鬼之揶揄。由他優孟衣冠，來千去百；任彼狙公面目，暮四朝三。而辟火靈珠，詎甘彈雀；截犀神劍，何屑驅蠅。固知若輩利財，原同奴輩；孰曉吾徒好色，迥異登徒。於是借口求醫，再訪玉真之宅；托辭采藥，重遊雲液之區。自知一息僅存，雖生不久；還誓兩情未定，到死方休。追隨無間寒暄，躑躅不辭風雨。特以行同鑽穴，事等窬牆。豈宜東宿西餐，險遭聞見；只自南旋北轉，密作往來。徒步以行，行旨窘步；擇途而往，往必紆途。心到苦時，稱癡亦願；力當竭處，負病都忘。列子身臞，本有尪贏之態；韓郎腳軟，尤多勃窣之形。氣憊神疲，就道之孤蹤僕僕；膚銷骨立，造門而餘喘吁吁。嗟乎！背未褪黃，那知蜂苦；尾皆變赤，始信魚勞。　　在愛姑初聞其感傷於夢寐，將信將疑；及見乎消瘦之容顏，殊憐殊情。蜀帝之春魂乍返，鵑血猶流；巴山之夜話未終，猿腸已斷。第念儂身似玉，豈同汶汶可污；孰知渠命如絲，祗自奄奄欲絕。未得往還通膈膜，終教日夜係柔腸。即今仲子頻來，洵屬人言可畏；倘後伯仁忽死，實由我殺無疑。因此煙柳凝顰，露桃舍淚，托香腮而惆悵，扼玉腕而徘徊。寶篆薰殘。默默暗祈奚事；金錢擲遍，喁喁細卜何辭。鎮日凴欄，密意常同花計較；終宵卻枕，幽情每與月商量。一寸心中，撞來小鹿；兩灣眉上，蹙盡新蛾。口縱不言，心能無感歟！加之其母百計圖成，千方撮合。每謂：「承恩在貌，最難一顧能傾；常言悅己為容，何必十年勿字。白髮頻添我老矣，青春不再汝知乎。」冷語溫辭，咨嗟不已。朝唆暮聒，慫慂無休。姑也平時謹守女箴，久矣無言可惑。今日敬聞母訓，似乎有理難違。即志若松筠，亦為轉意；況心非木石，豈得無情。由是風和日麗之時，粉暖脂融之地。荷絲難殺，柳線易牽。業知惜玉之人，原思完璞；無奈憐香之客，每欲攀枝。雨闥晴窗，淹留競日；花晨月夕，徙倚兼旬。莫顧驚龍，專思跨鳳。生似梁間忙燕。常常自去自來；姑如水畔閒鷗，漸漸相親相近。吁，嗟乎！世間漫說多情，豈知滋味？天下本無難事，只在工夫。謀利謀名，弗求胡荻；學仙學佛，有志竟成。果能發憤為雄，將相何曾有種；苟不因循自誤，富貴未必在天。竭力磨磚，尚期作鏡；誠心點石，直欲成金。賢豪刻苦之功，類皆如是；士女交歡之事，何獨不然？誼若深投，天女奚難下嫁；緣如固緒，月娥豈肯上奔。縱有忍人，安能絕物；從無尤物，不足移人。羅什吞針，猶涉魔緣之擾擾；姜嫄履拇，尚感神道而欣欣。何況樓上綠珠，原知報主；座中紅拂，夙解憐才。成千古之美談，總屬至情相結；秉五行之秀氣，誰無大欲所存也哉。　　嗣當落帽佳辰，插萸令節，菊籬黃綻，楓逕紅堆。生乃探晚豔，攬寒芳，過待月之廂，入迷香之洞。詩留錦軸，何暇題糕；酒索銀瓶，轉憐雪藕。沽取鵝兒美醞，煩翠袖以頻斟；擘來燕子新箋，按紅牙而迭唱。芳心微逗，蘭乍生芽；清韻徐揚，鶯初調舌。夭桃舒瓣，將成含露之形；裊竹抽枝，漸起迎風之態。盈盈秋水，眼角傳情；淡淡春山，眉梢露語。雖屬紅羞翠怯，已知柳傍花隨。何昔日之生疏，未能爾爾；而今時之習孰，驟得卿卿。未幾月映緗簾，酒酣錦瑟，犀卮淺酌，銀燭高燒。碧霧籠環，玉粟初寒之候；紅潮暈頰，璧人並醉之時。俄驚銅漏催更，卻怕金吾禁夜。起屨於留香之座，漫教客子心忙；牽裾於響屧之廊，尤見主人情重。媼曰：少安無躁。女曰：且住為佳。未識他心，那知彼意（二句見《徐孝穆集》）。念東君之款洽，曰歸不歸；偕西子而流連，今夕何夕。訂成密約，無煩燕妁鶯媒；合就佳期，恰好柳眠花睡。費盡閒愁幾許，才從此夕為歡；暮教美意兩諧，還恐今宵是夢。迄乎漢臯雨霽，湘浦雲銷。蛺蝶夢方回，懶嗔奴喚；海棠睡未足，嬌倩郎扶。著枕畔之衣裳，夜香深染；驗鏡中之眉黛，春色平分。從此東南日出，只照秦樓；朝暮雲興，總歸楚岫。在竇生曾閱萬千豔色，非陰麗以何求；在愛姑適當十五芳齡，必王昌而始嫁。齧臂之盟辭鄭重，措心之誓語周遮。密密交枝，綠沼蓮頭常自並；鶼鶼比翼，碧梧鸞羽未嘗孤。更喜夫婿多能，女郎好學。將青廂之業，作翠館之師。扇取聚頭，戲為夏楚；脂分點口，權作丹鉛。調來廚下羹湯，忝具先生之饌；檢出奩中釵珥，敬陳夫子之修。劇憐斂衽受經，無異垂髫請業。習鍾郝之札，願聞其詳；讀鄭衛之篇，不求甚解。詩情畫意，俱為繡閣新傳；曲譜棋枰，悉向妝台指授。而姑秋時銘菊，春日頌椒。句織繡腸，思綴同功之繭；韻諧檀口，氣勻百和之香。衛茂漪格妙簪花，謝道韞才高詠絮。析鴻文於枕上，問鴛字於機邊。異藻奇葩，允矣白堪受彩；靈心慧舌，幾乎青欲勝藍。弄月吟風，無非詩料；啼鶯語燕，都是書聲。洵蕙帷之閒情，蘭房之韻事也。　　嗣是烏飛兔走，歷屆卯年；燕去鴻來，時逢酉月。舉賢書之典，景運鴻異；開鄉選之科，英才鵲起。名韁逐逐，文旆悠悠。生將往奪其錦標，姑乃餞行於繡闥。「妾年尚少，不知離別之端；郎躋無多，須赴功名之會。雖當暫別，詎免過慮。應知君到棘闈，定酬壯志；假使人逢油壁，毋結同心。夜冷露凝，早眠才好；秋高風勁，強飯為佳。唯期蕊榜先登，還望吟鞭蚤返。」於是纖手擎來，酒名繾綣；平頭放去，船號孝廉。人分南浦之筵，客到西冷之路，琴書瀟灑，裘馬輕肥。觀十里之風荷，紅衣才落；攬六橋之煙柳，碧縷猶濃。藝苑鍾靈，燦兮奎聯輝璧；士林懷寶，煥乎器盡璠璵。生固詞社仙才，文壇飛將。胸有成竹，立就雲蒸霞蔚之篇；目無全牛，群推虎繡龍雕之技。奇士自存大志，直探驪窟明珠；素娥若愛少年，何惜蟾輪丹桂。豈意文星易晦，士運難亨。適當秋令而賓興，偏遇冬烘之主試。紅紗罩面，安知班馬文辭；白蠟存胸，詎曉匡劉經義。秦庭得璧，卻吝償城，滄海求珠，翻遺照乘。徒使生也，雲翮莫騫，霜蹄遽蹷。杯邀明月，適為下第之劉蕡；帆掛秋風，輒作歸家之張翰。惜哉鏖戰三場，碌碌空忙舉於；促歸一棹，匆匆急泛鵝兒（禾中水名）。時則學繡村前，鴉背斜留日影；傾脂河畔，馬蹄暗帶花香。榜落孫山，何須縈慮；舟經秀水，最是關情。造門則鶴髮歡迎，入室則翠眉款接。鵡溪雅士，風度翩翩；鴛渚妙人，容華濯濯。玉軸牙笠之側，雜陳眉墨唇脂；錦衾角枕之旁，羅列酒盞詩筒。逢場作戲，運景成歡。倚曉紅，偎晚翠。琴調桐月，茗鬥松風。香儲賈閨，韓壽之私攜不少；箋分蜀井，韋臯之密贈居多。柳織金梭，鸝來並坐；花裁玉剪，蝶至雙穿，鶼交鰈合之時，何難耗日；雨窟雲巢之內，最易殢人。乃樂此不疲，遂流而忘返矣。抑知圓月必虧，彩雲易散，小草劇憐為獨活，好花最苦是將離。鶴語堯年，鶴非無恨；石言晉地，石豈忘憂。登愁棧之千重，難同蜀道；溯情源之九派，險等瞿塘。寄跡乾坤，聚無不散；放懷今古，歡必有悲。此滾滾愛河，誰能破浪；而茫茫苦海，孰不望洋也耶！生也，庭內雖無慈母，堂上尚有嚴君，唯此一子承歡，望其百年侍奉。乃試闈既撤，游棹猶淹。訊同學咸謂已歸，問他邦俱云未見。庭前玉樹，移種誰家；階下蘭枝，托根何地？舞藏彩服，空懷游子之蹤；踏破鐵鞋，難覓嬌兒之影。衰顏長戚，老淚頻揮。始從旅雁求書，莫得山音水信；後向靈龜問卜，漸知雨跡雲蹤。楚國亡猿，焦頭不少；秦人失鹿，捷足良多。兔窟幽深，終屬犬牙莫避；狐蹤曲折，早為鷹眼所窺。其父內存愛犢之思，外作搏牛之勢。投鼠奚遑忌器，打鴨未免驚鴛。就苙之豚，追來入苙；喪家之狗，叱去還家。疾驅而身弱如羊，遂作補牢之計；嚴錮而人防是虎，終無出柙之時。所虞龍性難馴，拴於鐵柱；還恐猴心易動，辱以蒲鞭。　　由是姑也，薔薇架畔，青黛將顰；薜荔牆邊，紅花欲悴。托意丁香技上，此意誰知；寄情豆蒄梢頭，其情自喻。而乃蓮心獨苦，竹瀝將枯。卻嫌柳絮何情，漫漫作雪；轉恨海棠無力，密密垂絲。才過迎春，又經半夏。彩葑彩葛，只自空期；投李投桃，俱為陳跡。依稀夢裡，徒栽待女之花（蘭名待女）；抑鬱胸前，空帶宜男之草。未能蠲忿，安得忘憂！鼓殘瑟上絲桐，奚時續斷；剖破樓頭蓡彩，何日當歸？豈知去者益近，望乃徒勞。昔雖音問久疏，猶同鄉井；後競夢魂永隔，忽阻山川。室邇人遐，每切三秋之感；星移物換，僅深兩地之思。　　先是生之父，財雄數世，富甲一鄉。操奇算以貿遷，擁重資而貨殖。始向西川糴粟，舟泛蜀中；繼從東海煮鹽，車牽山左。斯時也，曾與彭城宦族，淄水華宗，富貴相投，同聲同氣，利名作合，為係為援。素修李郭之歡，弟兄結契；更締潘楊之好，兒女聯姻。已定媒言，理無可卻；旋遵父命，勢不容辭。金鏑遠鳴，向豪門而射雀；玉鞭遙指，由異地以乘龍。時則健僕分隨，華裝迭載。隨時問訊，只報平安，到處逢迎，詎傷落寞。然而羈愁殊切，別緒良深。非關眷戀新歡，旅蹤迫赴；畢竟追思舊好，客淚偷彈。轉瞬春風，頓非故國；寄心明月，已在異鄉。才臨北海之區，愁深似海；乍入東山之境，恨積如山。若非略跡原心，而第隨人論事。則但見其引羊牢，驂鶴駕，燦兮三星在戶，爛然百兩盈門。競傳樂廣家中，人來洗馬；共見秦娥樓上，客至乘鸞。其新孔嘉，此樂何極。昔如范蠡，曾為越客，而訪美姝；今似淳髡，竟作齊人，而稱贅婿。


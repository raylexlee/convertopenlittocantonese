<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>燕山外史 - 　卷一</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷一</font></h4>
			　　兩儀定位，即肇陰陽，萬物推原，咸歸奇偶。人非懷葛，疇安無欲之天；世異羲、農，孰得忘情之地。稽夫詞傳黃絹，譜寫烏絲。探北部之刪脂，燕姬似玉；數南都之粉黛，越女如花。自有佳人，總稱絕世；從無名士，不悅傾城。求巧合之媒，應煩月老；作良緣之主，必待天公。假使鍾家新婦，得配參軍；趙地才人，不歸走卒，斯為美矣，豈不善哉！無如蒼昊嫉才，紅顏蹇命。或悵紫釵易斷，或傷碧玉難逢。或鸞侶終孤，琴亡鏡破；或鶬羹莫瘳，桃斲蘭鋤。或絕塞不還，長向冰弦悲夜月；或深宮未老，早隨紈扇泣秋風。<br>　　暮暮朝朝，色界誰知是夢；顛顛倒倒，塵緣孰道為魔。球，只替古人，擔憂不淺；非干己事，抱恨偏多。歎潘郎擲果雖多，朱顏改色；嗟杜牧尋春己晚，綠葉成陰。冊守兔園，詎識玉台新詠；帙披螢案，奚知金屋嬌容。然而舊院宮人，能談前事；隔江商女，解唱後庭。地老天荒，畢竟悲多歡少；海枯石爛，大都別易會難。積成萬種深情，添出一番佳話。噫！曾傳天上，尚有劫魔，及謫人間，猶多屯蹇。未得將刀斷水，安能著手成春。幸逢義俠之維持，俾免仙姻之墮落。何來騷客，言之瘀傷，竟使陳人，聞而棖觸。無端技癢，妄求見技之方；詎是情癡，忽有言情之作。而乃效六朝體，成一家言。摭里下之詞，輒誇枕秘；述齊東之語，謾助筆談。聊以遣憨，何堪藏拙。文章憎命，窮時倍覺難工；歲月催人，過後方悲易老。一籌莫展，原知無益而勞心；四座匆喧，且聽不才之饒舌。<br>　　此作原非無考，事出有因。明永樂時，繡州有女子名愛姑者，人係小家，姓推鉅族。本二師之一脈，係出海西；同孟母而三遷，籍居城北。其父始為髹器，既作餅師。早諧彩梠之妻，曉喪緯蕭之子。頻年佞佛，熊不徵祥；每歲祈神，蛇偏葉吉。繞膝之童烏才逝，投懷之彩燕旋來。聿生少艾於良辰，適彩芳蘭於上巳。名為愛者，志其喜焉。幼而善病多啼，嬌癡出眾；長則工顰妍笑，豔慧非凡。芙蓉如面柳如眉，秋水為神玉為骨。薄施淡掃，固覺嬌嬈；粗服亂頭，亦饒蘊藉。穠纖合度，修短得中。漫言粉琢香堆，成之不易；就使脂烘鉛暈，畫也都難。計年則同桂魄之方盈，問字則待瓜期而未許。芝凋庭宇，已傷伯道無兒；花映門楣，尚幸中郎有女。無何靈椿秋冷，大樹先飄；銅雀春深，小喬未嫁。痛乃翁之長逝，愈覺家貧；隨阿母而孤居，連遭歲歉。繡佛焉能度厄，針神卻可救荒。晝長春閣之暉，絲添弱線；夜急秋砧之響，錦制並刀。執爨之餘，不事冬爐夏扇；吐絨之暇，惟聞暮織晨舂。作衣裳為嫁他人，謀菽水承歡老母。殊多苦志，竟同季女之斯飢；別有孝情，直學嬰兒之盡養。<br>　　時有竇生名繩祖，字繼芬，燕山望族，柘水詞人。桐乃孤生，萱還早萎，幸一枝之獨秀，承五桂之流芳。年甫佩觹，貌如冠玉。素屬身餘蘭臭，奚須荀令薰香；本來面似蓮花，不藉何郎傅粉。九齡應客，謔言解對楊梅；兩髫登筵，隱語能知荷藕。幼殊了了，長更便便。力殫窮經，豈止五車可載；功深汲古，直探二酉所藏。加以灑落襟期，紛披藻思。騎鶴則腰纏萬貫，倚馬而筆就千言。無唾不珠，有懷皆玉。人具憐才之眼，願從良友結良姻；父存鍾愛之心，欲與佳兒求佳婦。時則程門立雪，馬帳承風。偶觀童子之場，僑居槜李；好結文人之社，久滯嘉禾。衛玠至都，竟觀丰采；陸機入洛，噪起才名。品推鳳閣之英，聲重雞林之價。一見能傾座，三餘只讀書。迨夫七藝既成，一軍輒冠。芹香早掇，素無佻達之容；芸帙專攻，詎有狎邪之行。年年花事，絕不關心；種種風情，俱非著意。孰料百年伉儷，忽從一日遭逢。豈人力之強為，乃天公之適合。<br>　　當夫深院日遲，小窗人靜。春無端而欲去，客有約而不來。細數落花，聊為破寂；靜聽啼鳥，卻是催游。乃即信步遣懷，隨心攬勝。訪詩人於北郭，奚煩驢背馱來；尋酒伴於南湖，將喚鴨頭泛去。俄見雲濃似墨，雨潤如酥。密若散絲，郭巾易折；驟能破塊，謝屣難投。而乃隨出谷之流鶯，偶穿芳逕；與尋巢之旅燕，聊托茅簷。止水何心，閒雲無意，不過芳蹤暫憩，非同逐浪之青萍；豈知春色難關，忽見出牆之紅杏。爾時愛姑運階前之甓，方儲甘霖；剪宅畔之蔬，將供晚飯。久托蝸居於深巷，素知無客造廬；忽聞犬吠於隔垣，始覺有人窺戶。盈盈不語，脈脈含羞，牆及肩高，趨無可避；室如斗大，退不能藏。生也才窺半面，即驚花月妝成；及睹全身。更駭天仙化就。姿容綽約，宛遇唐環；體韻輕盈，恍逢趙燕。娉婷軼眾，不須春黛雙描；嫋娜動人，何待秋波一轉。出其不意，頓亂人懷；何以為情，渾難自主。姑之母挾笻以出，偶觀白水於簾陰（杜甫詩：捲簾唯白水）；負廓而居，適見青衿於城闕。長日絕無忙事，高年最樂閒談。豹睹一斑，己多蔚色；鳳瞻片羽，總是吉光。不圖君子之蹤，辱臨敝土；敢請嘉賓之駕，枉過荒齋。妙語投懷，懷開霽月；雅人入座，座滿春風。汲來芳渚甘泉，呼兒瀹茗；乞得鄰家薪火，代客燎衣。偶爾周旋，極其歡洽。唯是留人守雨，聊修地主之儀；何期見事生風，頓起天緣之想。生也癡心專注，美滿七情，饞目頻迎，香濃九竅。幸嬋娟之得接，喜邂逅之相逢。幾忘過客光陰，依依難捨；將近夕陽時候，悵悵方歸。從此芳洲繫念，香草縈思。廢食輟眠，常存問影尋聲之狀；攬芬挹秀，莫計頻來數往之蹤。意緒匆忙，心情撩亂。回憶仙容莫匹，未知胡帝胡天；追思秀色可餐，每覺如飢如渴。其如藍橋路隔，難從仙女入林；花洞津迷，未許漁郎問渡。幾縷蝦鬚素箔，阻若雲山；一重麂眼疏籬，睽同河漢。於是沉思杳杳，入想非非。願作寶釵，常沾鬢澤；願為羅帶，久戀裙香。願成綺陌印金蓮，願托錦弦親玉筍。無端懸想善懷，終未獲善謀；如此苦思自問，亦殊難自解。然而會心不遠，得計非艱。雍伯求姻，曾與蘭田之璧；溫郎納聘，亦投玉鏡之台。雖未可以情牽，更何難於利餌。因是珠量十斛，數去征歌；橐解千金，常來買笑。卻憐貧媼，最愛孔兄。厚邀花粉之資，笑容可掬；重獲梳籠之具，諂狀難摹。合漆並肢，細通款曲；偷寒送暖，密獻慇懃。豈愛其經笥便便，是儒家子；只貪其資囊綽綽，為富室兒。姑時欲避客蹤，難違母命。桂腮方露，杏靨即烘。令其出拜而遷延，催以入妝而遲宕。非關撒懶，總屬嬌羞。萬喚千呼，強入鷓鴣之座；三推兩卻，勉擎鸚鵡之杯。劇憐稚齒髫年，未喻風情月意。靈心疊逗，犀不通心；媟語頻挑，花非解語。才探酥乳，偏遭纖指剝膚；偶接櫻唇，反被香津唾面。陌頭弱絮，竟作黏泥；洞口小桃，未貪結子。猥望江妃解佩，徒勾交甫之魂；險逢鄰女投梭，幾折幼輿之齒。興盡則王猷返棹，路窮則阮籍回車。辜負良宵，虛磨好景。下陳蕃之榻，仍是孤眠；移管輅之牀，依然獨寐。念自初夏相逢，以至新秋未合。衝炎冒暑，非從蝸角爭名；越陌度阡，不向蠅頭索利。只戀媌淫之美，劇忘褦襪之勞。乃如鏡裡尋花，迎眸悉假；水中掬月，著手皆空。浪揮千貫纏頭，何曾介意；虛費一腔熱血，殊足傷懷。早知此日難諧，反恨當時易覯。竟負百般孽債，任教怨府難償；縱興萬隊酒兵，未必愁城可破。嗟乎，梁園風暖，獨寒孤鶴之棲；湘水月明，單照鰥魚之影。徒自苦耳，能不悲哉。<br>　　時則金風乍透，玉露初零。半窗竹影毵毵，添出蕭騷之色；四壁蟲吟唧唧，助成歎息之聲。拊枕含悲，擁衾納悶，萬斛深愁推不去，一場好事送將來。蓬壺中才聽丁東，藥欄外忽聞剝啄。獸環微動，何來月下之敲；鸝舌輕揚，似赴花間之約。啟雙扉而延入，看一朵之能行。誰邀靜女於城隅，忽至美人於林下。豈坐懷而不亂，遂加膝以為歡。金匣濃薰，麗情促合；銀釭朗照，羞態橫陳。竟體吹蘭，聚香魂而結片；曼膚琢雪，疑玉魄以成團。似木逢春，如魚得水。輕圓鶯語，嬌於乍囀之時；細膩花姿，好在半開之候。雙鴛枕上，釵溜綠雲；百蝶帳中，被翻紅浪。乃綢繆未罄，而變幻已乘。排闥疾呼，突入猾胥悍卒；闔門嚴緝，將拘奔女狂童。鐵索鋾錚，驚止不經之囈語；火符閃爍，逐回丕變之遊魂。究之夜淵沈沈，索奸安在；空幃寂寂，薦寢何人。四顧驚惶，頓使星眸驟起；百般疑想，遽令香汗齊流。是耶非耶，是非莫定；來矣去矣，來去無憑。直交旅館五更，才曉陽台一夢。爾時噩夢方醒，殘更未盡。聽淅零之蕉葉，雨響如珠；對黯淡之蘭膏，燈光似豆。鄰雞未唱，睡鴨初銷。輾轉孤衾，才子獨悲緣淺；寂寥客舍，愁人只苦夜長。從此意志徬徨，精神恍惚，不疼不癢，如醉如癡。對酒添愁，攤書益悶。戀隔宵之香夢，乍即乍離；尋半晌之幽歡，忽啼忽笑。乃有交深共硯，誼切同袍，久闊騷壇，特邀文會。見此生之太瘦，疾抱河魚；虞厥命之難長，醫求扁鶴。則有妄解內經之旨，漫托杏林；初知本草之名，輒誇橘井。聞呼而至，操術以登。藥不備於籠中，方更忘乎肘後。溫涼並進，攻補兼投，十有九非，百無一效。久而三焦積熱，六脈芤空，氣若游絲，形同槁木。或請其強步，行必扶牀；或勸以加餐，食難下箸。病既不同司馬，疾還有異伯牛。雖預決其必亡，終莫知其所苦。雙痕界面，逢人反道勝常；十指捧心，對客仍稱無恙。嗟乎！燭當盡後，淚尚淋漓；蠶到僵時，絲猶繚繞。其在沈迷莫悟，雖瀕死以何辭；及經窮詰無休，始直言而不諱。傷哉！三屍擾於胸臆，六淫中於膏肓。魂被情勾，既患積症之難化；魔從心造，又遭妖夢之迭乘。賦讀洛神，情波泛濫；香燒祆廟，欲燄騰飛。必死是焉，豈有名醫延絕命；先生休矣，從無良藥療相思。<br>　　適逢輕薄之兒，好作浮誇之士，違仙家之靈異，信口鋪張；臚海府之珍藏，任心造設。強其說鬼，鬼從車載而殊多；與之談天，天向管窺而不大。言皆不作，未知於意云何；語盡無稽，動說我聞如是。嘗謂竇生：「疾非不治，事尚可為。除求蓬島仙姿，無能為役；若取坐寰凡豔，豈敢憚勞。氤氳使自有奇功，崑崙奴尤多神力。君如有意，乞效微能。僕縱不才，願成美事。」會雙星於何日，約七步以為期，噫嘻！矮者窺場，早無所見；癡人說夢，妄不可聽。孰意生也，聞而喜甚，起乃霍然。無煩投腦後之針，自有舌鋒可癒；不必賣壺中之藥，偏將口蜜能瘳。蓋無以為歡，鬱生肝膈；而投其所好，沁人心脾。吟杜甫之詩，能驅鬼瘧（鬼瘧見《東醫寶鑑》）；讀陳琳之檄，可癒頭風。豈有他哉，職是故耳。<br>　　迄乎新月如鉤，微雲似練，樓設針絲而乞巧，庭陳瓜果以迎賓。俄見鮮衣怒馬，聯騎並來；膾鯉烹羔，攜樽迭至。咸云求淑女，須待昏黃；群請賀新人，且浮大白。或與狂歌高唱，或與射覆藏鉤。洗盞花間，與爾同消萬古；飛觴月下，勸君更盡一杯。既而拈鬮分韻，碧泛金卮，刻燭催題，紅搖綺席。試高才於七步，約試者體效香山；限佳句於八叉，逾限者罰依金谷。眾也詩搜枯腹，率而難成；生也酒入愁腸，頹然易醉。才經軟飽，即向黑甜。聽銀漏之未催，見玉山之已倒。「君勞且退，我醉欲眠。」於是停傾竹葉之杯，扶入梅花之帳。漫望天孫降駕，猥教山鬼吹燈。披瑟瑟之涼風，漸消酒力；聽鼕鼕之暮鼓，驀轉芳魂。頃有人以褰帷，羌無言而薦枕；等窅娘之匿跡，同息媛之銷聲。生時玉石不分，驪黃莫辨。在沉酣之後，奚遑選柳評花；當渴想之餘，只望顛鸞倒鳳。乃倚處既非玉軟，偎時復不香溫。恍從剩水殘山，行出蠻雲瘴雨。此中摸索，格外模糊。一塊疑團，未能打破；三條明燭，不免燒殘。懸秦鏡於螭庭，奸形悉露；燃溫犀於牛渚，怪狀畢呈。絕非桃葉之名姝，卻是楊花之下妓。始望許飛瓊向蕊宮謫下，豈知鳩盤荼從鬼國飄來。歷齒蓬頭，備具非常之醜；涂唇抹靨，又加不沾之蒙。身住東施，音操北鄙，發何種種，口更期期。臃腫腰肢，偏植金城之柳；蹣跚足樣，移栽玉井之蓮。年比季隗長加一倍，貌同嫫母寢過三分。嗟乎！睹此陋形，直可參居禹鼎；遭茲異事，殊堪續入《齊諧》。未幾燈殘蠟鳳，漏盡銅龍。叔夜廬中，已遁爭光之魅；子雲閣外，即來問字之人。賓戲奚辭，客嘲曷免，言者莫為捫舌，聞之無不解頤。兼以曼倩好譏，陸雲善笑，詼諧滿座，喧成鼓掌之聲；嗢噱哄堂，聚就絕纓之態。<br>　　傷哉生也！未醉仙桃，先嘗苦李，向誰分謗，祗口抱慚。竟如口受三緘，任其浪謔；即使身添百啄，何以解嘲？由是月性花情，久疏歡伯；雲魂雨魄，長入睡魔。新愁鬱鬱以愈增，舊疾懨懨而漸甚。力難舉羽，弱不勝衣。雖丹乞金仙，起痾未易；即壺投玉女，博笑殊艱。一窗之苦雨淒風，客魂斷續；半榻之殘香零藥，病骨支撐。孤影如鴻，我辰安在；瘦軀似鶴，人壽幾何？劇憐刺史之腸，惱時莫解；縱情麻姑之爪，癢處難搔。嗚呼！無端成久病之根，病久而受磨靡盡；不幸為多情之種，情多而負累何窮。斯誠湯熨之所難投，針砭之所莫達也。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
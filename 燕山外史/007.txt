

    
	
		
			卷六
			　　是知失貞每在名門，喪節半歸豪族，少則養嬌習懶，長而恃色矜才。專工詠柳吟桃，而獨未嫻蘋藻；素善裁鸞刺鳳，而偏欠解睢麟。外弛防閒，內疏檢束。美孟姜於淇上，豈避嫌疑；留子國於邱中，寧知廉恥。甚而新台遺臭，敝笥蒙羞。赤鳳何來，為姊來而陰含妒意；婆龍可洗，同兒洗而喧起笑聲。辱載經文，污垂史冊，在有國有家者，何防之莫及防哉？豈一朝一夕耶，由辨之不早辯也。　　今如竇生之婦，托生宦族，選配名流，脫令稍習女箴，奚至大傷婦范。而乃逾閒蕩檢，罔恤人言；含垢納污，徒供世笑。忍絕三從大義，甘居七出明條，豈非沃土之多淫，而世家之鮮禮耶。嗟乎！子卿尚在，妻已去帷；元澤猶存，婦先辭室。去者任其已去。存者何以自存？　　韓愈構文，窮難送鬼；陶潛乞食，飢易驅人。挹北斗之漿，瓶還屢罄；索東門之米，帖乃空書。客無能也家家成逐客之書，交不忠兮處處作絕交之論。爾時歲將雲暮，臘末稱殘。破紙窗中，風穿似弩；敗葦簾外，雪大如鴉。三尺凝寒，屋上之飢烏奚適；千林積素，枝間之凍雀難飛。豈無他人，就贈綈袍於范叔；不如同姓，猶存大被於姜肱。　　生又有族兄某者，阮殊南北，施判東西。鴻雁分行，澤未斬於五世；鶺鴒在難，棲還借此一枝。兄有恒心，尚少鬩牆之態；嫂為長舌，殊多轢釜之聲。乘醉而慣訴射牛，遷怒而頻聞叱狗。　　生也因茲投箸，旋即拂衣。苟思棠棣親情，豈甘逕去；無乃翳桑烈性，不食嗟來。傷哉生也！兩字飢寒，銷殘意氣；幾場離別，磨盡年光。乃至午夜單棲，丁年孤露。雁來木落，最增秋士之悲；鳳去台空，恍作春婆之夢。此即膏粱仍舊，未足銷愁，紈絝如初，猶難取樂。況乎室如懸磬，地僅立錐，瞬息難安，世上鮮忘憂之館；追乎不絕，人間無避債之台。嗚呼！英雄失路，托足無門；豪傑埋名，謀身奚術。此則生田園剝落，家室飄搖之時也。　　時愛姑之在尼家也，手爇獅爐之火，燒出心香；淚傾龍缽之波，染成血漬。溪光月色，未悟空形；花氣鳥聲，都牽別念。霍小玉典釵何事，唯求李益之行蹤；蘇若蘭寄錦多時，忽得竇滔之歸信。或者鴛湖得見，或從鵡水傳聞，咸云重耳寓秦關，此時返國；遂使樂昌居越府，每日思家。均為並命之禽，東飛伯勞西飛燕；等是同根之樹，南枝向曖北枝寒。雨歇雲消，所懷渺渺；天長地久，此恨綿綿。常教毛女避秦，未許文姬歸漢。是則石銜精衛，怨海難填；土捧黎陽，愁關莫塞者矣。　　老尼澄心默照，慧眼靜觀。聞木犀於座間，香通三昧；嗔梅花於枝上，春透十分。素知杜蘭香未斷塵緣，吳彩鸞終諧仙偶。劫轉乍轉，才聽龍女訴哀；苦網將開，難使蟾宮守寡。弦摧雁柱，遽令再續鵾弦；錦斷龍梭，即使重聯鮫錦。特是遼遠水程，杯非可渡；崎嶇山徑，鍋不能飛。未得乘風之便，豈無多露之虞。　　適有某婦，生於錢塘，素稱舊族；嫁於萊邑，忽作新孀。由隨喜而相親，往來甚密；遂交歡而莫逆，餽問殊多。共證神仙，互稱姊妹。蘭因絮果，皆移種於瑤姬；寡宿孤辰，悉聯輝於寶婺。一似素娥夜冷，影依梅蕊之魂；一如青女曉寒，淚染楓林之色。此婦忍草悲花，啼風泣雨。百年守志，永無返景之期；千里馳情，長切歸寧之意。　　老尼乃謂：「均是失巢之鳥，孤飛莫若偕飛；雖非比目之魚，獨泳何如並泳。紅粉不須添別思，青春作伴好還鄉。我老矣，難送汝歸；汝往哉，毋為我念。」　　姑乃徐向蓮台稽首，旋隨蘭侶移蹤，感昔時命得再生，謝此日恩同再造。於是缽羅開並笑之花，天棘引同絲之蔓。素裳結隊，縞袂連群，或牽駿馬同馱，或喚輕舠共載。風和紫陌，挽手踏春；水淨碧溪，比肩泛月。甚篤裾釵之誼，渾忘輪楫之勞。無何客路非賒，鄉關伊邇。欲知妾住，不離放鶴洲前；若問郎居，只在弄珠樓畔。芳侶之談心已久，香帷之聚首難長。在某婦棹向西湖，於斯借道；在愛姑舟經北麗（禾中里名），即此分程。　　第是城郭如初，井廬非舊，戶流螢火，門綴蛛絲。燕子不來，空聚泥落；梨花已謝，荒徑苔封。曾日月之幾何，而門庭之若是。幸而妾身有托，郎面可逢，即從滮水浮家，旋向漢塘泛宅（滮水、漢塘俱在禾中）。乃停來桂楫，固適樂郊；而步去蓮花，競投瘠土。訪馬卿之舊宅，四壁徒留；尋倪瓚之故廬，萬金盡散。駭聞公子無地同歸，慘見王孫何人進食。向因別久思何限，及至相逢話亦難。歷歷言愁，兩心並痛；雙雙迸淚，四口齊枯。既而破涕為歡，轉悲作笑。只道玉蕭聲斷，除教再世重逢；豈知寶鏡光分，卻在今身複合。畢竟媧皇好事，補完長恨之天；還因長房多情，縮盡相思之地。　　姑時慰安殊切，勸勉良深：「泗水鼎淪，必動風雲之影；豐城劍沒，難韜斗牛之光。斷無李白奇才，不以文章名世；豈有衛青貴相，長於貧賤終身。妾也為今日計，作未雨謀，幸有草廬，尚存禾地。苟息肩之有所，寧餬口之無方。君以筆耕，卻勝有田可種；妾將針受，奚虞無米難炊。因此冒恥瀆陳，蒙羞自獻，苟得舉乎鴻案，又何求焉。即共挽手鹿車，固所願也。但望兒夫不棄，豈憂君婦為難。」姑也情切云云，生也聲連諾諾：「幸許相依為命，實獲我心；素知作合由天，誠如卿意。」　　於是同徙南湖之畔，葺成半畝荒廬；更從西舍之傍，拓出數弓廢圃。收芋收粟，未是全貧；栽柘栽桑，即為恒產。姑乃理蠶絲而佐讀，居馬磨以供炊。短布垂垂，影亂簾前草色；寒機軋軋，韻饁帷內書聲。冀缺之妻不辭饁餉，伯鸞之婦每供賃舂。姑則枕戒雞鳴，生則書窺蟾影。洵倡隨之無間，雖顑頷其何傷。齒相若而愈覺溫柔，心既同而益思黽勉。如斯一度，幾及三年。　　獨是竇生名重驊騮，駑駘莫及；志存鴻鵠，燕雀安知？推洛下之秀才，蔡洪第一；數都中之碩彥，斐楷少雙。而檢點生涯，支持家計，筐內惟餘癟蛙，囊中只剩乾螢。硯上非田，待時何益；書中無粟，望歲徒勞。每夜然糠，已盡埋頭之苦；連年獻璞，頻遭刖足之傷。不見夫俗子腹空，聯登黃甲；庸兒乳臭，直上青雲。取高第似探囊，掇巍科如拾芥。　　生也見獵能無心喜，逢曲來免涎垂。自度雄才，豈止加人一等；獨罹舛命，業經遲我十年。所虞髀肉易生，久淹驥櫪；還幸鬢毛未改，速奮鵬程。昔年挫折文鋒，既南圖而先利；今日安排筆陣，將北上以收功。誠以爭名者必在帝都，肄業者莫如國學也。第盤空苜蓿，未給行廚；裘敝鷫鹴，又存質庫。案無長物，安得旅裝？即傾趙壹之錢，難充資斧；爰割郈成之宅，粗備餱糧。莫顧燃眉，寧辭剜肉。生固不安於淪落，直欲雄飛；姑亦甚望其顯榮。豈敢雌守。此日露桃初放，憐從花裡送郎；他時月桂高攀，記取江邊迎汝。臨歧話別，刻日餞行。飛雲水於一帆，才離吳會；趁煙花於三月，卻在揚州。　　時則歲少谷登，道多梗塞，攘攘者形盡鵠鳩，嗷嗷者聲皆鴻雁。水冷錦塘，誰浮畫槳；春殘花墅，孰聽瓊簫。廿四橋頭，不是當年明月；十三亭畔，亦非歸日遺風。征途俱危險之區，人多嚴戒；旅邸非晏安之地，生獨疏虞。當夫地僻人稀，風高月暗，雖無暴客要李涉於途，豈乏偷兒入王郎之室。業見勞人倦狀，頭觸屏中；何期君子幽蹤，身藏樑上。　　籬下不聞犬吠，關中未報雞鳴。乘暮夜之無知，漫穿堅壁；至清晨而始覺，只剩空囊。傷哉生也！才齊賈誼，僅免鵩鳥之災；命匹盧嬰，每值鵂鹠之危。採花釀蜜，卻與誰甜；集腋成裘，竟成孰暖？用是告之里甲，鳴於宰官，希白璧之仍歸，望青蚨之復返。庶使龍門挾策，不敝黑貂；尚期虎觀談經，無傷黃鳥。乃有疏慵花縣，罔知同舍亡金；落拓琴堂，勿問上官竊屢，除是催科之日，悉為坐嘯之時。楚國遺弓，由人自得；塞翁失馬，於我何求。托言窮寇莫追，任教脫免；笑道好官自做，遑恤哀鴻。　　生時身如匏糸，計莫能施；心似旌懸，窮無所告。落飛龍於藥店，孰恤殘鱗；來飢雀於空倉，疇憐瘏口。當此黃壚莫遇，皂帽難逢，思歸則故土已遙，欲往則長安未近。與使久羈窮路，莫逢青眼之人；何如再往舊途，重訪白眉之友（指馬子）。而乃枯鱗復掉，鍛羽仍飛。隨徐高士之遊蹤，南州磨鏡；效伍大夫之混跡，吳市吹簫。　　不意帆無神助，碑有雷轟。此也秋風走一棍，旋向龍蟠虎踞而重來；彼也春水泛扁舟，已從金馬碧雞而遠去。華堂燭滅，無復留髡；夜棹雪深，漫勞訪戴。歌舞已成前日事，煙霞不是去年春。誰為倒屣以迎，徒自題門而返。嗚呼！書劍飄零，長落伶俜之魄；關河蕭索，奚投蹩躤之蹤。物豈好鳴，必有難平所感；人非多淚，總緣極痛而生。放臣居澤畔以行吟，逋向蘆中而浩歎。流泉嗚咽，落木悲涼，列壑號風，攢巒慘月。千林泣露，百卉啼煙。成絕命之詞，無從抒憤；發叫天之響，是用作歌。歌曰：　　人皆集菀兮，我獨向隅。何彼榮而此瘁兮，豈才異而知殊？匪虎兕而率彼曠野兮，俾蛟龍之困於泥塗。余將披髮而馳玉駟兮，直騰身以叩金樞，奈彼蒼之浩浩兮，終不白乎區區。任世途之顛倒兮，隕我命於須臾。縱百身其猶莫贖兮，雖九死也復何辜。　　歌時如孤鴻之唳長空，如哀猿之啼斷峽。砉爾如崩崖裂石，淒然如楚雨酸風，如擊筑而成變徵之音，如彈絲而起絕弦之響，如夜坐而聽閨人之泣寡，如曉行而聞邊士之苦寒。俄見斜日西沉，烏光匿影；大江東去，鯨浪奔流。河伯揚旌，待入蛇龍之窟；馮夷勸駕，候登蛟蜃之鄉。　　生時命甘委於鴻毛，身願葬乎魚腹。負身屠之石，遽欲沉淵；秉文種之潮，輒思赴海。斯時奇鶬喚雨，毒虎嘯風，野渡舟橫，焉有截流舉網；孤村水繞，更無落日放船。濁浪排空，澤國縱橫之候；驚濤拍岸，波臣出沒之時。　　生也遙望鼍粱，魂馳若矢；俯窺鮫室，淚落如珠。必死無疑，不亡何待。行見自貽伊戚，將奔泉路以捐軀；孰知天誘其衷，忽處水濱而轉念。良以家室係慮，人皆有之，兒女關情，誰能遣此。雖散青雲於足下，莫望干宵；然拋紅粉於樓中，應憐計日。此其小者，殆有甚焉。　　鶴和無人，誰承公冶；牛眠有地，孰掃邱塋。顧此孑身，卻係千鈞之任；哀茲微命，且延一線之存。於是晝托郵亭，夜棲古社。西風乍勁，裝綿且取蘆花；東道未通，充繕只求麥飯。既不喪身溝壑，何妨散發江湖。隨地曳裙，每挾侯門之瑟；沿途托缽，長聽僧舍之鐘。乞鼠食以充腸，自慚蒙袂；綴鶉衣而蔽體，人笑捉襟。徒教孟敏甑存，破而莫顧；縱有劉伶鍤在，死乃誰埋。嗚呼！天意欲何，徒為搔首；人生到此，孰不拊膺！不須性情似風花，始抱飄零之痛；任是形骸為土木，亦含牢落之悲。理莫能知，事無可解。豈文人之薄命，不下紅顏；何造物之嫉才，偏多白眼耶。




    
	
		
			卷五
			　　原夫此妖婦者，生於蒲邑，嫁於麴傭。性若淫狐，行如狡免。始為娼樓女，破瓜時滋蔓何堪；後作酒家婦，當壚日濫觴尤甚。其夫抱痾牖下，慘遭毒脯於驪姬；此婦往祭燔間，佯得秘書於玄女。術比吞刀吐火，幻同牛鬼蛇神，潛蓄異謀，釀成巨患。小丑作軍中之霧，陰旺陽虛；大王披帳下之風，雌多雄少。而乃萑蒲嘯聚，桑濮肆行。廣招蕩子從軍，呼男作妾；密遣健兒侍寢，喚女為郎。嫪毐大陰，頻試關車之技；昌宗美貌，極稱禁臠之珍。宣淫則遊手俱歸，聚眾而禍心頓起。加之三年二歉，十室九空，石壕之吏頻呼，監門之圖孰繪。因匿災而就斃，漠不上聞；即奉詔以賑荒，徒為中飽。甚有桁楊不輟，只解苛徵；升斗未輸，使遭酷比。脂膏竭，而瘡難補肉；持掠嚴，而臀盡無膚。毒逾永野之蛇，猛過泰山之虎。嗟呼！官威太峻，民命何堪？薦飢莫恤滅災，反有助天為虐；掊克必干眾怒，能無結眾成仇。向存畏死之心，尚知法紀；今絕救生之路，豈顧身家。堤失防而驟至漂城，薪不徙而倏成焦土。有司不肖，平時之激變良多；無賴何知，此日之叛常特甚。驟見婦人立乘，甘隨鞭鐙以宣勞；忽聞女子談兵，願執斧斤而效命。爭鳴瓦釜，喧作鼓顰；盡卸裾襦，燦成旗幟。桃花馬上，馳來美靨如花；細柳營中，排出纖腰似柳。踢弓靴思翻地軸，持搗杵欲辟天關。擅興一旅偏師，直同兒戲；煽動三齊亡命，竟起女戎。　　是役也，伏莽猖狂，跳梁慓悍。外連叛卒，爭燃董卓之臍；內挾亂民，竟啖周興之肉。乃有贏師不濟，將軍卻懼斷頭；竊位無謀，守令但知袖手。寇方壓境，即棄甲以疾逃；賊未臨城，便掛冠而先遁。亦有危城糧絕，孤壘矢窮，祖孫皓之軀，甘投降款；斷霽雲之指，莫發援兵。遂使青犢橫行，蒼鵝深入。千照繡鎧，營開娘子之軍容；萬騎玉驄，城列夫人之陣勢。孽氣騰而愁雲半黑，陰風熾而冤血全紅。　　時生與姑之宿旅邸也，席還未暖，衾乃猶寒。驟興雷雨於中宵，花魂逐斷；忽起風波於平地，鴛夢驚殘。急迫起眠，遑計衣裳顛倒；倉皇出走，那知阡陌縱橫。傷哉！歲歲長離，年年遠別，剛喜征鞍稍憩，方息偃於在牀，忽驚戰鼓驟鳴，又踉蹌而就道。當此帶甲滿天，連營蔽野。纛旗影望，日躍金戈，畫角聲中，風嘶鐵騎。充衢塞巷，家家逃命如蜂；彌谷漫山，在在殺人似草。九關虎豹，方盤踞以磨牙；萬灶貔貅，飛轟從而喋血。　　時二人者，左提右挈，望歧路以同奔；顧後瞻前，至中途而相失。燕雁原分南北，參商仍隔東西。或居宿莽之中，晝同獸友；或伏積骸之下，夜與鬼鄰。嗚呼！掣電轟雷，驚散同林之鳥；罡風孽雨，摧殘並蒂之花。慘莫慘兮亂離，悲莫悲兮生別，每念及此，何痛如之。　　時則妖自人興，罪由天討。廟朝決策，揚英主之明威；帷幃運籌，奮元戎之神武。六軍齊發，拔幟先登；萬馬不嘶，銜枚疾走。芻飛粟挽，俄聚米以成山；電激星馳，頃投鞭而斷水。鷹揚之師矯矯，魚麗之陣堂堂。虎帳驍軍，爭擒鼠輩；龍城飛將，直搗狐群。從天而降雄兵，不日而殲雌寇。鶬馘九頭之後，罔治脅從；蟲摧百足之餘，僅誅首逆。凱歌聲動風雲色，兵氣銷為日月光。　　時二人者，何去何從，萬難得見；其存其投，兩不相知。如死後追魂，殊為冥漠；如夢中尋路，各自渺茫。如分妻妾之魚，水深千尺；如散弟兄之雁，雲失萬重。如紙鳥斷絲，羽毛悉盡；如泥牛入海，影響都無。　　先是姑者，晝伏夜行，風梳雨沐，遇崇高則盤崗越嶺，逢險隘則捫葛攀蘿。深林尚見烽煙，僻路猶聞鉦鼓。爾其雲鬆寶髻，亂逐蓬飛；露濕弓鞋，暗隨磷走。自行自止，可愕可驚。猿猱似鬼啼嗥，鸛鶴同人劾笑。月映層巒之黃石，伏作虎形；風吹峭壁之蒼藤，幻同蛇象。心搖膽顫，未知命在何時；足胝手胼，不識身歸誰處？少焉山添曙色，樹噪禽聲。竹徑煙消，松岩霧斂。白雲深處，絕空谷之人蹤；黃葉飄時，露疏林之屋角。遠視疑為樵戶，近觀知是尼家。第見堆土為牆，編茅作瓦，縣花蕭瑟，貝葉荒涼。眾佛露棲，諸天日暴，鳥糞與篆香並積，蛛絲同寶絡齊垂。風霜剝蝕乎金身，鬚眉安在；雨褥浸淫其土偶，手足奚存。草沒殘碑，未審何年寶剎；塵封古額，不知誰代琳宮。有女仳離，身投茅宇；求人方便，手叩柴扉。牖有隙以可窺，門無鑰而自辟。入見有老尼者，慈顏接物，善氣迎人，由其歷訊根源，因而詳言巔末：「妾也生自寒家，歸於名族。願隨佳士，朝雲甘抱衾綢；欲嫁清門，絡秀曾操箕帚。豈意一時孟浪，偶墜詭謀（謂鹽賈以偽書紿至金陵事），遂教三載奔波，備嘗險境。跡同蓬梗，只自長飄；心似菤葹，何堪屢拔。茲逢烏合，又使鸞離。丸逐弦驚，難定孤棲之鳥；風摧雨折，真成薄命之花。名托鴛鴦，實為狼狽。絕曉百年內，蒿砧之遙望已逐浮雲；還祈萬劫中，蒲柳之餘生尚沾法雨。」此尼指迷途，開覺路，明其證果，悟以空花：「塵劫紛紛，汝良苦矣；枯禪寂寂，爾姑安之。」由是息影皈依，束身持戒。蓮經七卷，長勞玉腕之翻；佛號千聲，靡恤珠喉之囀。螺鬟亂挽，折竹為釵；蟬鬢粗梳，照泉作鏡。昔謫閻浮之地，本是仙姝；今歷兜率之天，更為佛婢。究之六根未淨，五蘊難空。一種離愁，欲與叢林鳥語；萬般幽恨，怕逢曲徑花開。念夫自入情場，頻遭魔劫，黑風翻浪，打散文鱗；赤燄騰林，驚分彩翮。去日苦多來日少，徒期白首同歸；別時容易見時難，那忍朱顏虛度。哀哉！萍浮大海以何逢，珠入重淵而莫獲。古佛豈談休咎事，徒費頻占；空王不管別離情，漫勞默禱。此則姑脫身火宅，寄跡沙門之時也。　　竇生自失離之後，魂夢無依；徒奔竄之餘，形神俱憊。吳牛喘月，長在畏途；代馬衝霜，未登坦道。有天莫控，無地可留。傷野鶴之孤飛，驚深宵露；歎幽蘭之獨茂，敗逐秋風。因念婦翁之宅非遙，速投莫緩；還思女子之蹤不遠，再覓未遲（指愛姑）。但從反日以來，豈屑降心而往。九苞靈鳳，詎棲毀卵，仍向刀頭吮蜜；火騰湯沸，罔如釜底抽薪。　　放利為眾怨之媒，多藏即厚亡之券。先是生在彼也，身似處堂之燕雀，寧不深憂；情關庇木之蔦蘿，能無苦諫。無如進讜言之口，置若罔聞；存怙惡之心，悍然不顧。鉗持官府，使為門下爪牙；凌轢鄉間，俾作几間魚肉。刀藏笑裡，箭發暗中。興虞芮之爭，橫侵南畝；掠毛施之色，強摟東家。嗟呼！雪趁風威，田園白占；雨噴雲勢，天地黑瞞。里巷痛心，只苦含寬莫訴；道途側目，特患無釁可乘。趙良決策於機先，逆料商鞅必敗；孟談孰思於事內，預知知伯將亡。彼獨憤憒無憂，揚揚自喜。居婦人於帷內，但聞笑客之聲；指稚子於懷中，輒譽封侯之相。甚且松間喝道，鶴亦乘軒；花裡排衙，猿俱衣緋。認浮云為長留之物，恃冰山成不撥之基，讒慝貪婪，驕奢淫佚，放辟邪侈，暴戾恣睢。蒙十六字之譏評，惡聲載道；任千萬人之唾罵，罪跡滔天。無何餓鴟叫、野狐鳴，駭飢民之鳩合，從妖寇而鯨吞。大抵象以齒焚，麝由香殞。劇盜乘機而擇肉，專劫土豪；巨奸因亂而探丸，先攻勢惡。舉因風之火，靡有孑遺；揮反日之戈，絕無噍類。易若燎毛沃雪，速於瓦解土崩。自昔有言，善惡到頭終有報；於今始信，榮華轉眼皆成空。嗚乎！趙師坑後，徒弔精魂；楚炬焦時，難守骸骨。昔日簪纓之地，只剩殘陽；當年棨戟之場，唯留餘燼。不待里人指點，已增過客欷歔。裂膽摧肝，不堪問矣；傷心慘目，尚忍言哉。　　惟時竇生，對此茫茫，百端交集，於焉蹙蹙，四顧何之。揚鰭之魚乍脫鉤，仍投涸轍；縱翮之雁方避繳，又落虛弓。江醴陵本有恨情，恨中益恨；杜浣花素多愁思，愁上添愁。慨自每歲遷流，絕無寧宇；頻年播越，係屬間關。始而飈起石尤（妒婦），花飄茂苑；繼則烽連鐵壘（女賊），玉失昆岡（花與玉俱指愛姑）。從教夜月飛烏，徒勞繞樹，豈有晚陽倦燕，不念歸巢。傷客路之煙塵，蒿萊滿目；憶家鄉之風土，松菊縈心。乃黍穀春回，鳩猶喚婦；而羅浮夢斷，梅已亡妻。曾記來時，歡攜紅袖；獨憐去日，悵望碧雲。鳳泊鸞飄，頻灑長途之淚；星離雨絕，最銷孤客之魂。思切張衡，淒清鄉國；哀深庾信，蕭瑟江關。萬恨萬悲，自差自誤（二句見《徐孝穆集》）。唯不聽良友之言，以至此耳；抑豈料征人之苦，有如是耶。　　時則屈指歸程，尚遙千里；驚心歲序，已近三秋。披驛路之曉風，寒侵席帽；掛楓林之殘日，影逐絲鞭。時時惻惻淒淒，且自環環踽踽；處處尋尋覓覓，終歲戚戚嗟嗟（四字見韓文送區冊序）。正唯事最關心，神魂失據，假使人非愜意，痛癢何干。然而事不預知，人難逆料，決為非是而偏如是，斷其必然而竟不然。　　生也遍歷頹城敗壘之間，美人何在？流觀蔓草荒煙之內，悍婦偏逢。此婦為游兵所掠而潛逃，與丐婦同居而倖免。奔來市上，不將抱瑟為羞；混入河間，竟以數錢作活。方其魂歸夜月，未知是鬼是人；及夫面省春風，才曉非煙非霧。金碗未埋黃土，玉環尚在紅塵（此玉環用韋臯重逢玉簫事，非指楊玉環也）。向憐密綱打來魚兒悉盡，今喜危巢覆下鳥卵猶存。傷哉！霧鬢蕭騷，風鬟歷亂。眼枯杞婦，銜哀而襟淚沾殘；腰細楚姬，忍餓而帶痕寬褪。流水具回瀾之致，落花含依草之情。生時如遇新知，頓忘舊惡，往事何堪重記省，此情無計可消除。逃返巫臣，竊妻甚喜；竄歸書佐，獲婦多歡。關塞同登，命後車而共載；星霜並歷，望故土以遄徵。獨是生世不諧，命途多舛。所思遠道，既行路之多難；及賦歸田，又遭家之不造。鴞能毀室，鴉莫護巢。只緣多積召殃，偶交敗類；遂使慢藏致誨，竟畜盜臣。　　生之族昆某者，攘公囊之財，肥其私囊；掩貧兒之態，飾作富兒。劉毅呼盧，千金一擲；何曾下箸，每食萬錢。而乃私探東壁之圖書，擅啟北門之管鑰。卞玉易為燕石，隋珠換作魚睛。恣意耗消，漏卮曷補；肆行侵蝕，貪壑難填。嗚呼！白石化羊，莫辨歸來之物；蒼雲變狗，難追過去之蹤。業知揖盜開門，無須推刃；自悔引狼入室，安用操戈。任其蒙面喪心，不計小人之貪昧；只自吞心飲恨，仍懷大度而包荒。於是理殘資、收餘業。腴田接壤，產猶不止中人；廣廈連雲，宅亦未曾易主。魚租雁稅，尚滿篝車；燕麥兔葵，仍盈場圃。倘理財得如端木，則致富仍若陶朱。無如樂施好與之人，素輕金帛；履厚席豐之子，豈重錐刀。聞人督織課耕，反嫌多事；見世求田問舍，輒謝無能。杜樊川逸致疏狂，逢花邀賞；陶彭澤閒情蕭散，得酒忘歸。　　大抵人好清閒，斷難守業；物遭暴殄，必致落家。乃或枕前勵戒旦之心，尚堪補救；閫內捫司晨之舌，庶可彌縫。而生既無健婦持門，並有豔妻煽室。習豪華之性，奚能安處布荊；存嬌養之身，安肯親操井臼。食則金烹玉饌，妝則翠繞珠圍。將有限之蓋藏，作無涯之揮霍。年朘月削，內蕩外消。只知泉府之源，長流不絕；豈料銅山之積，久耗必崩。未幾囊底錢空，牀頭金盡。典書鬻畫，消奕代之物畢；煮鶴焚琴，殺世家之風景。久之晨煙勿舉，釜可游魚；舊雨不來，門堪羅雀。寒暑有誰枉過，晦明只自索居。平時管鮑之交，遇諸途而一詞莫達；疇昔朱陳之戚，造其廬而三顧難逢。莫嫌物態炎涼，每至興嗟於陌路；抑知世情冷暖，先遭交謫於室人。　　高文通漂麥之時，見嗤喋喋；朱翁子彩薪之日，受詈申申。牝雞豈有好音，鵂鳥更多怪語。輒云苦命，動曰酸丁。歎飢寒此日難生，怨父母當年誤嫁。朝朝詬誶，理莫能明；夜夜嗷嘈，情無可喻。偶借尋常細故，旋怒目而悍若虎狼；稍因纖介微端，即反唇而惱如鵝鴨（杜詩「莫教鵝鴨惱比鄰」）。莫顧牆連宋玉，任意叫囂；罔知市近晏嬰，恣情噪聒。以致行道在縱觀之後，傳作笑談；比憐從驚寐之餘，叱為患事。而彼且向途人而道苦，絕不解羞；偕村婦而訴窮，謾無知諱。惡聲惡色，愈出愈奇。下紝閒遊，豈願供炊於蘇季；停針晝臥，偏思喚夢於江郎。乃謂：「白日難消，何至茹荼集蓼；青年未邁，尚堪改轍更弦。婦人本是從人，原可因人成事；今我卻非故我，如何以我御窮？俟君獻賦得官，未曉名揚何日；望子賣文為活，更虞氣絕多時。勢不兩全，莫待牛衣對泣；事無再計，只求鴛瓦分飛。」而生素慨壼範久漓，閨風多玷，音挑綠綺，越禮芳年；句詠黃花，遺羞晚景。方稽古而心鄙其人，忽居今而身遭此事。「業在一家共處，斷無纖悉可欺；矧經兩載相依（兩載從歸家日算起），豈有艱難為曉。最是困窮甘自守，累汝何堪；或者富貴逼人來，願卿稍待。試思往事，未必無緣；倘念前情，不宜有怒。」（謂此婦家遭兵火後，生於丐婦中遇之同歸）盡情曲慰，終思遏其邪心；垂涕苦留，殊欲挽其去志。乃此言才進，而彼怒即逢，遽將座上青氈，同褒姒宮中裂錦；還取案頭黃卷，效始皇關內燒書。釁起房幃，總是未能知彼意；事關牀第，大都不可對人言。　　梅子未黃，味先酸澀；楊花乍白，態更顛狂。朝則臨鏡效顰，暮而倚門獻笑。身無完縷，猶佩麝臍；口少宿糧，仍含雞舌。打鶯嗔燕，輕浮出自性成；掠鬃蕩裙，妖媚由於習慣。氣羶蟻聚，物腐蟲生，禁之則怨乃無終，縱之則流於胡底。與使寡廉鮮恥，致玷清閨；不如割愛忍慈，免污名族。爾乃裂裳成券，數行決絕之詞；蘸血濡毫，萬顆悽惶之淚。昔日相逢袞袞，今時求去匆匆。強使署名，墨塗鴉色；迫令畫諾，掌印螺紋。傷哉！五年之衾枕猶濕（五年從出時算起），一旦之襟褵俱絕。誰無妻子，誰無室家。共知牽繫足之紅絲，只期同穴；不道搦畫眉之彩筆，竟作離書。　　適有山左配軍，充作里中廝役，乘垣調笑，窺隙浪挑。一則予未有室，狐素稱雄；一則人盡可夫，雉將求牡。一則尋花問柳，那知柳劣花頑；一則撥雨撩雲，莫顧雲粗雨暴。此婦針從磁引，水受乳融，早蓄邪謀，預圖私積。傾筐倒篋，探刮扉遺；啟甕窺盆，搜羅殆盡。狼貪何厭，驟成卷席之形；鷹飽即颺，竟遂賄遷之計。從此妾為鄰婦　郎是路人，靡恤逝梁，何嫌唾井。彩蘼蕪於山下，殊無異室之悲；攀桃李於溪前，另有同衾之樂。此日既辭白屋，誓不重來；他年即到黃泉，願無相見。嗚呼！人間聒耳之談，孰知如是；天下傷心之事，莫過如斯。




    
	
		
			敘
			　　嗚呼！凡書之傳與不傳，人也。豈非天哉！是書之著，出自無棣子乾李先生手。先生以名進士出身，教授裏中，晚年胸有積憤，乃怨隨筆出，遂成是書。其拒惡剔奸，不免辭傷太烈，然藉奸慝以抒悲憤，有不極之此而不快者。故立作者不覺其激，而讀者亦謂必如是而後心乃平爾。至其寫才子，寫佳人，寫縉紳孤介，以及瑞生一世之離合悲歡，直覺優孟復出，亦不能妝點得如此生動也。況乎議論之奇闢，吟哦之清新，披讀一過，尤有餉遺無窮者乎！則是書之傳也必矣。乃以豐、治之間，流寇作亂，原本半傷殘缺。旁搜數家，乃成完璧。毋亦冥冥之中有為之呵護者，故曰天也。是為序。
　　　　　　　　　　光緒十一年秋月後學蓮溪氏書於種蕉軒


　　


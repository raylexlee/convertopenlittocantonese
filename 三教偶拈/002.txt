

    
	
		
			皇明大儒王陽明先生出身靖亂錄
			　　詩曰：
　　綿綿聖學已千年，兩字良知是口傳。
　　欲識渾淪無斧鑿，須知規矩出方圓。
　　不離日用常行內，直造先天未畫前。
　　握手臨岐更何語，慇懃莫愧別離筵。
　　這首詩，乃是國朝一位有名的道學先生別門生之作。那位道學先生，姓王，雙名守仁，字伯安，學者稱為陽明先生。乃浙江省紹興府餘姚縣人也。
　　如今且說道學二字。道乃道理，學乃學問。有道理，便有學問。不能者待學而能，不知者待問而知。問總是學，學總是道。故謂之道學。且如鴻蒙之世，茹毛飲血，不識不知。此時尚無道理可言。安有學問之名。自伏羲始畫八卦，制文字，泄天地之精微，括人事之變化。於是學問漸興。據古書所載，黃帝學於太真，顓帝學於錄圖，帝嚳學於赤松子，堯學於君疇，舜學於務成昭，禹學於西王國，湯學於伊尹，文王學於時子思，武王學於尚父，成王學於周公。這幾個有名的帝王，天縱聰明，何所不知，何所不能。只為道理無窮。不敢自足。所以必須資人講解。此乃道學淵源之一派也。自周室東遷，教化漸衰，處士橫議，天生孔聖人出來，刪述六經，表章五教，上接文武周公之脈，下開百千萬世之緒。此乃帝王以後第一代講學之祖。漢儒因此立為經師。易經有田何，丁寬，孟喜，梁丘賀等。書經有伏勝，孔安國，劉向，歐陽高等。詩經有申培，毛公，王吉，匡衡等。禮經有大戴，小戴，後蒼，高堂生等。春秋有公羊氏，穀梁氏，董仲舒，睦弘等。各執專經，聚徒講解。當時明經行修者，薦舉為官。所以人務實學，風俗敦厚。及唐以詩賦取士，理學遂廢。惟有昌黎伯韓愈，獨發明道術，為一代之大儒。至宋大祖崇儒重道，後來真儒輩出，為濂洛關之傳。濂以周茂叔為首，洛以二程為首，關以張橫渠為首，閩以朱晦庵為首。於是理學大著。許衡，吳澄當胡元腥世，猶繼其脈，迄於皇明。薛瑄，羅倫，章懋，蔡清之徒，皆以正誼明道清操勁節相尚生為名臣，沒載祀典。然功名事業，總不及陽明先生之盛。即如講學一途，從來依經傍注。惟有先生揭良知二字為宗，直抉千聖千賢心印，開後人多少進修之路。只看他一生行事，橫來豎去，從心所欲，勘亂解紛，無不底績。都從良知揮霍出來。真個是卷舒不違乎時。文武惟其所用。這才是有用的學問。這才是真儒。所以國朝道學公論必以陽明先為第一。有詩為證。
　　世間講學盡皮膚，虛譽雖隆實用無。
　　養就良知滿天地，陽明才是仲尼徒。
　　且說陽明先生之父，名華，字德輝，別號龍山公。自幼警敏異常，六歲時與群兒戲於水濱。望見一醉漢濯足於水中而去，公先到水次，見一布囊。提之頗重，意其中必有物。知是前醉漢所遺。酒醒必追尋至此。猶恐為他兒所見，乃潛投於水中。群兒至，問：「汝投水是何物。」公謬對曰：「石塊耳。」群兒戲罷，將晚餐拉公同歸。公假稱腹痛不能行，獨坐水次而守之。少頃前醉漢，酒醒悟失囊，號泣而至。公起迎問曰：「汝求囊中物耶。」醉漢曰：「然。童子曾見之否。」公曰：「吾恐為他人所取，為汝藏於水中。汝可自取。」醉漢取囊解而視之，內裹白金數錠分毫不動。醉漢大驚曰：「聞古人有還金之事，不意出自童子。」簡一小錠為謝曰：「與爾買果餌吃。」公笑曰：「吾家豈乏果餌，而需爾金耶。」奔而去。歸家亦絕不言於父母。年七歲母岑夫人授以句讀。值邑中迎春。裡中兒皆歡呼出觀。公危坐讀書不輟。岑夫人憐之謂曰：「兒可出外暫觀。再讀不妨。」公拱手對曰：「觀春不若觀書也。」岑夫人喜曰：「是兒他日成就殆不可量。」自此送鄉塾就學。過目輒不忘。同學小兒所讀書，經其耳無不成誦。年十一從裡師錢希寵初習對句，輒工。月餘學為詩。又月餘學為文。出語驚人。為文兩月，同學諸生雖年長無出其右者。錢師驚歎曰：「一歲之後，吾且無以教汝矣。」值新縣令出外拜客。僕從甚盛。在塾前喝道而過。同學生停書爭往出觀。公據案朗誦不輟。馨瑯瑯達外。錢師止之曰：「汝不畏知縣耶。」公對曰：「知縣亦人耳。吾何畏。況讀書，未有罪也。」錢師語其父竹軒翁一曰：「令公子德器如此，定非常人。」年十四學成。假館於寵泉寺。寺有妖祟，每夜出拋磚弄瓦。往時借寓讀書者，咸受驚恐，或發病，不敢復居。公獨與一蒼頭寢處其中，寂然無聲。僧異之，乘其夜讀，假以豬尿泡涂灰粉，畫眉眼其上，用蘆管，透入窗櫺，噓氣漲泡，如鬼頭形。僧口作鬼聲欲以動公。公取牀頭小刀剌泡，泡氣泄。僧拽出，公投刀復誦讀如常，了不為異。聞者皆為縮舌。
　　娶夫人鄭氏於成化七年，懷娠凡十四月，岑夫人夢神人衣緋腰玉，於雲中鼓吹送一小兒來家。比驚醒聞啼聲。侍女報鄭夫人已產兒。兒即陽明先生也。竹軒公初取名曰雲。鄉人因指所生樓曰瑞雲樓。雲五歲尚不能言。一日，有神僧過之，聞奶娘呼名。僧摩其頂曰：「好個小兒，可惜道破了。」竹軒翁疑夢不當泄。乃更名守仁。是日遂能言。且祖父所讀書，每每口誦。訝問曰：「兒何以能誦？」對曰：「向時雖不言，然聞聲已暗記矣。」其神契如此。
　　有富室聞龍山公名。迎至家園館穀。忽一夜有美姬造其館。華驚避。美姬曰：「勿相訝。我乃主人之妾也。因主人無子，欲借種於郎君耳。」公曰：「蒙主人厚意留此。豈可為此不肖之事。」姬即於袖中出一扇曰：「此主人之命也。郎君但看扇頭字當知之。」公視扇面，果主人親筆。書五字曰：「欲借人間種。」公援筆添五字於後曰：「恐驚天上神。」厲色拒之。姬娘悵悵而去。公既中鄉榜。明年會試。前富室主人延一高真設醮祈嗣。高真伏壇遂睡去，久而不起。既醒，主人問其故。高真曰：「適夢捧章至三天門，遭天上迎狀元榜，久乃得達。故遲遲耳。」主人問狀元為誰。高真曰：「不知姓名。但馬前有旗二面。旗上書一聯云：『欲借人間種。恐驚天上神。』」主人默默大駭。時成化十七年辛丑之春也。未幾會試報至，公果狀元及第。陽明先生時年十歲矣。
　　次年壬寅，公在京師，迎養其父竹軒翁。翁因擕先生同往。過金山寺，竹軒公與客酣飲，擬作詩未成。先生在旁索筆。竹軒翁曰：「孺子亦能賦耶？」先生即書四句云：
　　金山一點大如拳，打破維揚水底天。
　　醉倚妙高台上月，玉簫吹徹洞龍眠。
　　坐客驚異，咸為起敬。少頃游蔽月山房。竹軒公曰：「孺子還能作一詩否？」先生應聲吟曰：
　　山近月遠覺月小，便道此山大於月。
　　若人有眼大如天，還見山小月更闊。
　　坐客謂竹軒翁曰：「令孫聲口，俱不落凡。想他日定當以文章名天下。」先生曰：「文章小事，何足成名。」眾益異之。
　　十二歲在京師就塾師。不肯專心誦讀。每潛出與群兒戲。制大小旗幟，付群兒持立四面，自己為大將，居中調度。左旋右轉，略如戰陣之勢。龍山公出見之怒曰：「吾家世以讀書顯。安用是為？」先生曰：「讀書有何用處？」龍山公曰：「讀書則為大官。如汝父中狀元，皆讀書力也。」先生曰：「父中狀元，子孫世代還是狀元否？」龍山公曰：「止我一世耳。汝若要中狀元，還是去勤讀。」先生笑曰：「只一代雖狀元，不為希罕。」父益怒樸責之。先生又嘗問塾師曰：「天下何事為第一等人？」塾師曰：「嵬科高第，顯親揚名如尊公，乃第一等人也。」先生吟曰：「嵬科高第時時有，豈是人間第一流？」塾師曰：「據孺子之見，以何事為第一？」先生曰：「惟為聖賢方是第一。」龍山公聞之笑曰：「孺子之志何其奢也。」
　　先生一日出遊市上，見賣雀兒者，欲得之。賣雀者不肯與。先生與之爭。有相士號麻衣神相，見先生驚曰：「此子他日大貴。當建非常功名。」乃自出錢，買雀以贈先生。因以手撫其面曰：「孺子記吾言：「鬚拂領，其時入聖境。鬚至上丹毫，其時結聖胎。鬚至下丹田，其時聖果圓。」又囑曰：「孺子當讀書自愛。吾所言將來以有應驗。」言訖遂去。先生感其言，自此潛心誦讀，學問日進。
　　十三歲母夫人鄭氏卒。先生居喪哭泣甚哀。父有所寵小夫人，待先生不以禮。先生游於街市，見有縛鴞鳥一隻求售者。先生出錢買之，復懷銀五錢贈一巫嫗，授以口語：「見庶母如此恁般。」
　　先生歸，將鴞鳥潛匿於庶母牀被中。母發被，鴞衝出繞屋而飛，口作怪聲。小夫人大懼，開窗逐之。良久方去。俗忌野鳥入室。況鴞乃惡聲之鳥，見者以為不祥，又伏於被中。曲房深戶重帷錦衾，何自而入。豈不是大怪極異之事。先生聞房中驚詫之聲，佯為不知，入問其故。小夫人述言有此怪異。先生曰：「何不召巫者詢之。」小夫人使人召巫嫗。巫嫗入門便言：「家有怪氣。」既見小夫人，又言：「夫人氣色不佳。當有大災晦至矣。」小夫人告以發被得鴞鳥之異。巫嫗曰：「老婦當問諸家神。」即具香燭，命小夫人下拜。索錢楮焚訖。嫗即謬托鄭夫人附體，言曰：「汝待我兒無禮。吾訴於天曹，將取汝命。適怪鳥即我所化也。」小夫人信以為真，跪拜無數。伏罪悔過言：「此後再不敢。」良久，媼蘇曰：「適見先夫人，意色甚怒，將托怪鳥啄爾生魂。幸夫人許以改過，方才升屋簷而去。」小夫人自此待先生加意有禮。先生尚童年，其權術已不測如此矣。
　　先生十四歲，習學弓馬，留心兵法，多讀韜鈐之書。嘗曰：「儒者患不知兵。仲尼有文事，必有武備。區區章句之儒，平時叨竊富貴，以詞章粉飾太平，臨事遇變，束手無策，此通儒之所羞也。」
　　十五歲，從父執游居庸三關，慨然有經略四方之志。一日，夢謁伏波將軍廟，賦詩曰：
　　卷甲歸來馬伏波，早年兵法鬢毛皤。
　　雲埋銅柱雷轟折，六字題文尚不磨。
　　其時地方水旱，盜賊乘機作亂。畿內有石英王勇，陜西有石和尚劉千斤。屢屢攻破城池，劫掠府庫。官軍不能收捕。先生言於龍山公：「欲以諸生上書請效終軍故事，願得壯卒萬人，削平草寇，以靖海內。」龍山公曰：「汝病狂耶？書生妄言取死耳。」先生乃不敢言。於是益專心於學問。
　　弘治元年，先生十七歲，歸餘姚，遂往江西就親，所娶諸氏夫人，乃江西布政司參議諸養和公之女也。既成婚。官署中一日信步出行，至許旌陽鐵柱宮，於殿側遇一道者。龐眉皓首，盤膝靜坐。先生叩曰：「道者何處人？」道者對曰：「蜀人也，因訪道侶至此。」先生問其壽幾何。對曰：「九十六歲矣。」問其姓。對曰：「自幼出外，不知姓名。人見我時時靜坐，呼我曰無為道者。」先生見其精神健旺聲如洪鐘，疑是得道之人，因叩以養生之術。道者曰：「養生之訣，無過一靜。老子清淨，莊生逍遙。惟清淨而後能逍遙也。」因教先生以導引之法。先生恍然有悟。乃與道者閉目對坐。如一對槁木，不知日之已暮，並寢食俱忘之矣。諸夫人不見先生歸署。言於參議公，使衙役遍索不得。至次日天明，始遇之於鐵柱宮中。隔夜坐處尚未移動也。衙役以參議命促歸。先生呼道者與別。道者曰：「珍重珍重，二十年後，當再見於海上也。」先生回署。署中蓄紙最富。先生日取學書，紙為之空。書法大進。先生自言吾始學書。對摸古帖，止得字形。其後不輕落紙。凝思於心久之始通其法。明道程先生有曰：「吾作字甚敬。非是要字好。只是此學。」夫既不要字好，所學何事。只不要字好一念，亦是不敬。聞者歎服。
　　明年己酉，先生十八歲，是冬與諸夫人同歸餘姚。行至廣信府上饒縣，謁道學婁一齋。（名諒）語以宋儒格物致知之義。謂：「聖人必學而可至。」先生深以為然，自是奮然有求為聖賢之志。平日好諧謔豪放。此後每每端坐省言曰：「吾過矣。蘧伯玉行年五十，而知四十九之非，何其晚也。」
　　弘治五年壬子，先生年二十一歲，竹軒翁卒於京師。龍山公奉其喪以歸。是秋先生初赴鄉試場中，夜半巡場者見二巨人。一衣緋，一衣綠，東西相向立，大聲言曰：「三人好做事。」言訖忽不見。及放榜，先生與孫忠烈燧，胡尚書世寧同舉。其後寧王宸濠之變，胡發其奸，孫死其難，先生平其亂。人以為三人好做事。此其驗也。
　　明年癸丑春，會試下第。宰相李西涯諱東陽，時方為文章主盟。服先生之才。戲呼為來科狀元。丙辰再會試，復被黜落。同寓友人以不第為恥。先生曰：「世情以不得第為恥。吾以不得第動心為恥。」友人服其涵養。時龍山公已在京任。先生遂寓京中。
　　明年丁巳，先生年二十六歲，邊任報緊急。舉朝倉皇，推擇將才，莫有應者。先生歎曰：「武舉之設，僅得騎射擊剌之士，而不可以收韜略統馭之才。平時不講將略，欲備倉卒之用，難矣。」於是留情武事。凡兵家秘書莫不精研熟討。每遇賓客宴會，輒聚果核為陣圖。指示開闔進退之方。一夕夢威寧伯，王越解所佩寶劔為贈。既覺喜曰：「吾當效威寧以斧鉞之任，垂功名於竹帛。吾志遂矣。」
　　弘治十二年己未，先生中會試第二名。時年二十八歲，廷試二甲，以工部觀政進士。受命往濬縣督造威寧伯墳。先生一路不用肩輿，日惟乘馬。偶因過山馬驚，先生墜地吐血。從人進轎，先生仍用馬。蓋以此自習也。既見威寧子弟，問先大夫用兵之法。其家言之甚悉。先生即以兵法部署造墳之眾。凡在役者更番休息。用力少，見功多，工得速完。其家致金帛為謝。先生固辭不受。後乃出一寶劔相贈曰：「此先大夫所佩也。」先生喜其與夢相符，遂受之。覆命之日，值星變達虜方犯邊。朝廷下詔求直言。先生上言邊務八策，言極剴切。明年授官刑部主事。又明年奉命審錄江北。多所平反，民稱不冤。事畢遂。游九華山歷無相化城諸寺，到必經宿。時道者蔡，蓬頭踞坐堂中。衣服敞陋，若顛若狂。先生心知其異人也。以客禮致敬，請問神仙可學否。蔡搖首曰：「尚未尚未。」有頃，先生屏去左右，引至後亭再拜。復叩問之。蔡又搖首曰：「尚未尚未。」先生力懇不已。蔡曰：「汝自謂拜揖盡禮。我看你一團官相，甚說神仙。」先生大笑而別。游至地藏洞，聞山岩之巔，有一老道，不知姓名。坐臥松毛，不餐火食。先生欲訪之，乃懸崖板木而上，直至山巔。老道踡足熟睡。先生坐於其傍，以手撫摩其足。久之老道睡方覺，見先生驚曰：「如此危險，安得至此。」先生曰：「欲與長者論道，不敢辭勞也。」因備言佛老之要。漸及於儒。曰：「周濂溪，程明道，是儒者兩個好秀才。」又曰：「朱考亭是個講師，只未到最上一乘。」先生喜其談論，盤桓不能捨。次日再往訪之。其人已徙居他處矣。
　　有詩為證。
　　路入岩頭別有天，松毛一片自安眠。
　　高談已散人何處，古洞荒涼散冷煙。
　　弘治十五年，先生至京覆命。京中諸名士俱以古文相尚，立為詩文之社，來約先生。先生歎曰：「吾焉能以有限精神，作此無益之事乎？」遂告病歸餘姚，築室於四明山之陽明洞。洞在四明山之陽，故曰陽明。山高一萬八千丈。周二百一十里。道經第九洞天也。為峰二百八十有二。其中峰曰芙蓉峰，有漢隸刻石於上曰四明山心。其右有石牕四面玲瓏如戶牖，通日月星辰之光。先生愛其景致，隱居於此。因自號曰陽明。思鐵柱宮道者之言，乃行神仙導引之術。月餘，覺陽神自能出入，未來之事便能前知。一日，靜坐謂童子曰：「有四位相公來此相訪。汝可往五雲門迎之。」童子方出五雲門，果遇王思輿等四人，乃先生之友也。童子述先生遣迎之意。四人見先生問曰：「子何以預知吾等之至？」先生笑曰：「只是心清。」四人大驚異。述於朋輩，朋輩惑之。往往有人來叩先生以吉凶之事。先生言多奇中。忽然悟曰：「此播弄精神。非正覺也。」遂絕口不言。思脫離塵網，超然為出世之事。惟祖母岑太夫人與父龍山公在念，不能忘情。輾轉躊躇，忽又悟曰：「此孝悌一念，生於孩提。此念若可去，斷滅種性矣。此吾儒所以辟二氏。」乃復思三教之中，惟儒為至正。復翻然有用世之志。
　　明年遷寓於錢塘之西湖。怎見得西湖景致好處。有四時《望江南》詞為證：
　　西湖景，春日最宜晴。花底管弦公子宴，水邊羅綺麗人行，十里按歌聲。
　　西湖景，夏日正堪游。金勒馬嘶垂柳岸，紅妝人泛彩蓮舟，驚起水中鷗。
　　西湖景，秋日更宜觀。桂子岡巒金谷富，芙蓉洲渚絲雲間，爽氣滿前山。
　　西湖景，冬日轉清奇。賞雪樓台評酒價，觀梅園圃訂春期，共醉太平時。
　　又有林和靖先生《詠西湖》詩一首：
　　混元神巧本無形，幻出西湖作畫屏。
　　春水淨於僧眼碧，晚山濃似佛頭青。
　　欒櫨粉堵搖魚影，蘭社煙叢閣鷺翎。
　　往往鳴榔與橫笛，斜風細雨不須聽。
　　那西湖。又有十景。那十景：
　　蘇堤春曉。平湖秋月。麴院風荷。段橋殘雪。雷峰夕昭。南屏晚鍾。雨峰出雲。三潭印月。柳浪聞鶯。花港觀魚。
　　先生寓居西湖，非關貪玩景致。那杭州乃吳越王錢氏及故宋建都之地。名山勝水，古剎幽居，多有異人棲止。先生遍處遊覽，兾有所遇。一日往虎跑泉遊玩。聞有禪僧坐關三年。終日閉目靜坐，不發一語，不視一物，先生往訪。以禪機喝之曰：「這和尚終日口巴巴說甚麼，終日眼睜睜看甚麼。」其僧驚起作禮，謂先生曰：「小僧不言不視已三年於茲。檀越卻道口巴巴說甚麼，眼睜睜看甚麼。此何說也。」先生曰：「汝何處人。離家幾年了。」僧答曰：「某河南人。離家十餘年矣。」先生曰：「汝家中親族還有何人。」僧答曰：「止有一老母。未知存亡。」先生曰：「還起念否。」僧答曰：「不能不起念也。」先生曰：「汝既不能不起念，雖終日不言：心中已自說著。終日不視，心中自看著了。」僧猛省合掌曰：「檀越妙論更望開示。」先生曰：「父母天性，豈能斷滅。你不能不起念，便是真性發現。雖終日呆坐，徒亂心曲。俗語雲，爹娘便是靈山佛。不敬爹娘，敬甚人。」言未畢，僧不覺大哭起來曰：「檀越說得極是。小僧明早便歸家省吾老母。」次日先生再往訪之。寺僧曰：「已五鼓負擔還鄉矣。」先生曰：「人性本善，於此僧可驗也。」於是益潛心聖賢之學。讀朱考亭語錄反覆玩味。又讀其上宋光宗疏，有曰：「居敬持志，為讀書之本。循序致精，為讀書之法。」掩卷歎曰：「循序致精漸漬洽浹，使物理與吾心混合無間，方是聖賢得手處。」於是從事於格物致知，每舉一事，旁喻曲曉，必窮究其歸，至於盡處。
　　弘治十七年甲子，山東巡按御史陸偁，重先生之名，遺使致聘，迎主本省鄉試。先生應聘而往，得穆孔暉為解元。後為名臣。是省全錄，皆出先生之手。其年九月改兵部武選司主事。先生往京都赴任。謂學者溺於詞章記誦之末，不知身心之學為何等。於是首倡講學之事。聞者興起。於是從學者眾。先生儼然以師道自任。同輩多有議其好名者。惟翰林學士湛甘泉（諱若水）深契之，一見定交，終日相與談論。號為莫逆。
　　弘治十八年孝宗皇帝宴駕。武宗皇帝初即位。寵任閹人劉瑾等八人。號為八黨。那八人：
　　劉瑾谷大用馬永成張永魏彬羅祥丘聚高鳳
　　這八人自幼隨侍武宗皇帝，在於東宮遊戲，因而用事。劉瑾尤得主心。閣老劉健與台諌合謀去之，機不早斷。以致漏泄。劉瑾與其黨，泣訴於上前。武宗皇帝聽其言，反使劉瑾掌司禮監。斥逐劉健殺忠直內臣王岳。繇是權獨歸瑾，票擬任意。公卿側目。
　　正德元年，南京科道官戴銑，薄彥徽等，上疏言。皇上新政宜親君子遠小人。不宜輕斥大臣。任用閹寺。劉瑾票旨，銑等出言狂妄紐解來京勘問。先生目擊時事，滿懷忠憤抗疏救之。略曰：「臣聞，君仁則臣直。今銑等，以言為責。其言如善，自宜嘉納。即其未善，亦宜包容以開忠讜之路。今赫然下令遠事拘囚。在陛下不過少事懲創，非有意怒絕之也。下民無知妄生疑懼。臣竊惜之。自是而後雖有上關宗社安危之事，亦將緘口不言矣。伏乞追回前旨，俾銑等仍舊供職，明聖德無我之公，作臣子敢言之氣。」疏既入觸瑾怒。票旨下先生於詔獄。廷杖四十。瑾又使心腹人監杖。行杖者加力。先生幾死而蘇。謫貴州龍場驛驛丞。龍山公時為禮部侍郎。在京喜曰：「吾子得為忠臣垂名青史，吾頭足矣。」
　　明年先生將赴龍場。瑾遣心腹人二路尾其後，伺察其言動。先生既至杭州，值夏月天暑。先生又積勞致病。乃暫息於勝果寺。妹婿徐曰仁來訪。首拜門生聽講。又同鄉徐愛（衍字），蔡宗，朱節，冀元亨，蔣信，劉觀時等皆來執贄問道。先生樂之。
　　居兩月餘，忽一日午後，方納涼於廊下。蒼頭皆出外，有大漢二人矮帽窄衫，如官較狀腰懸刀刃，口口吐北音，從外突入，謂先生曰：「官人是王主事否。」先生應曰：「然。」二較曰：「某有言相告。」即引出門外，挾之同行。先生問何往，二較曰：「但前行便知。」先生方在病中。辭以不能步履。二較曰：「前去亦不遠，我等左右相扶可矣。」先生不得已，任其所之。約行三里許，背後復有二人追逐而至，先生顧其面貌，頗似相熟。二人曰：「官人識我否。我乃勝果寺鄰人沉玉，殷計也。素聞官人乃當世賢者，平時不敢請見，適聞有官較挾去。恐不利於官人。特此追至看官人下落耳。」二較色變，謂沈，殷二人曰：「此朝廷罪人。汝等何得親近。」沈，殷二人曰：「朝廷已謫其官矣。又何以加罪乎。」二較扶先生又行。沈，殷亦從之。天色漸黑，至江頭一空室中，二較密謂沈，殷二人曰：「吾等實奉主人劉公之命，來殺王公。汝等沒相干人。可速去。不必相隨也。」沉玉曰：「王公今之大賢。令其死於刃下，不亦慘乎。且遺屍江口，必累地方。此事決不可行。」二較曰：「汝言亦是。」乃於腰間解青索一條長丈餘，授先生曰：「聽爾自縊，何如。」沉玉又曰：「繩上死與刀下死同一慘也。」二較大怒，各拔刀在手厲聲曰：「此事不完，我無以覆命。亦必死於主人之手。」殷計曰：「足下不必發怒，令王公夜半自投江中而死，既令全屍，又不累地方。足下亦可以了事歸報。豈不妙哉。」二較相對低語。少頃乃收刀入鞘曰：「如此庶幾可耳。」沉玉曰：「王公命盡此夜。吾等且沽酒共飲，使其醉而忘。」二較亦許之。乃鎖先生於室中。先生呼沈，殷二人曰：「我今夕固必死。當煩一報家人收吾屍也。」二人曰：「欲報尊府，必得官人手筆，方可准信。」先生曰：「吾袖中偶有素紙，奈無筆何。」二人曰：「吾當於酒家借之。」沉玉與一較同往市中沽酒，殷計與一較守先生於門外。少頃沽酒者已至，一較啟門，身邊各帶有椰瓢。沉玉滿斟送先生，不覺淚下。先生曰：「我得罪朝廷，死自吾分，吾不自悲。汝何必為我悲乎。」引瓢一飲而盡。殷計亦獻一瓢。先生復飲之。先生量不甚弘。辭曰：「吾不能飲矣。既有高情。幸轉進於遠客。吾尚欲作家信也。」沉玉以筆授先生。先生出紙於袖中，援筆寫詩一首。詩曰：
　　學道無成歲月虛，天乎至此欲何如。
　　生曾許國慚無補，死不忘親恨有餘。
　　自信孤忠懸日月，豈論遺骨葬江魚。
　　百年臣子悲何極，日夜潮聲泣子胥。
　　先生吟興未已，再作一：
　　敢將世道一身擔，顯被生刑萬死甘。
　　滿腹文章寧有用，百年臣子獨無慚。
　　涓流裨海今真見，片雪填溝舊齒談。
　　昔代衣冠誰上品，狀元門第好奇男。
　　二詩之後尚有絕命辭。甚長，不錄。紙後作篆書十字雲，陽明已入水，沉玉，殷計報。二較本不通文理。但見先生手不停揮，相顧驚歎以為天才。先生且寫且吟，四人互相酬勸，各各酩酊。
　　將及夜半。雲月朦朧，二較帶著酒興，逼先生投水。先生先向二較謝其全屍之德，然後逕造江岸。回顧沈，殷二人曰：「必報我家，必報我家。」言訖從沙泥中步下江來。二較一來多了幾分酒，二來江灘潮濕不便相從。乃立岸上，遠而望之。似聞有物墮水之聲。謂先生已投江矣。一響之後寂然無聲。立了多時，放心不下。遂步步掙下灘來。見灘上脫有雲履一雙。又有紗巾浮於水面曰：「王主事果死矣。欲取二物以去。」沉玉曰：「留一物在，使來早行人人見之，知王公墮水。傳說至京都，亦可作汝等證見也。」二較曰：「言之有理。」遂棄履，只撈紗巾帶去，各自分別。至是夜，蒼頭回勝果寺，不見先生。問之主僧亦云，「不知。」乃連夜提了行燈，各處去（找）尋了一回。不見一些影響。
　　其年丁卯乃是鄉試之年，先生之弟守文在省應試。僕人往報守文。守文言於官，命公差押本寺僧四出尋訪。恰遇沈，殷二人亦來尋守文報信。守文接了絕命詞及二詩，認得果其兄親筆，痛哭了一場。未幾又有人拾得江邊二履報官。官以履付守文。眾人轟傳以為先生真溺死矣。守文送信家中。合家驚慘自不必說。龍山公遣人到江邊遺履之處，命漁舟撈屍。數日無所得。門人聞者無不悼惜。惟徐愛言：「先生必不死。」曰：「天生陽明，倡千古之絕學。豈如是而已耶。」
　　卻說先生果然不曾投水。他算定江灘是個絕地沒處走脫。二較必然放心。他有酒之人，怎走得這軟灘。以此獨步下來，脫下雙履，留做證見，又將紗巾拋棄水面，卻取石塊向江心拗去。黃昏之後，遠觀不甚分明。但聞撲通聲響，不知真假。便認做了事。不但二較不知，連沉玉，殷計，亦不知其未死也。先生卻沿江灘而去，度其已遠，藏身於岸坎之下。次日趁個小船。船子憐其無履，以草履贈之。七日之後，已達江西廣信府。行至鉛山縣。其夜復搭一船。一日夜到一個去處。登岸問之，乃是福建北界矣。舟行之速，疑亦非人力所及。巡海兵船見先生狀貌不似商賈，疑而拘之。先生曰：「我乃兵部主事王守仁也。因得罪朝廷受廷杖，貶為貴州龍場驛驛丞。自念罪重。欲自引決，投身於錢塘江中，遇一異物。魚頭人身，自稱巡江使者，言奉龍王之命前來相迎。我隨至龍宮。龍王降階迎接。言我異日前程尚遠，命不當死，以酒食相待。即遣前使者送我出江，倉卒之中附一舟至此。送我登岸，舟亦不見矣。不知此處離錢塘有多少程途。我自江中至此。才一日夜耳。」兵士異其言，亦以酒食款之，即馳一人往報有司。
　　先生恐事涉官府，不能脫身，捉空潛遁，從山徑無人之處，狂奔三十餘里，至一古寺。天已昏黑，乃叩寺投宿。寺僧設有禁約，不留夜客歇宿。寺傍有野廟久廢。虎穴其中。行客不知，誤宿此廟，遭虎所啖。次早寺僧取其行囊，自利以為常事。先生既不得入寺。乃就宿野廟之中。飢疲已甚。於神案下熟寢。夜半群虎繞廟環行，大吼。無敢入者。天明寂然。寺僧聞虎聲，以為夜來借宿之客，已厭虎腹。相與入廟，欲簡其囊。先生夢尚未醒。僧疑為死人，以杖微擊其足。先生蹷然而起。僧大驚曰：「公非常人也。不然豈有入虎穴而不傷者乎。」先生茫然不知。問，「虎穴安在。」僧答曰：「即此神座下是矣。」僧心中驚異，反邀先生過寺朝餐。餐畢，先生偶至殿後。先有一老道者打坐。見先生來即起相訝曰：「貴人還識無為道者否。」先生視之，乃鐵柱宮所見之道者，容貌儼然如昨。不差毫髮。道者曰：「前約二十年後相見於海上。不欺公也。」先生甚喜。如他鄉遇故知矣。因與對坐，問曰：「我今與逆瑾為難，幸脫餘生。將隱姓潛名，為避世之計。不知何處可以相容。望乞指教。」道者曰：「汝不有親在乎。萬一有人言汝不死，逆瑾怒逮爾父。誣以北走胡，南走越。何以自明。汝進退兩無據矣。」因出一書示先生。乃預寫就者。
　　詩曰：
　　二十年前已識君，今來消息我先聞。
　　君將性命輕毫髮，誰把綱常重一分。
　　寰海已知誇令德，皇天終不喪斯文。
　　英雄自古多磨折，好拂青萍建大勛。
　　先生服其言，且感其意。乃決意赴謫。索筆題一絕於殿壁。
　　詩曰：
　　險夷原不滯胸中何異浮雲過太空
　　夜靜海濤三萬里月明飛錫下天風
　　先生辭道者欲行。道者曰：「吾知汝行資困矣。」乃於囊中出銀一錠為贈。先生得此盤纏，乃從間道游武夷山，出鉛山，過上饒，復晤婁一齋。一齋大驚曰：「先聞汝溺於江。後又傅有神人相救。正未知虛實。今日得相遇，乃是斯文有幸。」先生曰：「某幸而不死。將往謫所。但恨未及一見老父之面。恐彼憂疑成病。以此介介耳。」婁公曰：「逆瑾遷怒於尊大人，已改官南京宗伯矣。此去歸途便道可一見也。」先生大喜。婁公留先生一宿，助以路費數金。先生逕往南京，省覲龍山公。父子相見出自意外。如枯木再花。不勝之喜，居數日不敢久留。即辭往貴州，赴龍場驛驛丞之任。擕有僕從三人。始成行李模樣。
　　龍場地在貴州之西北。宣慰司所屬。萬山叢棘中，蛇虺成堆，魍魎晝見，瘴癘蠱毒，苦不可言。夷人語言：又皆鴂舌難辯。居無宮室，惟累土為窟，寢息其中而巳。夷俗尊事蠱神，有土中人至，往往殺之以祀神，謂之祈福。先生初至。夷人欲謀殺先生，卜之於神不吉。夜夢神人告曰：「此中土聖賢也。汝輩當小心敬事聽其教訓。」一夕而同夢者數人。明旦轉相告語。於是有中土往年亡命之徒能通夷語者，夷人央之通語於先生，日貢食物。親近歡愛如骨肉。先生乃教之范木為墼（音激），架木為梁，刈草為蓋，建立屋宇。人皆效之。於是一方有棲息之所。夷人又以先生所居湫隘卑濕，別為之伐木構室，寬大其制。於是有寅賓堂，何陋軒，君子亭，玩易窩。統名曰龍岡書院。翳之以檜竹，蒔之以卉藥。先生日夕吟諷其中，漸與夷語相習。乃教之以禮義孝悌，亦多有他處夷人特來聽講。先生息心開導略無倦怠之色。
　　久之得家信言逆瑾聞先生不死，且聞父子相會於南都，益大恚忌，矯旨勒龍山公致仕還鄉。先生曰：「瑾怒尚未解也。得失榮辱，皆可付於度外。惟生死一念，自省未能超脫。」乃於居後鑿石為槨，晝夜端坐其中。胸中灑然，若將終身夷狄患難俱忘之矣。僕人不堪其憂，每每患病。先生輒寬解之，又或歌詩製曲，相與諧笑，以適其意。因思設使古聖人當此，必有進於此者。吾今終未能免排遣二字，吾於格致工夫未到也。忽一夕夢謁孟夫子。孟夫子下階迎之。先生鞠躬請教。孟夫子為講良知一章。千言萬語指證親切，夢中不覺叫呼。僕從伴睡者俱驚醒。自是胸中始豁然大悟。歎曰：「聖賢左右逢源，只取用此良知二字。所謂格物，格此者也。所謂致知，致此者也。不思而得，得甚麼。不勉而中，中甚麼。總不出此良知而已。惟其為良知。所以得不繇思，中不繇勉。若捨本性自然之知，而紛逐於聞見，縱然想得著，做得來，亦如取水於支流，終未達於江海。不過一事一物之知，而非原原本本之知。試之變化，終有窒礙。不繇我做主。必如孔子從心不踰矩，方是良知滿用。故曰：無入而不自得焉。如是又何有窮通榮辱死生之見，得以參其間哉。」於是嘿記五經，以自證其旨，無不吻合。因著五經臆說。水西安宣慰，聞先生之名，遣使餽米肉。又餽鞍馬金帛。先生俱辭不受。夷人傳說，益加敬禮。時正德三年，先生三十七歲事也。
　　明年癸巳，貴州提學副使席書號元山，亦究心於理學。素重先生之名，特遣人迎先生入於省城。叩以致知力行，是一層工夫，還是兩層工夫。先生曰：「知行本自合一，不可分為兩事。就如稱其人知孝知弟，必是已行過孝弟之事，方許能知。又如知痛，必然已自痛了，知寒必然已自寒了。知是行的主意，行是知的工夫。古人只為世人貿貿然胡亂行去，所以先說個知。不是畫知行為二也。若不能行，仍是不知。」席公大服，乃建立貴陽書院，身率合省諸生以師禮事之，有暇即來聽講。先生乃大暢良知之說。
　　正德五年，安化王置鐇反，以誅劉瑾為名。朝廷遣都御史楊一清，太監張永率師討之。未至而置鐇已為指揮使仇針用謀擒縛。一清因獻俘，陰勸張永以瑾惡密奏。永從之。武宗皇帝聽張永之言：族瑾家，並誅其黨張文冕等。凡因瑾得官者盡皆罷斥，召復直諌諸臣。先生得升廬陵縣知縣。臨行之際，縉紳士民送者數千人俱依依不捨。過常德辰州，一路講學從游者甚眾。有睡起寫懷詩為證：
　　紅日熙熙春睡醒，江震飛盡楚山青。
　　閒觀物態皆生意，靜悟天機入窅冥。
　　道在險夷隨地樂，心忘魚鳥自流形。
　　未須更覓羲皇事，一曲滄浪擊壤聽。
　　先生時年三十九歲。既至廬陵，為政不事刑威。惟以開導人心為本，慎選裡正三老坐申明亭，凡來訟者使之委曲勸諭。百姓有盛氣而來，涕位而歸者。繇是囹圄日清風俗大變。城中失火。先生公服下拜。天為之反風。乃令城市各辟火巷。火患永絕。
　　是冬入覲館於大興隆寺，與湛甘泉，儲柴墟（諱巏）等，講致良知之旨。進士黃宗賢等，聞其說而歎服，遂執贄稱門生聽講。十二月，升南京刑部主事。湛甘泉恐廢講聚，言於塚宰楊一清。明年正月即調北京吏部驗封司主事。時有吏部郎中方叔賢諱獻夫位在先生之上。聞先生論學有契，遂下拜，事以師禮。先生贈以詩云，
　　休論寂寂與惺惺，不妄繇來即性情。
　　卻笑慇懃諸老子，翻從知見覓虛靈。
　　是年十月。升文選司員外。明年三月升考功司郎中。弟子益進。如穆孔暉，冀元亨，顧應祥，鄭一初，王道，梁谷，萬潮，陳鼎，魏廷霖，蕭鳴鳳，林達，黃綰，應良。皆一時之表表者，餘人不可盡述。徐愛等亦至京師，一同受業。先生嘗言：「格物是誠意的工夫。明善是誠身的功夫。窮理是盡性的功夫。道問學是尊德性的功夫。博文是約禮的功夫。惟精是惟一的功夫。」諸如此類，乍聞之，亦自駭然。其後思之既久，轉覺親切不可移動。十二月升南京太僕寺少卿。駐札滁州，專督馬政。便道歸省。未幾至滁州。門人從者頗眾。地僻官間。日與門人游遨瑯琊（山在州城）瀼泉（即六一泉）之間。月夕則環龍潭（在龍蟠山）而坐者數百人。歌聲振谷。諸生隨地請益。先生就眼前點化。各有所得。於是從游益盛。
　　正德九年四月，升南京鴻臚寺卿。滁陽諸友送至江浦。不忍言別。遂各賃居，候先生渡江。先生以詩促之使歸。詩曰：
　　滁之水入江流，江潮日復來滁州。相思若潮水，來往何時休。空相思亦何益，欲慰相思情，不如崇令德。掘地見泉水隨處無不得。何必驅馳為，千里道遠相即。君不見堯羹與舜牆。又不見孔與跖，對面不相識，逆旅主人多慇懃，出門轉盻成路人。
　　五月至南京。徐愛等相從。又有黃宗明，薛侃，陸澄，季本，蕭惠，饒文璧，朱虎等二十餘人，一同受業。正德十年。先生念祖母岑太夫人年九十有六，思一修覲，乃上疏請告，不允。時汀漳各郡皆有巨寇。兵部尚書王瓊特舉先生之才，升都察院右僉都御史，巡撫南贛，汀漳等處。先生因得歸省岑太夫人及龍山公。
　　正德十二年正月，赴任南贛。道經吉安府萬安縣。適遇流賊數百，肆劫商舟。舟人驚懼，欲回舟避之，不敢復進。先生不許。乃集數十舟，聯絡為陣勢。揚旗嗚鼓，若將進戰者。賊見軍門旗號，知是撫院，大驚，皆羅拜於岸上，號呼曰：「某等飢荒流民，求爺賑濟活命。」先生命將船從容泊岸，使中軍官傳令諭之曰：「巡撫老爺知汝等迫於飢寒。一到贛後，即差官撫插。宜散歸候賑。若更聚劫鄉村，王法不宥。」賊俱解散。既抵贛。即行牌所屬，分別賑濟，招撫流民。置二匣於台前，榜曰：
　　「求通民情，願聞己過。」
　　因漳賊詹師富，溫火燒等連年寇盜，其勢方熾，移文湖廣，福建，廣東三省，剋期進剿。贛民多受賊賄為之耳目。官府舉動，賊已先覺。先生訪知軍門有一老隸奸狡尤甚，忽召入臥室，謂之曰：「有人告爾通賊。罪在必死。若能改過，悉列通賊諸奸民告我，我當赦汝之命。」老隸叩頭悉吐其實。備開奸民姓名。先生俱密拿正法。又嚴行十家牌法。其法十家共一牌，開列各戶籍貫姓名年貌行業日輪一家，沿門詰察，遇面生可疑之人，即時報官，如或隱匿，十家連坐。所屬地方，一體遵行。又以向來遠調狼達上軍，動經歲年，糜費鉅萬，驕橫難制，有損無益。乃使各省兵備官，令府州縣挑選本地真正驍勇。每縣多者十人，少者七八人。大約江西，福建二省，各以五六百名為率，廣東，湖廣二省，以四五百名為率，其間有魁傑出群通曉韜略者署為將領。所募驍勇，隨各兵備官屯劄訓練，無事撥守城隘。有事應變出奇。
　　到任十餘日，調度略畢。即議進兵。兵次長富村，遇賊大戰。斬獲頗多。賊奔至象湖山拒守。我兵追至地名蓮花石，與賊對壘。會指揮覃桓率廣東兵到，與賊戰，小勝遂進前合圍。賊見勢急，潰圍而出。覃桓馬蹷，為賊所殺。縣丞紀用亦同時被害。諸將氣沮，謂：「賊未可平，請調狼兵侯秋再舉。」先生陽聽其說，進屯汀州府上杭縣，宣言大犒三軍，暫且退師蓄銳，俟狼兵齊集徵進。密遣義官曾崇秀覘賊虛實。回言賊還據象湖只等官軍一退，復出劫掠。先生乃責各軍以失律之罪，使盡力自效。分兵為二路。俱於二月廿九日晦日，出其不意，銜枚並進，直搗象湖奪其隘口。眾賊失險，復據上層。峻壁四面，滾木礧石，以死拒戰。先生親督兵士奮勇攻之。自辰至午，呼聲震地。三省奇兵從間道攀崖附木，四面蟻集。賊驚潰奔走。官軍乘勝追剿，賊兵大敗。先生乃分遣福建僉事胡璉，參政陳策副使唐澤等，率本省兵攻長富村，廣東僉事顧應祥，都指揮楊懋等，率本省兵攻水竹大重坑。先生自提江西兵，往來接應。不一月，福建兵攻破長富村巢穴三十餘處，廣東兵攻破水竹大重坑巢穴十三處。斬首從賊詹師富，溫火燒等七千餘名，俘獲賊屬及輜重無算。漳南數十年之寇至是悉平。以二月出師，四月班師。成功未有如此之速者。
　　先生駐軍上杭。久旱不雨。師至之日，一雨三日。百姓歌舞於道。先生因名行台之堂曰時雨堂。取王師若時雨之義也。先生謂，「習戰之方，莫要於行伍，治眾之法，莫先於分數。」每每調集各兵，二十五人編為一伍，伍有小甲。五十人為一隊，隊有總甲。二百人為一哨，置哨長一人，協哨一人。四百人為一營，置營官一人，參謀二人。一千二百人為一陣，陣有偏將。二千四百人為一軍，軍有副將。偏將無定員，臨事而設。小甲選於各伍中，總甲又選於小甲中，哨長選於千百戶義官中。副將得以罰偏將，偏將得以罰營官。營官得以罰哨長，哨長得以罰總甲，總甲得以罰小甲，小甲得以伍兵，務使上下相維，如身臂使指。自然舉動齊一，治眾如寡。編選既定。每伍給一牌，備列同伍姓名。謂之伍符。每隊各置兩牌，編立字號，一付總甲，一藏本院。謂之隊符。每哨各置兩牌，編立字號，一付哨長，一藏本院。謂之哨符。每營各置兩牌，編立字號，一付營官，一藏本院。謂之營符。凡遇徵調發符比號而行，以防奸偽。又疏請申明賞罰。兵士臨陣退縮者，領兵官即軍前斬首。領兵官不用命者，總兵官即軍前斬首。其有擒斬功次，不論尊卑，一體升賞。生擒賊徒，勘明決不待時。夫盜賊之日滋，繇招撫之太濫。招撫之太濫，繇兵力之不足。兵力之不足，繇賞罰之不行。乞假臣等，以令旗令牌，使得便宜行事。又議割南靖漳浦之地，建立縣治於大洋波，又添立巡簡司，協同鎮壓。兵部王瓊以先生之言為然，覆奏俱依擬，賜縣名曰清平，改巡撫為提督軍務，給旗牌假便宜，仍論平漳寇，功加俸一級。先生益得發舒其志。
　　再說南贛西接湖廣、桂陽，有桶岡橫水諸賊巢。東接廣東龍川，有浰頭諸賊巢。橫水賊首謝志珊桶岡賊首藍天鳳，浰頭賊首池仲容，俱僭號稱王，偽署官職，擁眾據險，出入無常。屢調狼兵進討，不能取勝。謝志珊自號徵南王，聞督府方討漳寇，乃大修戰具，並造呂公車若干，欲乘隙先破南康，乘虛入廣。時湖廣巡撫都御史陳金，疏請三省之師夾攻桶岡。先生曰：「桶岡，橫水，左溪諸賊荼毒三省，其患雖同，而事勢各異。論湖廣則桶岡為腹心之疾，論江西則橫水為腹心之疾。今不去江西腹心之疾，而欲與湖廣夾攻桶岡，失緩急之宜矣。湖廣剋期以十一月朔日會集。今尚在十月。橫水賊聞湖廣合剿之信，必謂我先攻桶岡。又見我兵未集。師期尚遠，心不準備。若出其不意，進兵疾擊，可以得志。已破橫水，移兵桶岡，此破竹之勢也。」先生恐徵橫水時，浰頭賊乘機擾亂，乃為告諭一通，具述利害，遣報效生員黃表，義民周祥等，招撫池仲容等，勸之立功自贖，且各賜銀布，以安其心。一時賊黨見諭詞誠懇。莫不感動。酋長黃金巢，劉遜，劉粗眉，溫仲秀等，隨黃表等各引部下出投，情願殺賊立功。先生用好言撫慰，選其精壯五百人為兵，隨軍徵進。餘老弱散遣之。先生已定出師之期，預先分定哨道密授方略。那幾處哨道：
　　一哨，江西都司都指揮許清，率兵一千，自南康縣所溪入，攻白藍，與本院會於橫水。
　　二哨，贛州府知府邢珣，率兵一千，自上猶縣石人坑入，協攻白藍，會於橫水。
　　三哨，南贛守備郟文，率兵一千。自大廋縣義安入，合攻左溪，會於橫水。
　　四哨，汀州府知府唐淳，率兵一千，自大廋縣聶都入，合攻左溪，會於橫水。
　　五哨，南安府知府季敩，率兵一千，自大廋縣穩下入，合攻左溪，會於橫水。
　　六哨，南康縣縣丞舒富，率兵一千，自上猶縣金坑入，徑攻左溪，會於橫水。
　　七哨，贛州衛指揮餘恩，率兵一千，自上猶縣獨孤嶺入，徑攻左溪，會於橫水。
　　八哨，寧都縣知縣王天與，率兵一千，自上猶縣官隘員坑入，進屯橫水。
　　九哨，吉安府知府伍文定，率兵一千，搜剿稽蕪等處賊巢，進屯橫水。
　　十哨，廣東潮州府程鄉縣知縣張戩，率兵一千，搜剿黃雀坳等賊巢，進屯橫水。
　　分撥十路軍馬，限定十月初七日各哨齊發，又撥兵備副使楊璋，分守參議黃宏，監督各營官兵，往來給餉。先生暗諭本院標下將領，同時進發。號令雖出，衙門中寂然無聞。先生在贛院，左有旁門，通射圃。暇即與諸生講學其中，或習射。每至夜分而散。次早則諸生入院揖謝。以此為常。出兵之前一日與諸生夜坐談論。諸生以先生坐久，請休息。先生乃回院。及明旦諸生集於院門，欲進謝。守門者辭曰：「公進院未幾。即領兵出城去。不知何往。度此際可行二十餘里矣。」其神機不測如此。
　　先生於十月初九日兵至南康。有人出首義官李正岩，醫官劉福泰，素與賊通者。先生召二人。至。以首狀示之。二人力辯無有。先生曰：「即有之姑釋汝罪。乃皆留於幕下，戴罪立功。」景晚李正嚴，劉福泰，稟有機密事求見。先生召入，密叩之。二人齊聲稟稱，「欲攻桶岡必經繇十八面地方。此乃第一險要去處。亂山環拱，嶺峻道狹。從來官軍不能入。今有木工張保久在蠻中凡建立柵寨皆出其手。要知地利。非得此人不可。」先生問，「張保何在。」二人曰：「某等，蒙老爺不殺之恩，誓欲報效。天幸遇著張保已拘留在轅門之外。未奉呼喚，不敢擅自引入。」先生即令二人出外，同張保入見。務要隱密不得聲張其事。當下李劉二人引張保直至後堂叩頭。先生曰：「聞蠻賊建立柵寨，皆出汝手。汝罪當死。」張保連連叩頭答曰：「小人手藝為活。誤入賊穴一時貪生伯死，受其驅使。實非得已。」先生曰：「我且不計較汝。但彼立寨之處，必然選擇險要。汝在彼中，亦必備知。可細細開明左右前後大小出入之道。賊破之日，一例敘功。」張保欣然。遂請求筆硯。先生吩咐李劉二人監押，教他安坐開寫，自己退回臥房，使親隨門子以酒食勞之。張保感激，即備細開出。某賊寨在某山，某處是進路，某處是退路，某處山頭與某寨相對，路平路險。如何上山，如何下山。恰像寫賣山文契的。四趾分明，滴水不漏。門子稟道，「木工開寫已完。」先生復召見親自收取看了一遍，再把好言撫慰，即留三人於內堂廂房安歇，次早皆授義官名色。
　　初十日，兵進至南坪地方。使李正岩，劉福泰引著間諜，四路分探回報。眾賊不虞官兵猝至。各巢皆鳴鑼聚眾，往來呼噪，為分頭禦敵之計。勢甚張皇。各險隘皆設有滾木礧石。已做準備。先生乃乘夜疾進。
　　十一日，離賊巢三十里下寨，使人伐木立柵開塹設堠，示以久屯之形。使報效聽選官雷濟，義民蕭廋，分率鄉兵及樵豎善登山者四百人，各給旗一面，齎銃炮，鉤鐮，槍，使繇間道，攀崖懸壁而上，分伏各山頂高處，預堆積茅草，約定次日官軍進攻各山頭，將旗豎立舉炮燃火相應。
　　十二日，官軍至十八面隘。賊方據險迎敵。忽聞遠近山頂炮聲如雷。煙燄四起，官軍呼噪奮勇，炮箭齊發。賊驚皇失措。以為巢穴已破。遂棄險奔潰。先生預遣千戶陳偉，高睿分率壯士數十懸崖而上，奪其險隘，盡發其木石，官軍乘勝急進，呼聲震天。指揮謝昶，馮廷瑞，繇間道先入放火焚賊巢。賊退無所據。乃大敗，四散奔走。遂連破長龍十八面隘等七巢。賊首謝志珊與蕭貴模計議，謂：「橫水居眾險之中，可倚以自固。」及聞官軍四進，倉卒分眾阨險出御。見橫水煙燄障天，銃炮之聲，搖撼山谷，心膽愈裂，棄險而逃。時各哨官兵陸續俱到。邢珣兵破磨刀坑等三巢，王天與破樟木坑等二巢，許清破雞湖等三巢，俱至橫水來會。唐淳破羊牯腦等三巢，並破左溪大巢，郟文破獅寨等三巢，餘恩破長流坑等三巢，舒富破箬坑等三巢，季敩破上西峰等三巢，俱至左溪。守巡各官亦隨後而至。是日斬大賊鍾明貴，陳曰能等數人。從賊首級千餘。其自相蹂踐墮崖填谷而死者，不計其數。賊於入路皆刊崖倒樹，設阱埋簽。官軍晝夜涉深澗，蹈叢棘，遇險絕，則掛繩於崖樹魚貫而上，猿擘而下。往往失墮深谷，不死為幸。各兵至橫水左溪者，皆疲困不能驅逐。會日暮，傳令收兵屯劄。
　　至次日，大霧咫尺不辯，先生令各營，休兵享士，使鄉導數十，分探潰賊何在。並未破巢穴動靜。連日霧雨至十五日，尚蒙蒙不開。各鄉導回報，言諸賊預於各山絕險崖壁立寨為退保計，亦有並聚於未破各巢者。諸將皆曰：「會剿桶岡期在十一月朔，日已迫矣，奈何。」先生曰：「此去桶岡，尚百餘里，山路絕險，三日方達。若此處之賊未能掃盡而移兵桶岡，瞻前顧後，備多力分，非計之得也。」適搜山者檎一賊至。問之，乃是桶岡賊遣至橫水探信者，姓鍾名景。先生曰：「吾兵所向皆克，滅桶岡只待旦夕。汝若肯留吾麾下效用，當赦汝罪。」鍾景叩頭願降。先生因叩桶岡地利。鍾景言之甚詳。兼能識橫水各巢路道。先生遂解其縛，賜以酒食，留於帳下。於是傳令各營，皆分兵為奇正二哨，一攻其前一襲其後，冒霧疾趨。
　　十六日，邢珣攻破旱坑等二巢，季敩同郟文攻破穩下等二巢。十七日唐淳攻破茅壩巢。十八日許清攻破朱雀坑等四巢。十九日餘恩攻破梅坑等二巢。二十日邢珣又破白封龍等二巢。王天與破黃泥坑。二十二日舒富破白水洞巢。是日伍文定，張戩兵亦至。二十四日伍文定破寨下巢，張戩破杞州坑巢。二十五日張戩又破朱坑巢，伍文定破楊家山巢。二十六日季敩又破季坑巢，許清又破川坳巢。二十七日郟文又攻破長河洞巢，俘斬無數。謝志珊謀遁桶岡，被邢珣活捉解來。先生奉新奏准事例，即命於轅門梟首。臨刑，先生問曰：「汝一介小民。何得聚眾如此之多。」志珊曰：「此事亦非容易。某平日見世上有好漢，決不肯輕易放過，必多方鉤致，與為相識，或縱其飲，或周其乏。待其感德，然後吐實告之。無不樂從矣。負千斤氣力者五十餘人，今俱被殺，束手就縛，乃明天子之洪福也。又何尤哉。」因瞑目受刑。先生他日述此事於門人曰：「吾儒一生求朋友之益，亦當如此。」後人論此語。不但學者求朋友當如此。雖吏部尚書為天下求才，亦當如此。有詩四句云：
　　同志相求志自同，豈容當面失英雄。
　　秉銓誰是憐才者，不及當年盜賊公。
　　考陸天池《史餘》上說，先生微服與木工同入賊寨，自稱工師，兼通地理。賊喜其辯說，禮為上客。先生周行其穴，密籍其險要可藏之處，紿賊以五百人隨出，約伏官軍營側，剋期出兵為應。賊從其計。先生至軍中，悉配其人於四郊，各不相通。自選精卒千人詐降，密擕火器埋之賊境又辭歸。至期率兵數萬而進。賊啟關出迎。洞中火炮大發。精卒從夾擊，賊惶惑不能支遂大敗。平賊後取五百人者，剜其目睛而全其命。
　　今按先生年譜，自起兵至平賊才二十日耳，如疾雷迅霆，安得有許多曲折。且自稱工師，往來誘敵，曠日持久，亦非萬全之策。此乃小說家傳言之妄。當以年譜為據。
　　再說是日，誅了謝志珊。諸將遂請乘勝進攻桶岡。先生詢訪鍾景等已知地勢之詳。謂諸將曰：「桶岡天險四寨，其出入之路，惟鎖匙龍，葫蘆洞，茶坑，十八磊，新池五處。然皆架棧梯壑，一人守之，千人難過。止有上章一路稍平，非半月不可達，奔馳之際彼已知備矣。莫若移屯近地，休兵養威，諭以禍福。彼見吾兵累勝必懼而請服。如其遲疑當進而襲之。」乃遣戴罪義官李正岩，醫官劉福泰並降賊鍾景，於二十八夜往桶岡，招安藍天鳳等，如果願降待以不死。期定於十一月初一日上午，至鎖匙龍送款。話分兩頭。卻說浰頭賊首池仲容綽號池大髩，原是龍川縣大戶出身。因被仇家告害，官府不明，一時氣憤，與其弟仲寧仲安聚起家丁莊戶，殺了仇家一十一口，遂招集亡命，占住三浰落草。屢敗官軍，漸漸勢大，自號金龍霸王，偽造符印，以兵力脅遠近居民，壯者收為部下，富者借貸銀米，稍有違抗，焚殺無遺。
　　龍川大姓盧珂，鄭志高，陳英三人頗有本事，各聚眾千餘，保守鄉村。仲容欲招至入伙，盧珂等不從，互相仇殺。先生檄嶺東兵備道，先招盧珂等三家。三家遂奉約束，願出力剿賊。遂留本村，與龍川縣協同備禦。仲容深恨之。及黃金巢等出降，眾賊俱有納款之意。惟池仲容不肯。謂眾賊曰：「我等作賊，已非一年。官府來招，亦非一次。其言未足憑信。且待黃金巢等到官後果無他說，我等遣人出投。亦未為晚。」及聞十月十二日官兵已破橫水，仲容始有懼色。適先生又使黃金巢等作書往招。仲容乃謂其黨高飛甲曰：「官軍既破橫水，必乘勝直搗桶岡，次即及浰頭矣，奈何。」高飛甲曰：「前督撫曾遣人來招安，且聞黃金巢等已蒙署官錄用，不若亦遣一人出投。一則緩其來攻，二則窺覻虛實。若官軍勢果強盛，招安果係實情，又作計較。不然，留仲安在彼處亦好潛為內應，一面撥人守險，多備木石，以防掩襲。」仲容以為然。乃遣其弟仲安，率老弱二百餘人，往至橫水投降情願隨眾立功。時橫水賊已全平矣。先生謂曰：「汝既是真心納降，本院即日加兵桶岡。汝可引本部兵往上新地屯劄。如桶岡賊奔逸，到彼用心截殺，將首級來獻，便算你功。」那上新中新下新三巢，是桶岡西路，去浰頭甚遠。先生故意調開使其難歸。外示委用以安其心。此是先生妙計。
　　再說李正岩等至桶岡，先述督撫兵威，後述招撫之期。藍天鳳大喜，情願就撫，方召其黨商議此事。橫水賊蕭貴模逃入桶岡，來見天鳳曰：「徵南王不知守險。使官軍潛入內地。是以潰敗。若加意堤防，雖有百萬之眾，豈能飛入。今鎖匙龍各隘，地皆絕險，其所收橫水餘兵，尚有千餘。足可助桶岡為守。奈何自就死地如豬羊入屠人之手乎。」天鳳意不能決。乃令各寨頭目俱至鎖匙龍聚議。先生遣縣丞舒富率數百人，逼鎖匙龍下寨，連連遣使催取天鳳等款狀，一面密使邢珣兵入茶坑，伍文定兵入西山界，唐淳兵入十八磊，張戩兵入葫蘆洞，立限三十日，乘夜各至分地。
　　是夜大雨不得進。初一日早，雨猶未止。各軍冒雨而入。天鳳見屢使催款，正在商量。又見大雨，料難進兵，防備就懈弛了。忽聞四路兵已大進，驚曰：「王公用兵真如神矣。」急收拾兵眾千人，據內隘絕壁，隔水為陣，以拒官軍。邢珣率兵渡水前擊。張戩之兵衝其右，伍文定又自戩兵之右，懸崖而下，繞賊傍合攻。賊不能支，且戰且卻，及午雨止。各兵奮擊，賊大敗。王天與，舒富兩路兵，聞官軍已入前山，亦從鎖匙龍並登。各軍乘勝奮擊，賊悉望十八磊奔逃。正遇唐淳之兵嚴陣以待，又大戰一場，會日暮暫息。賊猶扼險相持。
　　次早諸軍複合勢剿殺，賊遂大敗。凡破十三巢擒斬無數。初五日至十三日，陸續又破上新，中新，下新等十巢，斬蕭貴模於陣。藍天鳳率敗兵欲於桶岡後山，乘飛梯直入范陽大山，卻先被官軍把守，前後困圍，計無復之，乃投崖而死。梟其首以獻。岩谷谿壑之間，僵屍填滿。於是桶岡之賊略盡。據先生報二處捷數目。搗過巢穴共八十四處：
　　擒斬大賊首謝志珊，藍天鳳等八十六名顆。從賊首級三千一百六十八名顆。俘獲賊屬二千三百三十六名口。奪回被虜男婦八十三名口。牛馬驢一百八隻。贓杖二千一百三十一件。金銀一百一十三兩八錢一分。
　　時湖廣軍門已遣參將史春統兵前來會剿，行至彬州，接得先生鈞牌，知會桶岡賊巢俱已蕩平，不必復勞遠涉。史春大驚曰：「向議三省合剿打帳一年，尚恐未能盡殄。今王督院之兵，朝去夕平。如掃秋葉。真天人也。」
　　先生奏凱班師。百姓扶老擕幼，手香羅拜言：「今日方得安枕而臥。」所經州縣關隘，各立生祠，遠鄉之民肖像於家堂供養。歲時屍祝。
　　先生謂橫水桶岡各賊寨，散在大猶廋嶺之間。地方窵遠，號令不及。議割三縣之地。建立縣治，及增添三處巡司，設關保障。疏上悉依議，賜縣名曰宗義。附江西南安府，賜敕獎諭。
　　浰頭賊聞桶岡復破，愈加恐懼，乃分兵為守隘拒敵之計。先生先諭黃金巢等，密遣部下散歸賊巢左近，俟官兵一到。即據險遏賊，再諭盧珂，鄭志高等，用心提備。然後遣生員黃表，義民周祥等，齎牛酒復至浰頭，賞勞各酋長。並詰其分兵守隘之故。池仲容無詞可解，乃詐稱龍川義民盧珂，鄭志高素有仇怨：「今不時引兵相攻。若一撤備，必被掩襲。某等所以密為之防，非敢抗官兵也。」遂遣其黨鬼頭王，隨黃表等回報。請寬其期，「當悉眾出投。盡革偽號止稱新民。」先生陽信其言，遂移檄龍川，使察盧珂等擅兵仇殺之實，謂鬼頭王曰：「盧珂等本院已行察去訖，如情罪果真，本院當遣大軍往討。但須假道浰頭，汝等既降，先為我伐木開道，以候官軍，不日徵進。」鬼頭王回報。池仲容且喜且懼。所喜者，督院嗔怪盧珂等，墮其術中。所懼者，恐其取道浰頭，不是好意。復遣鬼頭王來謝，且稟稱。「盧珂等某自當悉力捍御。不敢動勞官軍。」恰遇盧珂，鄭志高，陳英親到督院具狀，辯明其事。狀中備述池仲容等平昔僭號設官。今又點集兵眾號召遠姓各巢賊酋，授以總兵都督等偽官，準備抗拒官軍。先生大怒曰：「池仲容已自投招，便是一家。汝挾仇，擅自仇殺，罪已當死。又造此不根之言：乘機誣陷，欲掩前罪。本院如見肺肝。那池仲容方遣其弟池仲安領兵報效，誠心歸附。豈有復行抗拒之事。」遂扯碎其狀，詫之使出，「再來瀆擾必斬。」卻教心腹參謀，密向他說，「督府知汝忠義，適來佯怒，欲哄誘浰頭自來。你須是再告。告時受杖三十，暫係數旬，方遂其計。」盧珂等依言：又來告辯。先生益怒喝，令縛珂等斬首來報。標下眾將俱為叩頭討饒。先生怒猶未解。將盧珂責三十板。喝令監候。池仲安等在幕下，聞珂等首辯，心懷驚懼。及見先生兩次發怒，然後大喜，率其黨歡呼羅拜，爭訴珂等罪惡。先生曰：「本院已體訪明白。汝可開列惡款來。待我審實後。當盡收家屬處斬，以安地方。」仲安益大喜，作家書付鬼頭王，回報其兄仲容去訖。盧珂等既入監。先生又使心腹參隨，只說，「要緊人犯在監」。不放心教他巡閱。卻暗地致督府之意，安慰珂等。說，「事成之日，當有重用。你可密地吩咐家屬，整頓人馬，伺候軍令差遣。」珂等感泣曰：「督府老爺為地方除害。若用我之時，雖肝腦塗地，亦無所恨。」先生又使生員黃表，聽選官雷濟，安慰池仲容，說督府已知盧珂等仇殺之情。汝等勿以此懷疑。仲容大排筵席，管待黃表，雷濟二人。坐中誇督府用兵如神，更兼寬宏大量，來者不拒。黃金巢等俱授有官職。「你等若到麾，自當題請重用。」仲容拱手曰：「全仗先生們提挈。」黃表因私謂所親信賊酋曰：「盧珂等說令兄惡跡多端，無非是妒忌之意。雖然督府不信。令兄處也該自去投訴。」仲寧唯唯言於仲容。仲容遲疑不行。
　　十二月二十日先生大軍已還南贛。各路軍馬俱已散遣。回歸本處。先生乃張樂設飲。大享將士。示諭城中云：
　　「督撫軍門示：向來賊寇搶攘，時出寇掠，官府興兵轉餉，騷擾地方，民不聊生。今南安賊巢，盡皆掃蕩，而浰頭新民皆又誠心歸化，地方自此可以無虞。民久勞苦，亦宜暫休息為樂。乘此時和年豐，聽民間張燈鼓樂，以彰一時大平之盛。」
　　先生又曰：「樂戶多住龜角尾。恐有盜賊藏匿。仰悉遷入城中以清奸藪。」於是街巷俱燃燈嗚鼓，倡優雜沓遊戲為樂。先生又呼池仲安至前謂曰：「汝兄弟誠心向化，本院深嘉。聞盧珂黨與最眾，雖然本身被係，其黨懷怨或掩爾。不虞事不可知。今放爾暫歸浰頭幫助爾兄防守。傳語爾兄，小心嚴備不可懈弛失事。」仲安叩頭感謝。先生又使指揮俞恩護送仲安，並齎新歷頒賜諸酋。諸酋大喜，盛筵設款。仲安又述督府散兵安民，及遣歸協守之意。無不以手加額，踴躍謝天。
　　時黃表，雷濟，尚留寨內會飲。中間仲容說道。「我等若早遇督府，歸正久矣。」表，濟曰：「爾輩新民，不知禮節。今官府所以安輯勞來爾等甚厚，況且遣官頒歷（歷），奈何安坐而受之。論禮亦當親往一謝。」餘恩曰：「此言甚當。況盧珂等日夜哀訴，說你謀反有據。官府若去拘他，他斷然拒命不來。何不試拘對理。看他來與不來即此可證反情之實。」仲容曰：「若督府來喚對理，豈有不去之理。」表，濟又曰：「今若不待拘喚，竟往叩謝。須便就訴明盧珂等罪惡。官府必益信爾無他。珂等詐害是實，殺之必矣。」所親信賊酋，亦從中力勸。仲容以為然，乃謂其眾曰：「若要伸，先用屈。輸得自己，贏得他人。贛州伎倆，亦須親往勘破。」遂定計，選麾下好漢並所親信者共九十三人，親至贛州，來見督府。仲寧，仲安留於本寨。餘恩等先馳歸報。先生乃密遣人傳諭屬縣。「勒兵分哨付本院，不時檄到即發。」又遣千戶孟俊，先至龍川，督集盧珂鄭志高陳英三家兵眾。又以路從浰巢經過，恐其起疑，於是另寫一牌。牌上開寫「盧珂等擅兵仇陷過惡，仰龍川縣，密拘三家黨屬，解至本院問究。」卻將真牌藏於貼肉秘處。孟俊行至浰頭。賊黨一路盤問。俊出牌袖中示之，故意囑他。「此官府秘密事情萬勿洩漏。」賊皆羅拜，爭獻酒肉為之嚮導。先出浰巢一路上。其黨自相傳說，無不歡喜。孟俊到了龍川，方出真牌，部勒三家兵眾。巢中諸賊傳聞，皆以為拘捕其黨。並不他疑。
　　仲容等到於贛州，正似豬羊近屠戶之家，一步步來尋死地。仲容把一行人眾，營於教場，單引親信數人進院參謁。先生用好言撫慰，問此來許多人眾。仲容稟曰：「隨從不過九十餘人。」先生曰：「既是九十餘人，必須揀個極寬的去處安頓。」方好問中軍官「何處最為寬閒。」中軍官稟道。「惟有祥符寺。地最寬廠，房屋亦俱整齊。」先生曰：「就引至祥符寺居住罷。」又問，「眾人今在何處。」中軍官不等仲容開口，便稟道，「眾人見屯教場。」先生偽變色曰：「爾等皆我新民，不來見我，而營於教場，莫非疑心本院麼。」仲容惶恐叩首曰：「就空地暫息，聽老爺發放。壹有他意。」先生曰：「本院今日與你洗雪，復為良民也非容易。你若悔過自新，學好做人，本院還有扶持你處。」仲容叩謝而出。既至祥符寺，見宮室整潔，又有參隨數人為館伴，賜以米薪酒肉，標下各官俱來相拜。各有下程相送。歡若同僚，喜出望外。時乃閏十二月二十三日也。參隨等日導眾賊，遊行街市。見各營官軍果然散歸，街市上張燈設戲，宴飲嬉游。信以為督府不復用兵矣。又密賂獄卒，私往覘盧珂等動靜。果然械係深固。獄卒又說：「官府已行牌，拘其家屬，一同究問不日取斬。」仲容大喜曰：「吾事今日始得萬全也。」先生複製長衣油靴，分給眾賊使參隨教之習禮。一日又漫給布帛，未曾開明分別賞賜，於是老少互爭。參隨稟知。先生曰：「本院多事，未及細開，何不教他開一花名手本。下次，照依次序給賞，老少不亂。豈不便乎。」仲容依言：開手本送上。於是盡得其九十三人名姓。
　　過五日。仲容等辭歸。先生曰：「自此至浰有八九日程途。即今往不能到家過歲矣。新春少不得又來賀節，多了一番跋踄。況贛州今歲燈事頗盛。在此亦不寂寞。何不以正月回去。」賊中少年喜觀燈，日得游於娼家，參隨復借貸銀錢。諸賊皆欣然忘歸。
　　至元旦隨班入賀行禮。下午仲容復入辭，先生曰：「汝謁正，尚未犒賞。奈何就去。初二日本院尚未得暇。初三日當有薄犒。」次日令有司送酒於寺館，參隨官擕妓女陪侍。眾賊歡飲竟日。預懸牌於轅門。牌上寫道，「浰頭新民池仲容等，次日齊赴軍門領賞，照依花名次序不許攙前嘩亂。領賞過，三叩頭即出，齊赴兵備道叩謝，事畢逕回，不必又辭。」本院參隨官抄寫牌面與眾賊看了。無不歡喜。是夜先生密諭守備郟文，令撥經戰甲士六百人，分作二十隊，伏於射圃，候本院犒賞賊酋，每五名一班，鼓吹送出院門過射圃，則以甲土一隊，擒而殺之。大約六人制一人度無不勝。事了之後，只用一人在龍縣丞處回話。
　　龍縣丞者名光。原是正途出身，為吉安縣丞，因不善逢迎，上司不喜，要趕逐他。太守伍文定察其人可用，言其冤於先生，留作參隨。先生又召龍光吩咐。「汝可引甲士一隊，妝做衙門公役。各藏暗器，立於大門昭牆之下，如賊黨中有強力難制者，你令手下甲士上前相幫。若了事時，你便遙立屏牆，使我望見以慰我心。倘有他變，趨入報我。」又吩咐有司，「預備花紅，羊豕，壇酒，曆日，銀兩之類，院內軍將隨常排列，自有規矩。」亦密諭中軍官，「只等本院號令，一齊下手。」
　　至初三日侵早，軍門上已吹打過二次，各官俱集。池仲容引著九十三人，都穿著軍門頒賜長衣油靴整整齊齊，來至院前。見巡捕官在院門上結彩，問其緣故。答道，「今日老爺犒賞新民，乃是地方吉慶之事，如何不掛彩。」須臾屠戶率許多豬羊來到。參隨指與仲容道，「這都是你們的賞物。」眾賊預先歡喜。須臾三通吹打，放銃開門，文武屬官進院作揖。仲容等亦隨入叩頭，禮畢。先生先喚池仲容到前說，「你自頭目，倡率歸順。與眾不同。」將案上大葵花銀杯，賜酒三大杯，草花一對，紅絹二段纏身，犒銀三兩，大饝饝一盤，羊肉豚肉各五斤，酒二壇，吩咐，「你且站在一邊。看本院賞完眾人。撥門上家下一名送你歸寺。」仲容復叩頭稱謝。此時天門二門兩班樂人，大吹大擂。階下屠戶殺豬宰羊，論斤分剁，好不熱鬧。仲容雙花雙紅，立於泊水簷下。何等榮耀，便似新得了科第一般。不勝之喜，眾賊候賞的一個個伸頭舒頸，在階下專聽唱名。先生將花名手本付與中軍，吩咐道：「依次唱名，每五名做一班，鼓樂導出。也教百姓看見，曉得從順的好處四方傳說。」中軍官領諾，手執手本，高唱某某。眾賊答應，每五名做一字脆著。每名草花一對，紅布一匹，都是中軍官與他插纏。亦各賜熱酒二杯，犒賞銀一兩，大饝饝十枚，羊羊豕肉各一斤，酒一小壇。賊人要將饝饝銀封置於袖中。中軍官道：「你若藏了不見督府老爺的恩典。須是放在外面，教眾百姓們大家觀看。」乃教他將衣兜子兜起饝饝，右手抱著酒罈，手中就捻著銀封，左手提著豬羊肉，東腳門進，西腳門出，剛到射圃前。那三十名甲士先在那裡挨次伺候，六人伏侍一個。已自眾寡不敵。況且沒心人對了有心人。雙手又拿著許多賞物，身上穿著長衣，又被紅布纏住腳下。油靴底滑，許多不方便。雖有強悍有本事的，也滅了數分。不消得十分費力，便都了當。就將五個銀封繳到龍縣丞處為信。這裡殺人，裡面熱鬧之際，那得知道。一五一十，只管送將出來。龍縣丞在屏牆下，數過第十七隊，已了過八十五人矣。算道：「院內連池仲容只有九人，不足為慮。」乃走入院門，意欲回復。先生遙見龍光走進，疑外廂有變，注目視之，見龍光行步甚緩，知其無他，心下方才安穩。龍縣丞步至堂，取茶一甌，送至先生案前，密稟曰：「都了卻。」先生以頭麾去。中軍官又喚五名，已跪下領賞。先生曰：「汝等俱是少年後輩，前日何得與年長者爭賞。須挪出捆打二十，以示教誨。」因指未賞者三人曰：「汝亦是爭賞者，且只教誨你八個人。」中軍官及兩班勇士一齊上前挪縛。池仲容色變，肚中如七八個吊桶一上一落。好不安穩。一時在他矮簷下。怎敢不低頭。先生見各賊挪完，喚池仲容到前。說，「汝雖投順，去後難保其心。」仲容方欲啟口分辨。先生喝聲中軍官也與我挪著。就於袖中出盧珂等首狀，當面逐款質問。「偽檄上金龍霸王印信從何而來。」仲容頓口無言。惟有叩頭請死。先生命押付轅門，同八人斬首號令。仲容到轅門之外方知領賞眾賊俱已殺完。悔之無及。瞑目受刑。正是：
　　人惡人怕天不怕。人善人欺天不欺。
　　善惡到頭終有報。只爭來早與來遲。
　　先生用計，不動聲色。除了積年的反賊。滿城官吏士民無不稱快。犒賊之物，一毫不失。即以賞有功甲士。獄中放出盧珂鄭志高陳英，厚加賞賜，不在話下。
　　時日已過午，先生退堂。一個頭旋昏倒在地。左右慌忙扶起，嘔吐不止。眾官俱至私衙問安。先生曰：「連日積勞所致，非他病也。」幸食薄粥，稍靜坐片時，安然如故矣。是夜先生發檄催各路兵。期定本月初七日，於三浰到相會，一同搗巢。那幾路，從廣東惠州府龍州縣入者，共三路。
　　知府陳詳兵從和平都入，
　　指揮姚璽兵從烏虎鎮入，
　　千戶孟俊兵從平地水入。
　　從江西贛州府龍南縣入者，共四路。
　　指揮餘恩兵從高沙堡入，
　　推官危壽兵從南平入，
　　知府邢珣兵從太平堡入，
　　指揮郟文兵從冷水逕入。
　　從贛州府信豐縣入者，共二路。
　　知府季敩兵從黃田岡入，
　　縣丞舒富兵從烏逕入。
　　先生自率帳下官兵，從龍南冷水逕直搗下浰大巢。
　　卻說巢中諸賊先前得池仲容書信，說「贛州兵俱已散歸，督府待之甚厚。不日誅盧珂等。」傳去各巢人人信以為真，各自安居不做準備。初聞官兵四路並進，怪仲容無信到，尚不以為然。比及打聽得實，官兵已至龍子嶺，去賊巢甚近了。一時驚惶失措，乃悉其精銳，據險設伏，並勢迎敵。官軍聚為三衝，犄角而前。指揮餘恩兵首先遇賊。百長王受奮勇前進，與賊大戰。約莫三十餘合，賊兵稍卻。王受追趕裡許，賊伏四起。將王受圍困垓心，左衝右突，不能出去。忽聞東角頭鼓噪之聲。一隊官軍殺將入來。乃是惠州府推官危壽部下義官葉芳也。伏兵見有接應，正欲分兵迎敵。千戶孟俊兵又從岡後殺到，橫衝賊伏，與王受合兵。
　　三路軍馬同時剿殺，呼聲震天。賊大奔潰。官軍乘勝逐北。三浰大巢俱不能守。各路兵聞大巢已破，心膽益壯。各自奮勇立功，連破五花障白沙赤唐等巢穴十一處。斬級無數，其夜敗賊復奔鐵石障尺八嶺等巢穴。
　　次早先生傳令各哨官兵，探賊所往，分投急擊。初九日知府陳祥破鐵石障巢，斬池仲寧，獲金龍霸王偽印，及違禁旗炮各物，於是復克羊角山等巢穴二十三處，檎斬更多。各巢奔散之賊，其精悍者尚有八百多人。高飛甲等率之，復哨聚於九連山。那九連山高有百仞，橫亙數百餘里，俱是頑石卓立，四面抖絕。止東南崖壁之下，一條線路可通。賊又將木石堆積崖上，只等我兵到時，發石滾木，百無一全。先生傳選精銳七百人，將所獲賊人號衣穿著，假作奔潰之賊，乘夜直衝崖下澗道而過。賊認做各巢敗散之黨，於崖上招呼。我兵亦佯與呼應。賊遂不疑。我兵已度險，遂扼斷其後路。
　　次日黎明我兵放起炮來。賊方知是官軍，並勢來攻。我兵所據反在賊崖上面，從上擊下。賊不能支。遂退。高飛甲與池仲安商義，分隊潛遁。先生預令各哨官兵，四路埋伏。賊遇伏輙敗。又殺五百餘人。池仲安中箭而死，高飛甲率殘黨三百餘人，分逃上下坪黃田坳等處。各哨官兵復約會搜捕，見賊便殺。高飛甲亦為守備郟文所斬。有名賊徒剿滅殆盡。惟張仲全等二百餘人，聚於九連谷口，呼號痛哭，自言：「本是龍川良民，被池仲容等迫脅在此，與他搬運木石，只因貪戀殘生受其驅役。並不曾見陣廝殺，求開生路。」先生遣報效生員黃表往驗，果然。俱是老弱且從賊未久。其情可憐，乃使贛州邢知府往撫其眾，籍其名數，安插於白沙地方，復為良民。此蕃用兵自正月初七日起，至三月初八日止。通計兩月內：
　　搗過巢穴三十八處，
　　斬大賊首二十九名顆，
　　次賊首三十八名顆，
　　從賊二千零六名顆，
　　俘獲賊屬男婦八百九十名口，
　　奪獲牛馬一百二十二隻匹，
　　器械贓仗二千八百七十件，
　　贓銀七十兩六錢六分。
　　先生上疏奏捷。請於和平峒添設縣治，以扼三省之衝。得旨准添設，名和平縣。升先生都察院右副都御史。蔭一子錦衣衛世襲千戶。辭免不允。時正德十三年也。
　　諸賊既平。地方安靖，乃得專意於講學。大修濂溪書院，將古本大學朱子晚年定論付梓。凡聽教者悉贈之。時門人徐愛亦舉進士。刻先生平昔問答行於世。命曰傳習錄。海內讀其書，無不想慕其人也。江西名士鄒守益等，執贄門下，生徒甚盛。先生嘗論三教同異。曰：「仙家說到虛，聖人豈能於虛上加一毫實。佛家說到無，聖人豈能於無上一加一毫有。但仙家說虛從養生來，佛家說無從出離生死苦海來。卻於本體上，加卻這些子意在。良知之虛，便是天之太虛，良知之無，便是太虛之無形。日月風雷，山川民物，凡有象貌形色。皆在太虛無形中發用流行未嘗為天障礙。聖人只是順其良知之發用。天地萬物皆在於我。」正是：
　　道在將興逢聖世，文當未喪出明師。
　　人人有個良知體，不遇先生總不知。
　　話分兩頭。卻說江西南昌府宗藩寧王，乃是太祖高皇帝第十七子。名權。初封大寧因號寧王。高皇帝諸子中，只有燕王善戰，寧王善謀。故封於北邊以捍御北虜。後燕王將起兵靖難。以大寧降胡所聚。以計劫寧王，與之同事，富貴共之。後燕王既登大寶，改元永樂。是為成祖文皇帝。以大寧故地置朵顏三衛，欲封寧王於川廣。寧王自擇蘇杭二處請封。文皇帝不許。寧王大恚。遂出飛旗。令有司治馳道。文皇怒。寧王不自安。屏去從人，獨擕老監數人，自南京竟走至江西省城，稱病臥於城樓之上。布按三司奏聞。文皇帝不得已，以南昌封之。仍號寧王。數傳至於臞仙。修真好道禮賢下士。號為賢藩。
　　臞仙傳惠王，惠王傳靖王，靖王傳康王。康王中年無子。悅院妓馮針兒，留侍宮中，呼為馮娘娘。針兒有娠，康王夢蟒蛇一條飛入宮中，將一宮之人，登時啖盡，又張口來齧康王。康王大呼一聲，猛然驚醒。侍兒報馮娘娘已生世子矣。康王惡其不祥，命勿留養。遂匿於伶人秦榮之家。既長歸宮。康王心終不喜。臨薨時，不令入訣。
　　濠性聰慧，通詩史，善為歌詞。然輕佻無威儀。喜兵嗜利。既襲位，愈益驕橫。術士李自然言其有天子骨相，漸有異志。輦金於都下，先結交內侍李廣，正德初又結交劉瑾等八黨為之延譽。又賄買諸生，舉其孝行。朝廷賜璽書褒獎。又謀廣其府基，故意於近處放火延燒，假意救滅，折毀其房。然後抑價以買其地。又置莊於趙家園地方，多侵民業，民不能堪。每收租時，立塞聚眾相守。又畜養大盜胡十三凌十一閔廿四等，於鄱陽湖中劫掠客商貨物，預蓄軍資。先是胡世寧為江西兵備副使。洞察其惡，乃上疏奏聞。語甚激切。宸濠亦奏，「世寧離間骨肉。」輦金遍賂用事太監，及當道大臣。都察院副都御史叢蘭尤與濠密。反劾世寧狂率，拿送錦衣衛，謫戍瀋陽。於是宸濠得志。凡仕江右者，俱厚其交際之禮，朝中權貴無不結交。又這人於各處訪求名士，聘為門客。錦衣千戶朱寧者，小名福寧兒。雲南李巡簡家生子也。太監錢能鎮守雲南，因以為養子，名錢寧。因劉瑾得引見，武宗皇帝仗侍踢毬，以柔佞得倖，賜姓朱。冒功拜官。寧轉薦伶人臧賢，亦得寵。二人招權納賄，家累巨萬。宸濠俱結為心腹。武宗皇帝屢幸臧賢之家。賢於家中造成複壁。外為木櫥，櫥門用鎖。門內潛通密室。每每駕到預藏寧府使者於複壁中，竊聽。一言一動無不悉知。
　　安福縣舉人劉養正，字子吉。幼舉神童。既中舉不第。不復會試。制隱士服，以詩文自高，三司撫按折節其門，以得見為幸。濠以厚幣招致，歲時餽問不絕。遂與濠匿。
　　李士實繇翰林官，至侍郎致仕。與濠為兒女親家。士實頗有權術，以姜子牙，諸葛孔明自負。濠用為謀主。又以承奉劉吉術士李自然徐卿等，黨與甚眾因武宗皇帝無子，濠謀以其子二哥為皇嗣。朱寧，臧賢與諸大閹，力任其事。朝中六部九卿。科道官員亦多有為之左右者。因其事重大，未敢發言。
　　李士實為濠謀通於兵部尚書陸完，題復寧府護衛一面使南京鎮守大監畢真，倡率南邊官員人等，保舉寧王孝行。及陸完改吏部，王瓊代為兵部尚書。瓊策濠必反謂陸完曰：「祖宗革去護衛，所以杜藩王不軌之謀。正是保全他處，寧王再三要復護衛，不知他要兵馬何用。異日恐有他變必累及公矣。」陸完大悔，寫書於濠欲其自以己意繳還護衛。濠不從。借護衛為名，公然招募勇健，朝夕在府中使槍弄棒。
　　先生聞濠歹謀，乃因其賀節之禮，使門人冀元亨往謝。元亨字惟乾，錢塘舉人，為人忠信可托。先生聘為公子正憲之師。故特遣行，使探聽寧王舉動。卻說宸濠有意結交先生。聞元亨是先生門人，甚加禮貌，漸漸言及於外事。元亨佯為不知。與談致知格物之學，欲以開導寧王，止其邪心。濠大笑曰：「人癡乃至此耶。」立與絕。元亨歸贛，述於先生。先生曰：「汝禍在此矣。汝留此，寧王必並煤孽及我。」遂遣人衛之歸家。
　　再說寧府典寶閻順，內官陳宣劉良，見濠所為不法，私詣京師出首。朱寧與陸完隱其事，使人報濠。濠疑承奉周儀所使，假裝強盜，盡殺其家。又殺典仗查武等數百人，復輦金京師，遍賂權要，求殺閻順等。順等亡命遠方，乃免。於是逆謀益急。
　　寧王之妃婁氏，素有賢德。生下三子。大哥三哥四哥。寧王最敬重之。婁妃察宸濠有不軌之志，乃於飲宴中間，使歌姬進歌勸酒，欲以諷之。曲名《梧葉兒》云：
　　爭甚麼名和利，問甚麼咱共伊。一霎時轉眼故人稀，漸漸的朱顏易改，看看的白髮來催，提起時好傷悲。赤緊的可堪，當不住白駒過隙。
　　宸濠聽此詞，有不悅之色，婁妃問曰：「殿下對酒不樂何也。」宸濠曰：「我之心事非汝女流所知。」婁妃陪瞼笑曰：「殿下貴為親王，錦衣玉食，享用非常。若循理奉法，永為國家保障，世世不失富貴。此外更有何心事。」宸濠帶了三分酒意，歎口氣道，「汝但知小享用之樂。豈知有大享用之樂哉。」婁妃曰：「願聞如何是大享用小享用。」宸濠曰：「大享用者，身登九五之尊，治臨天下，玉食萬方。吾今位不過藩王。治不過數郡。此不過小享用而已。豈足滿吾之願哉。」婁妃曰：「殿下差矣。天子摠攬萬幾，晏眠早起，勞心焦思，內憂百姓之失所，外愁四夷之未服。至於藩王，衣冠宮室，車馬儀仗，亞於天子。有豐享之奉，無政事之責。是殿下之樂過於天子也。殿下受藩鎮之封，更思越位之樂。竊恐志大謀疏。求福得禍。那時悔之晚矣。」宸濠勃然變色，擲杯於地而起。有詩為證：
　　造謀越位費心機。逆耳忠言苦執迷。
　　天位豈容僥倖取。一朝勢敗悔時遲。
　　婁妃復戒其弟婁伯將，勿從王為逆。伯將亦不聽。宸濠起造陽春書院，僭號離宮，用酖酒毒死巡撫王哲。守臣無不悚懼。諷有司參謁俱用朝服。各官懼其勢燄，亦多從之。
　　時鄱陽湖中屢屢失盜。盡知是寧府竊養，吞聲莫訴。婁妃屢諌不聽。兵部尚書王瓊預憂其變，督責各撫臣，訓兵修備，又以承奉周儀等之死，責江西撫臣嚴捕盜賊。南昌府獲盜一顆，內有凌十一。有人認得是寧府中親信之人。撫台孫燧密聞於王瓊。宸濠使其黨於獄中強劫以去。叛謀益急。
　　約定八月鄉試時，百官皆進科場。然後舉兵。王瓊聞凌十一被劫，怒曰：「有此賊正好做寧府反叛證見，如何容他劫去了。」責令有司，立限緝獲。濠恐事泄，復諷南昌諸生，頌己賢孝，迫挾撫按具奏，為之解釋。按察副使許逵勸發兵圍寧府，搜獲劫盜，若拿出一二人，究出謀叛之情，請旨迫奪，免得養成其患。燧猶豫不決。被濠屢次催促，巡撫孫燧不得已，隨眾署名，乃別奏濠不法事。列欵有據。濠亦慮及此。預布心腹勇健，假裝響馬於北京一路，但有江西章奏盡行劫去。
　　燧七次奏本都被攔截，不得上聞。止有保舉孝行的表章。濠使心腹林華同賚上京。直達天聰。時江彬新得寵幸，冒功封平虜伯。太監張忠與朱寧有隙。遂附江彬，每欲發寧王之事，以傾朱寧，未得其便。及保奏表至，武宗皇帝問於張忠曰：「保官好升他官職。保親王意欲何為。」忠對曰：「王上更無進步。其意未可測也。」
　　先是宸濠結交臧賢，偽使伶人秦榮就學音樂，謝以萬金及金絲寶壺一把。忽一日武宗皇帝駕幸臧賢家。賢注酒獻上。武宗皇帝見壺，驚曰：「此壺光澤巧麗，我宮中亦無此好物。汝何從得此。」臧賢恃上之愛寵，且欲表宸濠之情，遂以實對曰：「不敢隱瞞。賴萬歲洪福。此乃寧殿下所賜也。」武宗皇帝曰：「寧叔有此好物，何不獻我。乃賜汝耶。」其時優人中有小劉者。亦新得寵，獨未得濠賄賂。心中怏怏。及大駕回宮，又誇金壺之美。小劉笑曰：「寧殿下不思爺爺物足矣。爺爺尚思寧殿下乎。昨保舉賢孝。爺爺豈遂忘之。今朱寧臧賢日夕與寧府交通，所得寶貨無算。藏納奸細於京中，不計其數。外人無不知，獨爺爺不知耳。」
　　武宗皇帝遂疑臧賢，有旨遣太監蕭疏搜索賢家。又降旨各藩使人，無事不許擅留京師。試御史蕭淮遂直攻寧王，並參李士實，畢真等。給事中徐之鸞御史沈灼等，連章復上，朝廷准奏。念親親之情，不忍加兵。遣駙馬都尉崔元，都御史顏頥壽及太監賴義，往諭革其護衛。
　　寧府心腹林華先在複壁中，聽知金壺之語，用心打探。及聞京師挨緝奸細，又有詔使遣至江西，遂於會同館取快馬，晝夜奔馳。在路才十八日。便至南昌。
　　其日乃是六月十三日。正宸濠誕辰，諸司入賀。濠張宴欵待。林華候至席散，方才稟奏。濠謂李士實，劉養正等曰：「凡抄解宮眷，始用駙馬親臣。今詔使遠來，事可疑矣。若待科場之事，恐詔使先到，便難措手。今當如何。」養正曰：「事急矣。明旦諸司謝酒，便當以兵威脅之。」士實曰：「須是假傳太后密旨。如此恁般，方好商量停當。」時閔廿四，凌十一，吳十三等，亦以賀壽畢集。夜傳密信，令各飭兵伺候。及旦，諸司入謝，禮畢。濠出坐立於露台之上，詐言於眾曰：「昔孝宗皇帝為太監李廣所誤，抱養民間子。我祖宗不血食者，今十四年矣。太后有密旨，命寡人發兵討罪，共伸大義。汝等知否。」巡撫孫燧挺身出曰：「既然太后有旨，請出觀之。」濠大聲曰：「不必多言。我今往南京去。汝願保駕否。」燧曰：「天無二日，民無二王。這才是大義。此外非某所知。」濠戟手怒曰：「汝既舉保我孝行。如何又私遣人誣奏我謀為不軌。如是反覆豈知大義。」叱左右與我挪了。按察副使許逵，從下大呼曰：「孫都御史，乃欽差大臣。汝反賊敢擅殺耶。」濠怒喝令並縛之。逵顧燧曰：「我欲先發，公不聽我言。今果受制於人。尚何言哉。」因大罵，「宸濠逆賊，今日汝殺我等，天兵一到你全家受戮，只在早晚。」濠令較尉火信拽出於惠民門，斬首示眾。比及婁妃聞信。急使內侍傳救，已無及矣。陽明先生有《哭孫許二公》詩二首。
　　其一云：
　　丟下烏紗做一場，男兒誰敢墮綱常。
　　肯將言語階前屈，硬著肩頭劍下亡。
　　萬古朝端名姓重，千年地裡骨頭言。
　　史官謾把春秋筆，好好生生斷幾行。
　　其二云：
　　天翻地覆片時間，取義成仁死不難。
　　蘇武堅持西漢節，天祥不受大元官。
　　忠心貫日三台見，心血凝冰六月寒。
　　賣國欺君李士實，九泉相見有何顏。
　　時僉事潘鵬自為御史時，先受寧王賄賂。與之交通。至是率先叩頭呼萬歲。參政王倫，季敩（敩為南安知府從先生平賊有功升參政）懼禍，亦相繼拜伏。布政使梁宸按察使楊璋，副使唐錦都指揮馬驥，各各以目相視不敢出聲。濠大喝曰：「順我者生，逆我者死。」四人不覺屈膝。鎮守太監王宏，巡按御史王金，奉差主事馬思聰，金山，布政使胡濂，參政程杲，劉斐，參議許效廉，黃宏，僉事賴鳳，僉書郟文（以指揮從先生徵賊有功升今任）都指揮許清，白昂，初皆不屈。濠令係獄三日，俟其改口願附。方釋之。惟馬思聰與黃宏終不肯服。不食而死。真忠臣也。濠即日偽置官屬，以吉暨，涂欽，萬銳等為御前太監，尊李士實為太師，劉養正為國師，劉吉為監軍都御史，參政王綸授兵部尚書。季敩等各加偽職，大盜閔廿四，吳十三，凌十一等，俱授都指揮等官。南昌知府鄭瓛，知縣陳大道，俱願降。復職管事如故。其時有瑞州知府姓王名以方，湖廣黔陽人，素知宸濠必叛，練卒葺城，為守禦計。宸濠慕其才能。屢次遣人送禮，欲招致之。以方拒而不受。至是適有公事到於省城，逆黨檎送寧府。宸濠命降，以方不從。繫之於獄。宸濠又傳檄遠近，革去正德年號。擬改順德二字。只待南京正位，即便改元。又造偽檄，指斥乘輿極其醜詆。時濠畜養死士二萬，招誘四方盜賊渠魁四萬餘，又分遣心腹婁伯將王春等，肆出收兵。合護衛黨與並脅從之人。共六七萬餘人。軍勢甚盛。又用江西布政司印信公文，差人遍行天下布政司，告諭親王三司等官舉兵之意，一面修理戰具。此一場，鬧動了江西省城百姓。後人有詩歎云：
　　寧藩妄想動兵戎。枉使機關指日窮。
　　可歎古今興廢跡。鄱陽湖水血流紅。
　　是時福州三衛軍人進貴等，聚眾鼓噪。朝廷命陽明先生往勘。先生以六月初九日啟行。亦要趕十三日，與寧王拜壽，此乃常規。臨發時，參隨官龍光等，取敕印作一扛，留於後堂。轎出倉卒封門，忘其所以。行至吉安，先生登岸取敕印，方省不曾帶來。乃發中軍官，轉回贛州取扛。以此沿途遲留。待扛至方行。六月十四日午後，剛剛行至禮城。此正孫都堂，許副使遇害之日也。若非忘記敕印，遲此數日，亦在入謝班中同與孫，許之難矣。豈非天乎。
　　正是萬般皆是命，果然半點不由人。
　　卻說禮城縣，離省城僅一百二十里，寧王殺害守臣不過半日，便有報到禮城了。知縣顧佖謁見先生，將省中之事稟知，兼述所傳聞之語。「寧府已發兵千餘，邀取王都堂，未知果否。」先生吩咐顧佖，「你自去保守地方，那寧王反情，京師久已知道，不日大兵將至。可安慰百姓。不必憂慮，本院亦即日起兵來矣。」顧佖辭去。先生急召龍光問曰：「聞顧知縣語否。」光對曰：「未聞。」先生曰：「寧王反矣。」龍光驚得目睜口呆。先生曰：「事已至此。惟走為上策。自此西可入瑞州，到彼傳檄起兵討賊。別無他策。」吩咐管船的快快轉船，連夜行去。艄子聽說反了寧王，心膽俱裂，意不願行。來稟道，「來時順風順水，今轉去是上水。又是大南風甚逆。難以移動。便要行，且待來早看風色如何。」先生命取辨香，親至船頭，焚香望北再拜曰：「皇天若哀憫生靈，許王守仁匡扶社稷，願即反風。若天心助逆，生民合遭塗炭。守仁願先溺水中，不望餘生矣。」言與淚下，從者俱感動。祝罷南風漸息，須臾艢竿上小旗飄揚，已轉北風。艄子又推天晚不行。先生大怒，拔劍欲斬之。眾參隨跪勸。乃割其一耳。於是張帆而上。行不止二十里。日已西沈。先生見船大行遲，使參隨潛覓漁舟。先生微服過舟，惟龍光，雷濟相從，止帶敕印隨身。其衣冠儀仗並留大船，吩咐參隨蕭禹在內，隨後而至。漁舟慣在波浪出入，拽起蓬來，梭子般去了。
　　卻說宸濠打聽南贛軍門起馬牌，是六月初六日發的，舊規三日前發牌。算定初九日准行。如何還不見到。難道逕偷過了，或者半途曉得風聲，走轉去了。也不可知。此人是經濟之才，若得他相助，大事可就。遂吩咐內官喻才，以划船數十隻追之。行至地名黃五腦（屬禮城縣），已及大船，拿住蕭禹。禹曰：「王都爺已去久矣。拿我何益。」喻才乃取其衣冠，回復寧王去了。正是：
　　鼇魚脫卻金鉤去，擺尾搖頭再不來。
　　先生乘漁舟，逕至臨江。有司懼不知。先生使龍光登崖，索取轎傘。臨江知府戴德孺急來迎接款留先生，入城調度。先生曰：「臨江大江之濱，與省城相近，且居道路之衝，不可居也。」德孺日，「聞寧王兵勢甚盛，何以御之。」先生曰：「濠出上策，乘其方銳之氣，出其不意直趨京師，則宗社危矣。若出中策，則逕攻南京，大江南北亦被其害。但據江西省城，則勤王之師四集，魚游釜中，不死何為。此下策矣。」德孺曰：「以老大人明見度之當出何策。」先生曰：「寧王未經戰陣中情必怯。若偽為兵部恣文發兵攻南昌彼必居守，不敢遠出。旬日之間王師四集，破之必矣。」德孺請先生更船，先生辭之。只取黃傘以行。
　　至新淦，於船中張傘。知縣李美有將才。素練士卒有精兵千餘。至是來迎先生固請登城。先生曰：「汝意甚善。然彈丸之地，不堪用武。」李美具站船。始更舟，先後共行四晝夜，方至吉安。知府伍文定聞先生至大喜急來謁見。先生欲暫回南贛徵兵。伍文定曰：「本府兵糧俱已勉力措置。亦須老大人發號施令。不必又回。稽誤時日。」先生乃駐札吉安，上疏告寧府之變，請命將出師以解東西倒懸之苦。並請留兩廣差滿御史謝源，任希儒，軍前紀功，一面請致仕。卿官王懋中等，與知府伍文定，及門人卿官鄒守益等，一同商議，遵便宜之制，傳檄四方，暴濠之罪狀，徵各郡兵勤王。又遣龍光於安福，取劉養正家小，至吉安城中，厚其供給，遺書養正，以疑寧賊之心。
　　尋訪著李士實家屬，謬托腹心，語之曰：「吾只應敕旨聚兵為名而已。寧王事成敗未卜。吾安得遽與為敵乎。」又令參隨雷濟，假作南贛打來報單。內開報兵部准令，許泰郤永分領邊軍四萬從鳳陽，劉暉桂勇分領京邊官軍四萬從徐淮，水陸並進，王守仁領兵二萬，楊旦等領兵八萬，陳金等領兵六萬，分道夾攻南昌。原奉機密敕旨，各軍緩緩而行，只等宸濠出城，前後遮擊，務在必獲。又偽作兩廣機密火牌，內雲，都御史顏咨奉兵部咨，率領狼達官兵四十八萬，前往江西公幹。先生又自作文書各處投遞，說，各路軍馬俱於南昌取齊。本省各府縣速調集軍馬，刻期接應。又於禮城縣張疑兵，作為接濟官兵之狀。又取新洤優人十餘名，各將約會公文一角，並抄報，卑火牌縫於衣袂之中，厚賜路費，縱之南行，被寧府伏路小軍所獲，解至王府。
　　原來李士實，劉養正等，果勸宸濠繇蘄黃，直趨北京。不然亦須先據南京。根本既定，方可號召天下。宸濠初意欲聽其謀。因搜優人身伴見了督府公文。以為王師大集，旦暮且至。遂不敢出城。但多備滾水磊石，為守城之計。李士實復言於宸濠曰：「朝廷方遣駙馬。安得遽發邊兵。此必守仁緩兵之計也。王負反叛之名，不務風馳雷擊，而困守一隅，徐待四方兵集，必無幸矣。宜分兵一支，打九江府。若得此郡，內有二衛軍足可調用，再分兵一支，打南康府，殿下親率大軍直趨南京，先即大位，天下之貪富貴者，翕然來歸。大業指日可定也。」
　　宸濠意尚猶豫。一面打探官軍消息，一面先遣閔廿四，吳十三等，各帥萬人，奪官民船裝載，順流去打南康。知府陳霖遁走，城遂陷。進攻九江府。知府汪穎，知縣何士鳳，及兵備副使曹雷亦遁。九江百姓開門以納賊兵。閔廿四，吳十三分兵屯守，飛報捷音。宸濠大喜曰：「出兵才數日，連得二郡，又添許多錢糧軍馬。吾事必成矣。」遂遣賊將徐九寧守九江，陳賢守南康，俱冒偽太守之號。閔廿四，吳十三撤回，隨大軍徵進。因遣使四出，招諭府屬各縣，降者復官如故。恰好打探官軍一的回報導：「火牌報單，都是軍門假造出來的，各路軍馬並無消息，王都堂安坐吉安府中。聞說已發牌屬郡，約會軍馬，尚未見到。」
　　宸濠謂投降參政季敩曰：「汝曾與王守仁同在軍中。能為我往吉安，招降守仁，汝功不淺。」季敩不敢推托。即同南昌府學教授趙承芳，及旗較等十二人，齎偽檄榜文，來諭吉安府，並說先生歸順寧王。先生先有文移。各路領哨官把守信地，如有寧府人等經過，不拘何人，即行挪送軍門勘究。敩等行至墨潭地方，被領哨官阻住。季敩喝曰：「我乃本省參政，汝何人，敢來攔截。」領哨官曰：「到此何事。」季敩曰：「有寧府檄文在此。」旗較將檄文牌面，與領哨官觀看。領哨官遂將旗較拿住。季敩慌忙回船逃去。領哨官曉得參政是個大官，不敢輕動。止將旗較五名，連檄榜，解至軍門來。先生問，「季敩何在。」領哨官曰：「已逃矣。」先生歎曰：「忠臣孝子與叛臣賊子，只在一念之間。季敩向日立功討賊。便是忠臣。今日奉賊驅使。便是叛臣。為舜為跖，毫釐千里，豈不可惜。」先生欲將旗較斬首，思量恐有用他之處，乃發臨江府監候，遂將偽檄具疏馳奏。略曰：
　　「陛下在位一年，屢經變難，民心騷動，尚爾巡遊不已。致使宗室謀動干戈。且今天下之覬覦，豈特一寧王，天下之奸雄，豈特在宗室。言及至此，懍骨寒心。昔漢武帝有輪台之悔，而天下向治。唐德宗下奉天之詔，而士民感泣。伏望皇上痛自克責，易轍改弦，罷黜奸諛，以回天下豪傑之心，絕跡巡遊，以杜天下奸雄之望，則太平尚可圖。臣不勝幸甚。」
　　知府伍文定請先生出兵徵進。先生曰：「彼氣方銳未可急攻。必示以自守不出之形，誘其離穴。然後尾其後而圖之，先復省城以搗其巢。彼聞必回兵來援。我因邀而擊之。兵法所謂致人而不致於人也。」乃斂兵自守，使人打聽南昌消息。
　　再說婁伯將回進賢家中募兵。知縣劉源清，捕而斬之，盡召城外巨室，入城壘其三門，誓眾死守。又賊黨有船數隻。為首者自稱七殿下，往龍津奪運船。馹丞孫天佑稟餘乾知縣馬津。津使率兵拒戰，射殺數人。七殿下麾舟急退。又賊黨袁義官，自上流募兵百餘，還過龍津。亦被天佑追殺，焚其船。濠怒將先取進賢，餘乾然後東下。李士實曰：「若大事既定，彼將焉逃。」濠乃止。於是二府之民不盡從賊，皆二縣三人之力也。
　　再說季敩自墨潭逃回，未見寧王，述旗較被擒之事。宸濠大怒，乃問王守仁出兵消息。季敩懼罪乃答曰：「王守仁只可自守。安敢與殿下作敵。」濠信之。以王師未集，乃伏兵萬餘，命宜春王栱樤，同其子三哥。四哥，與偽大監萬銳等吩咐，堅守省城，多設灰瓶火炮滾糞石弩之類，又伏兵一枝於城外，以防突城。自與婁妃及世子大哥，宗室栱栟，劉養正，李士實，楊璋，潘鵬等，擇七月初二日，發兵東下，偽封宗弟宸澅，為九江王，使率百舟前導。
　　是早宸濠入宮，請婁妃登舟。婁妃尚未知其意。問曰：「殿下邀妾何往。」宸濠曰：「近日太后娘娘有旨，許各親王，往南京，祭祖。我同汝一往，不久便回。」婁妃半信半疑，只得隨行。
　　濠登舟之時，設壇祭江，命斬端州知府王以方，以之代牲。方奠牲之時，几案忽折，以方頭足自跳躍覆地。宸濠命棄之於江。舟始發，天忽變。雲氣如墨，疾風暴雨，雷電大作。前舟宸澅，被霆震而死，濠意不樂。李士實曰：「事已至此。殿下能住手否。天道難測。不足慮也。」濠索酒痛飲。即醉臥於椅上，夢見攬鏡，其頭盡白如霜。猛然驚醒。喚術士徐卿問之。卿叩首稱賀曰：「殿下貴為親王。而夢頭白，乃皇字也。此行取大位必矣。」時兵眾有六七萬人，號為十萬，盡奪官民船隻裝載。旌旗蔽江而下，相連六十餘里，有詩為證：
　　殺氣淒淒紅日蔽，金鼓齊鳴震天地。
　　艨艟壓浪鬼神驚，旌旆凌空彪虎聚。
　　流言管蔡似波翻，爭鋒楚漢如兒戲。
　　難將人力勝天心，一朝掃盡英雄氣。
　　賊兵一路攻掠沿江各縣，將及安慶。知降僉事潘鵬安慶人。先遣鵬持偽檄往安慶諭降。太守張文錦，召都指揮楊銳，問計。銳曰：「王都堂前有牌面來。吩咐緊守信地。大兵不日且至。今潘鵬來諭降，當力拒之。」楊銳登城樓，謂潘鵬曰：「僉事乃國家憲臣。奈何為反賊奴隸傳語。寧王有本事，來打安慶城便了。」潘鵬曰：「汝且開城門，放我進來，有話商量。」楊銳曰：「要開門，除是逆濠自來。」遂彎弓搭箭，欲射潘鵬。潘鵬羞慚滿面而退，回報宸濠。宸濠怒曰：「諒一個安慶，有甚難打。」李士實諌曰：「殿下速往南都，正位。何愁安慶不下。」宸濠嘿然。船過安慶城下，楊銳曰：「若寧王直走南京，便成大勢。當以計留之。」乃建旗四隅，大書剿逆賊三字。濠聞而惡之。銳又使軍士及百姓環立城頭，辱罵宸濠。「反賊，不日天兵到來，全家剿滅。千反賊萬反賊」的罵。宸濠在舟中聽得外面喧嚷，問其緣故。潘鵬曰：「此即指揮楊銳使軍民辱罵殿下。」宸濠大怒曰：「我且攻下安慶，殺了楊銳，然後往南京未遲。」乃掠其西郭，遂圍正觀集賢二門。濠乘黃艦，泊黃石磯，親自督戰。安慶城池堅固，又兼張文錦和楊銳料理已久，多積炮石及守城之器。軍衛卒不滿百人，乘城者皆民兵。闔戶調發。老弱婦女，亦令餽餉。登城者必帶石塊一二，石積如山。又暑渴置釜於城上，煮茶以飲之，賊攻城輒投石擊之，或沃以沸湯，賊不敢近。賊擁雲樓瞯城中將乘城。城中造飛樓數十，從高射賊，賊多死。夜復募死士縋城，焚其樓。賊又置雲梯數十，廣二丈高於城外，蔽以板，前後有門，中伏兵。城上束藁沃膏，燃其端俟梯至，投其中燥木著火即燎，賊多焚死。銳又射書賊營，諭令解散。賊兵轉相傳語，多有逃去者。銳又募死士，夜劫其營，賊眾大擾。至曉始定。濠問篙工曰：「此地何名。」對曰：「黃石磯也。」黃石磯音聲與王失機相近。濠惡其言，拔劔斬之，謂其黨曰：「一個安慶，且不能克，安望金陵哉。」於是親自運土填塹。期在必克。
　　話分兩頭。再說先生所差探聽南昌消息的，引著安慶逃回被擄船戶，一同回報。打聽得寧王於七月初二日起大兵，從水路而下，見今圍住安慶城攻打，勢甚危急。其南昌守備甚固，聞說城外又有伏兵，未知何處。先生發放船戶，重賞探子，著再去打探伏兵的實信回話。眾將請救安慶。先生曰：「今九江南康，皆為賊所據，而南昌城中精悍尚且萬餘，食貨重積，我兵若抵安慶，賊必回軍死鬥。安慶之兵，僅足自守，必不能援我於湖中。南昌之兵絕我糧道，而九江南康之賊令勢撓攝。四方之援又不可望，大事去矣。今各郡官兵漸次齊集。先聲所加，城中必已震懾。因而並力以攻省城，其勢必下。既破南昌。賊先喪膽，彼欲歸救根本，則安慶之圍自解。而濠亦可擒矣。」遂以本月十三日，自吉安起馬，與諸將刻期於十五日，齊會於臨江府漳澨地方。於是各屬府縣兵將並至。初欲登台擔師，先生以積勞病發。勉強書一牌。呼知府伍文定，邢珣，徐璉，戴德孺四人授之。牌上寫云：「伍不用命者斬隊將。隊將不用命者斬副將。副將不用命者斬主將。」先生曰：「軍中無戲言：此是實語，不相誑也。」文定等皆暗暗吐舌。大軍行至禮城。南昌府推官徐文英，因查盤在外，獨不與難。奉新知縣劉守緒，皆引兵壯來會。悉留軍前聽用。先生病亦稍可。乃分軍為十三哨，各示以進攻屯守之宜：
　　第一哨。吉安府知府伍文定，統部下官軍兵快四千四百二十一員名，進攻廣潤門，就留兵防守本門，直入布政司屯兵，分兵把守王府內門。
　　第二哨。贛州府知府邢珣，統部下官軍兵快三千一百三十餘員名，進攻順化門，就留兵防守本門，直入鎮守府屯兵。
　　第三哨。袁州府知府徐璉，統部下官軍兵快三千五百三十員名，進攻惠民門，就留兵防守本門，直入按察司察院屯兵。
　　第四哨。臨江府知府戴德孺，統部下官軍兵快三千六百七十五員名，進攻永和門，就留兵防守本門，直入都察院提學分司屯兵。
　　第五哨。瑞州府通判胡堯元，童琦，統部下官軍兵快四千員名，進攻章丘門，就留兵防守本門，直入南昌衛前屯兵。
　　第六哨。泰和縣知縣李緝，統部下官軍兵快一千四百九十二員名，夾攻廣潤門，直入王府西門屯兵。
　　第七哨。新淦縣知縣李美，統部下官軍兵快二千員名，進攻德勝門，就留兵防守本門，直入王府東門屯兵。
　　第八哨。中軍贛州衛都指揮餘恩，統部下官軍兵快四千六百七十員名，進攻進賢門，直入都司屯兵。
　　第九哨。寧都縣知縣王天與，統部下官軍兵快一千餘員名，夾攻進賢門，就留兵防守本門，直入鐘樓下屯兵。
　　第十哨。吉安府通判談儲，統部下官軍兵快一千五百七十六員名，夾攻德勝門，直入南昌左衛屯兵。
　　第十一哨。萬安縣知縣王冕，統部下官軍兵快一千二百五十七員名，夾攻進賢門，就把守本門，直入陽春書院屯兵。
　　第十二哨。吉安府推官王暐統部下官軍兵快一千餘員名，夾攻順化門，直入南新二縣儒學屯兵。
　　第十三哨。撫州府通判鄒琥，傅南喬，統部下官軍三千餘員名，夾攻德勝門，就留兵防守本門，隨於城外天寧寺屯兵。
　　先生分撥已定。期定十九日至市汊。二十日黎明，各至信地。臨發挪不用命者數人斬首以狥。各軍無不股栗。不知所斬者，乃密取臨江府監候齎偽檄之旗較也。先生權術不測，類如此。
　　再說宸濠攻打安慶，十有八日，城中隨機應變，並無挫折。宸濠正在心焦，忽接得南昌告急文書，說，「王都堂大軍已至禮城，將及省下。城中軍民震駭。乞作急分兵歸援。」宸濠大驚，便欲解圍而歸。李士實日，「若殿一回，則軍心離矣。」宸濠曰：「南昌我之根本，如何不救。」劉養正亦曰：「今安慶音問不通。破在旦夕，得了安慶，以為屯止之所，然後調集南康，九江之兵，齊救省城，官軍見我兵勢浩大，不戰而退矣。」濠張目視曰：「汝家屬受王守仁供養。欲以南昌奉之耶。」二人乃不敢復言。
　　先生先遣探卒打探得南昌伏兵千餘，在新舊墳廠地方。乃使奉新縣知縣劉守緒，同千戶徐誠，領精兵四百，從間道襲之，出其不意。伏兵一時潰散，齊奔南昌城來。城中驟聞王都堂兵至，殺散伏兵，人人驚駭。傳相告語，俱懷畏避之意。
　　二十五日，五更。各哨俱照依派定信地進發。先生復申明約束。一鼓附城，再鼓登城，三鼓不克，誅其伍，四鼓不進，誅其將。各哨統兵官，知先生軍令嚴肅，一聞鼓聲，呼噪並進。伍文定兵，梯絙先登。守賊軍士見軍勢大，皆倒戈狂走。城中喊聲大振，四下鼎沸。砍開城門，各路兵俱入，遂擒宜春王栱樤。及寧王之子三哥四哥，並偽太監萬銳等，共千有餘人。宮眷情急。縱火自焚。可憐眷屬百數，化作一陣煙灰哀哉。火勢猛烈。延燒居民房屋。先生統大隊軍兵入城，傳令各官分道救火，撫慰居民。火熄後，伍文定等都來參，見，將捉到人犯押跪堂下。先生審明發監，封其府庫搜獲原收大小衙門印信九十六顆。人心始安。於是脅從官胡濂（原布政）劉斐（原參政）許效廉（原參議）唐錦（原副使）賴鳳（原僉事）及南昌知府鄭瓛，同知縣何繼周，通判張元澄，南昌知縣陳大道，新建知縣鄭公奇，皆自投首，先生俱安慰之。有詩為證：
　　皖城方逞螳螂臂。誰料洪都巢已傾。
　　赫赫大功成一鼓。令人千載羨文成。
　　先生又打探得寧王已解安慶之圍，移兵於沅子港，先分兵二萬遣凌十一閔廿四分率之，疾趨南昌，自帥大軍隨後而進。時乃二十二日也。先生聞報大集眾將問計。眾皆曰：「賊勢強盛。今既有省城可守。且宜斂兵入城。堅壁觀釁，俟四方援兵至，然後圖之。」先生笑曰：「不然。賊勢雖強，未逢大敵。惟以爵賞誘人而已。今進不得逞。退無所歸。其氣已消沮。若出奇兵擊其惰歸，一挫其銳，將不戰自潰。所謂先人有奪人之心也。」
　　適撫州知府陳槐，送賢知縣劉源清，各引兵來助戰。先生乃遣伍文定，邢珣，徐璉，戴德孺各領兵五百，分作四路並送。又遣餘恩以兵四百往來於潘陽湖上，誘致賊兵。又遣陳槐，胡堯元，童琦，談儲，王暐，徐文英，李美，李楫，王冕，王軾，劉守緒，劉源清等，各引兵百餘，四面張疑設伏，候文定等交鋒，然後合擊。分佈已定。乃開倉大賑城中軍民人等。又慮宗室郡王將軍或為內應生變，親自慰諭，以安其心。出告示云：
　　督府示諭省城七門內外軍民襍役人等。除真正造逆不赦外。其原役寧府被脅偽授指揮千百戶較尉等官，及南昌前衛一應從亂襍色人役，家屬在省城者，仰各安居樂業，母得逃竄，父兄子弟有能寄信本犯，遷善改過，擒獲正惡，詣軍門報捷者，一體論功給賞。逃回投首者，免其本罪。其有收藏軍器，許盡數送官。各宜悔過母取減亡。特示。
　　寫下二十餘通，發去城內城外居民及教導人等，於七門內外各處黏貼傳佈，以解散其黨。
　　二十三日，濠先鋒凌十一，閔廿四，已至樵舍，風帆蔽江，前後數十里。我兵奉軍令，乘夜趨進。伍文定以正兵當其前，餘恩繼其後，邢珣引兵繞出賊背。徐璉，戴德孺，分左右翼，各自攻擊，以分其勢。
　　二十四日早，北風大起，賊兵鼓噪，乘風而前，直逼黃家渡。離南昌，僅三十里。伍文定之兵才戰，即佯為敗走。餘恩復戰，亦佯退。賊得志各船爭前趨利，前後不相連。邢珣兵從後而進，直貫其中。賊船大亂。伍文定，餘恩督兵乘之。徐璉，戴德孺合勢夾攻。四面伏兵紛紛擾擾，呼噪而至。滿湖都是官軍。正沒擺佈那一頭處。凌十一，閔廿四，不過江湖行劫。幾會見這等戰陣，心膽俱落，急教回船。賊兵遂大潰，官軍追趕十餘里，擒斬二千餘級，凌十一中箭落水，賊徒死於水者萬數。閔廿四引著殘卒數千，退保八字腦。手下兵士漸漸逃散。宸濠聞敗大懼，盡發九江南康守城之兵以益師。
　　先生探聽的實曰：「賊兵已撤，二郡空虛矣。不復九江，則南兵終不敢越九江以援我。不復南康，則我兵亦不能踰南康以躡賊。」乃遣撫州知府陳槐，領兵四百，合饒州知府林瑊兵，往攻九江。適建昌知府曾璵兵亦到。即遣璵卒兵四百，合廣信知府周朝佐兵往取南康。
　　二十五日，宸濠立賞格以激勵將士。當先衝鋒者，賞銀千兩，對陣受傷者，賞銀百兩。傳令並力大戰。其日北風更大，賊船乘風奮擊。伍文定率兵打頭陣，因風勢不順，被殺數十人。先生望見官軍將有退卻之意，急取令牌，將劔付中軍官。令斬取領兵官伍文定頭示眾。且暗囑云：「若能力戰姑緩之。」文定見牌，大驚，親握軍器立於船頭，督率軍士，施放銃炮。風逆火燎其須，不顧。軍士皆拚命死戰。邢珣等兵俱至，一齊放炮。炮聲如雷震天。將宸濠副舟擊破。閔廿四亦被炮打死。濠大駭，將船移動。賊遂潰敗，擒斬復二千餘，溺死無算。濠乃聚兵屯於樵舍，連舟結為方陣，四面應敵。盡出金銀賞犒將士，約來日決一死敵。先生乃密為火攻之具，使邢珣擊其左，徐璉，戴德孺擊其右。餘恩等各官分兵四面暗伏，只望見火發，一齊合戰。
　　二十六日早，宸濠方朝群臣，責備諸將不能力戰以致連敗。喝教先將三司各官楊璋，潘鵬等十餘人挪起，責他坐觀成敗，全不用心，欲斬之以立法。璋等立辯求免，正在爭論之際，忽聞四下喊聲大舉。伍文定引著官軍，用小船戴荻乘風縱火。火烈風猛，延燒賊船。但見：
　　濃煙藹藹，青波上罩萬道烏雲，紫燄烘烘，綠水中千層赤霧。三軍慌亂，個個心驚膽裂。撇鼓丟鑼，眾將驚惶。各各魄散魂消，投戈棄甲。舴艋艨艟，一霎時變成煨燼。旗旛劔戟，須臾頃化作灰塵。分明赤壁遇周瑜，好似咸陽逢項羽。
　　各路伏兵望見火光，並力殺來。賊舟四面皆火，栱栟二人被火焚燒，奔出船艙，為官軍所殺。王春，吳十三亦被擒獲。先生使人持大牌曉諭各軍。牌上寫云：「逆濠已擒。諸軍勿得縱殺，願降者聽。」各軍聞之，信以為然，勇氣百倍，濠軍莫不喪氣，爭覓小舟逃命。
　　宸濠知事不濟，亦欲謀遁。與婁妃泣別曰：「昔人亡國，因聽婦人之言。我為不聽賢妃之言：以至如此。」婁妃哽咽不能出聲。但云，「殿下保重，勿以妾為念。」言畢，與宮娥數人跳下湖中而死。宸濠心如刀剌。萬銳覓得划船來到。濠變服同銳下了划船，冒著兵戈而走。還帶有宮女四人。
　　萬安縣知縣王冕，受先生密計，假裝漁船數雙，散伏蘆葦。望見划船有些蹺蹊。慌忙搖攏來看。寧王認是漁船，喚曰：「漁翁渡我，當有厚報。」濠既下漁船。船上一聲哨子，眾船皆至。宸濠自知不免，亦投於水。逢淺處，立水中不死。軍士用長篙，挽其衣而執之。
　　是時，伍文定，邢珣等，乘勝殺入，先擒世子大哥，及宮眷等。其偽黨李士實，劉養正，劉吉，屠欽，熊瓊，盧衍，盧璜，丁餽，秦榮，葛江，劉勛，何鏜，吳國七，火信，喻才，李自然，徐卿等數百人，前後俱被擒獲，無一漏者。復執脅從王宏（原鎮守太監），王金（原巡按），楊璋（原按察使），金山（原主事），程果（原參政），潘鵬（原僉事），梁宸（原布政使），郟文，馬驥，白昂（俱指揮）等。王綸，季敩赴水死。擒斬共三千餘人，落水者二萬有餘，衣甲器械財物，與浮屍橫十餘里。複分兵搜剿零賊於昌邑吳城，各處擒斬殆盡。
　　湖口縣知縣章玄梅迎先生坐於城中，察院王冕解宸濠入城獻功。濠望見遠近街衢行伍整肅，笑曰：「此是我家事，何勞王都堂這等費心。」既見先生。遂拱手曰：「濠做差了事。死自甘心。但婁妃每每苦諌勿叛。乃賢妃也。已投水而死。望善葬之。」先生即遣中軍官同宮監一人前往識認。只見漁舟載有一屍。週身衣服，皆用線密密縫緊。漁人疑有寶貨在身。正欲搜簡，就被宮監認出。是婁妃。取來盛殮，埋葬於湖口縣之城外，至今稱為賢妃墓。
　　是日眾官俱來相見。先生下堂執伍文定之手曰：「今番破賊，足下之功居多。本院即當首列。必有不次之擢。」文定曰：「仗聖天子洪福，老大人妙算。知府何功之有。」先生曰：「斬陣先登，人所共知，不必過謙。」其餘邢珣，餘恩等，各以溫言慰勞。眾人各歡喜而退。
　　次日先生正在軍中整理軍務。中軍官報單報導，「知府陳槐，曾璵等，分兵攻南康，九江，賊兵出戰，俱為官軍所敗。陳槐陣上斬了徐九寧，知縣何士鳳開門以迎王師，將城中餘賊盡行誅剿。南康百姓聞官軍薄城，共殺陳賢二郡悉平。」於是賊黨俱盡。按宸濠自六月十四日舉逆，至七月十六日被獲，前後共四十二日，先生自七月十三日於吉安起馬，至二十六日成功，才十有四日耳。自古勘定禍亂，未有如此之神速者。但見成功之易，不知先生擘畫之妙也。是日門生鄒守益，入見賀曰：「且喜老師成百世之功，名揚千載。」先生曰：「功何敢言。且喜昨晚沉睡。蓋自聞報後，曉夜焦勞至是始得安枕矣。」先生口占一律云：
　　甲馬秋驚鼓角風，旌旗曉拂陣雲紅。
　　勤王敢在汾淮後，戀闕真隨江漢東。
　　群丑漫勞同吠犬，九重端合是飛龍。
　　涓埃未盡酬滄海，病懶先須伴赤鬆。
　　是日先生傳令班師，暫回省城。城中聽知王師凱旋。軍民聚觀者不下萬數。宸濠坐在小轎之中，其餘賊黨俱各囚車鎖押，前後軍兵擁衛。一個個槍刀出鞘，盔甲鮮明。才至中街。兩傍看者歡聲如沸，莫不以手加額曰：「我等今日方脫倒懸之苦。皆王都爺之賜也。」先生到察院下馬，大會眾官商議。「除將寧王並世子，郡王，將軍，儀賓，偽授大師，國師，元帥，都督指揮等官。各分別收監候解。其脅從等官，並各宗室，別行另奏。將擒斬俘獲功次，發紀功。」
　　御史謝源伍，希儒，審驗明白造冊。先生於三十日上捷報。據冊開：
　　生擒首賊，一百零四名。生擒從賊，六千一百七十五名。（內審放脅從一千一百九十三名）斬獲賊級，共四千四百五十九顆。
　　俘獲賊屬男婦，二百三十八名口。宮人四十三名。奪回被脅被擄官民人等，三百八十四員名口。招撫畏服投首一百九十三位名。
　　奪獲符驗一道。金璽二顆。金冊二副。印信關防一百零六顆。
　　金並首飾，六百二十三兩一錢二分。銀首飾器皿，八萬三千八百九十七兩一錢五分零。
　　贓仗一千八百九十件。器械一千一百九十九件。牛三十頭。馬一百九匹。驢騾十三頭。鹿三隻。燒燬賊船七百四十三隻。
　　後人有詩一絕，誦先生之功云：
　　指揮談笑卻萊夷。千古何人似仲尼。
　　旬日之間除叛賊。真儒作用果然奇。
　　話分兩頭，卻說兵部尚書王瓊，見先生所上寧王反叛兩次表章，疏請五府六部大臣，會議於左順門。諸臣中也有曾受寧王賄賂，與他暗通的。也有見寧王勢大，怕他成事的，一個個徘徊觀望，尚不敢斥言濠反。王瓊正色言曰：「豎子素行不義，今倉卒造亂。自取減亡耳。都御史王守仁，據上游，必能了賊。不日當有捷報至也。其請京軍，特張威耳。」乃頃刻覆了十三本。首請削宸濠屬籍。正名為賊，佈告天下。但有忠臣義士，能倡義旅。擒反賊宸濠者，封以侯爵。先將通賊逆黨朱寧，臧賢拿送法司正罪。又傳檄南京，兩廣，浙江，江西，各路軍馬，分據要害，一齊剿殺。朝廷差安邊伯許泰，摠督軍務，充總兵官。平虜伯江彬，太監張忠，魏彬俱為提督官，左都督劉翬，為摠兵官，太監張永，贊畫機密，並體勘濠反逆事情。
　　兵部侍郎王憲，督理糧餉，前往江西征討行至臨清地方。聞江西有捷報，寧王已擒，許泰，江彬，張忠等，恥於無功。乃密疏請御駕親征，順便游覽南方景致。武宗皇帝大喜，遂自稱為總督軍務威武大將軍總兵官，後軍都督府太師鎮國公，往江西親征。廷臣力諌不聽。有被杖而死者。車駕遂發。大學士梁儲，蔣冕扈從。
　　九月十一日先生南昌起馬，將宸濠一班逆黨囚禁。先期遣官上疏。略云：
　　逆濠睥睨神器，陰謀久蓄。招納叛亡，探輦轂之動靜，日無停跡，廣置奸細。臣下之奏白百不一通。發謀之始，逆料大駕必將親征，先於沿途伏有奸黨。為博浪荊軻之謀，今逆不旋踵，遂已成擒。法宜解赴闕下，式昭天討。欲令部下各官押解。恐舊所潛布，乘隙竊發，或致意外之虞，臣死有餘憾。況平賊獻俘國家常典，亦臣子常職。臣謹於九月十一日，親自量帶官軍，將濠並官眷逆賊情重罪犯，潛解赴闕。
　　先生行至常山草萍舖，聞有御駕親征之事，大驚曰：「東南民力已竭。豈堪騷擾。」即索筆題詩於壁上，傳諭次早兼程而進。詩曰：
　　一戰功成未足奇。親征消息尚堪危。
　　邊烽西北方傳警。民力東南已盡疲。
　　萬里秋風嘶甲馬。千山曉日渡旌旗。
　　小臣何事驅馳急。欲請回鑾罷六師。
　　時聖駕已至淮徐。許泰，張忠，劉翬等，見先生疏到，密奏曰：「陛下御駕親征，無賊可擒。豈不令天下人笑話。且江南之游，以何為名。今逆賊黨與懼盡，釜中之魚。宜密諭王守仁釋放寧王於鄱陽湖中，待御駕到，親擒之，他日史書上傳說陛下英武，也教揚名萬代。」武宗皇帝原是好頑耍的，聽他邪說，果然用威武大將軍牌面，遣錦衣千戶追取宸濠。
　　先生行至嚴州，接了牌面。或言：「威武大將軍，即一今上也。牌到與聖旨一般。禮合往迎。」先生曰：「大將軍品級，不過一品。文武官僚不相統屬。我何迎為。」眾皆曰：「不迎必得罪。」先生曰：「人子於父母亂命，不可告語。當涕泣隨之，忍從諛乎。」三司官若苦（苦苦）相勸。先生不得已令參隨負敕印出，同迎以入。中軍稟問，「錦衣奉御差至此。當送何等樣程儀。」先生曰：「不過五金。」中軍官曰：「恐彼怒不納奈何。」先生曰：「繇他便了。」錦衣千戶果然大怒，麾去不受。
　　次日即來辭別。先生握其手曰：「下官在正德初年，下錦衣獄甚久，貴衙門官相處極多。看來未見有輕財重義如公者。昨薄物出區區鄙意。只求禮備。聞公不納令我惶愧。下官無他長。單只會做幾篇文字。他日當為公表章其事，令後世錦衣知有公也。」錦衣唯唯不能出一語。竟別去。先生竟不准其牌。不把宸濠與他。
　　錦衣星夜回報。許泰，江彬等大怒，遂造榜言。說，「先生先與寧王交通，曾遣門人冀元亨往見寧王，許他借兵三千，後見事勢無成，然後襲取寧王以掩已罪。」太監張永素知先生之忠，力為辯雪，且請先行查訪。先生至杭州，張永先在。先生與永相見。永曰：「泰彬等誹謗老先生，只因先生獻捷太早，阻其南行。以此不悅。」先生曰：「西民久遭濠毒，今經大亂，繼以旱災，困苦已極。若邊軍又到，責以供餉，窮迫所激，勢必逃聚山谷為亂。奸黨群應，土崩之勢成矣。更思興兵伐之，不亦難乎。」張永深以為然徐曰：「本監此出，正為群小蠱惑聖聽，欲於中調獲，非掩功也。但皇上聖意，亦恥巡遊無名。老先生但將順天意，猶可挽回幾分。苟逆之，徒激群小之怒，何救於大事。」先生曰：「老公所見甚明。下官不願居功。情願都讓他們。容下官乞休而去足矣。」乃以宸濠及逆黨交付張永，遂上疏乞休。屏去人從，養病於西湖之淨慈寺。
　　張永在武宗皇帝面前，備言王守仁盡心為國之忠。江西反側未安，全賴彈壓。不可聽其休致自便。諸奸捕冀元亨付南京法司，備極拷掠。並無一語波及先生。奸謀乃沮。忠泰等，又密奏，「寧王餘黨尚多，臣等願親往南昌搜捕，以張天威。」武宗皇帝復許之。比及先生赴南昌任，忠泰等亦至。帶令北軍二萬。填街塞巷。許泰，江彬，張忠坐了察院，妄自尊大。先生往拜之。泰等看坐於傍，令先生坐。先生佯為不知。將傍坐移下，自踞上坐，使泰彬等居主位。泰彬等且愧且怒，以語諷剌先生。先生以交際事體諭之。然後無言。先生退，謂門人鄒守益等曰：「吾非爭主也。恐屈體於彼，便當受其節制。舉動不得自繇耳。」泰彬等托言搜捕餘黨，板害無辜，富室索詐賄賂，滿意方釋。又縱容北軍占居民房，搶掠市井財物，向官府索糧要賞。或呼名謾罵，或故意衝導。欲借此生釁，與先生大鬧一場。就好在皇上面前謗毀。先生全不計較，務待以禮。預令市人移居鄉村，以避其詐害，僅以老羸守家。先生自出金帛，不時慰犒北軍。病者為之醫藥，死者為之棺殮。邊軍無不稱頌王都堂是好人。泰彬等怪先生買了軍心，嚴禁北軍，不許受軍門犒勞。先生乃傳示內外，北軍離家苦楚。爾居民當敦主客之禮。百姓遇邊軍，皆致敬或獻酒食。北軍人人知感，不復行搶奪之事。
　　時十一月冬至將近。先生示諭百姓，新遭濠亂，橫死甚多。深為可憫。今冬節在邇。凡喪家俱具奠如禮，如在官人役，給暇三日。於是居民家家上墳酬酒。哀哭之聲，遠近相接。北軍聞之。無不思家，至於泣下。皆向本官叩頭求歸。分明是：
　　楚歌一夜起。吹散八千兵。
　　張忠，許泰，屬翬等，自恃北人所長在於騎射，度先生南人決未習學，一日托言演武，欲與先生較射。先生謙謝不能，再四強之。先生曰：「某書生何敢與諸公較藝。」諸公請先之。劉翬以先生果不習射矣。意氣甚豪。謂許泰，張忠曰：「吾等先射一回，與王老先生看。軍士設的千一百二十步外。三人雁行敘立。張忠居中，許泰在左，劉翬在右。各逞精神施設。北軍與南軍分別兩邊，擡頭望射。一個個弓彎滿月，箭發流星，每一發矢，叫聲著。一會箭，九枝都射完了。單只許泰一箭射在鵠上，張忠一箭射著鵠角，劉翬射個空回。他三個都是北人，慣習弓矢，為何不能中的。一來欺先生不善射，心滿氣驕了。二來立心要在千人百眼前逞能炫眾。就有些患得患失之心。矜持反太過，一箭不中。便著了忙，所以中的者少。三人射畢，自覺出丑，面有愧色。說道咱們自從跟隨聖駕久不曾操弓執矢。手指便生疏了。必要求老先生射一回賜教。」先生復謙讓。三人越發相強。務要先生試射。射而不中，自家便可掩飾其慚。先生被強不過，顧中軍官取弓箭來，舉手對泰彬等曰：「下官初學，休得見笑。」先生獨立在射椚之中。三位武官太監環立於傍。光著六隻眼睛含笑觀看。先生神閒氣定。左手如托泰山，右手如抱嬰兒。颼的一箭。正中紅心。北軍連聲喝采，都道：「好箭射的准射的准。」泰彬等心中已自不快了。還道，「是偶然幸中。」先生一連又發兩矢。箭箭俱破的。北軍見先生三發三中，都道，「咱們北邊到沒有恁般好箭。」歡呼動地。泰等便執住先生之手，說道到。「是老先生久在軍中，果然習熟。已見所長，不必射了。」遂不樂而散。
　　是夜劉翬私遣心腹窺探北軍口氣，一個個都道，「王都堂做人又好，武藝又精，咱們服事得這一位老爺，也好建功立業。不枉為人一世。」劉翬聞之，一夜不睡。次早見許泰，張忠曰：「北軍俱歸附王守仁矣。奈何。」泰忠乃商議班師。前後殺害良民數百，皆評為逆黨，取首級論功。北軍離了西江省城，百姓始復歸樂業。
　　時武宗皇帝大駕自淮陽至京口，館於前大學士楊一清之家。泰等來見，但云，「逆黨已盡。」遂隨駕渡江，駐驆南都，遊覽江山之勝。三人乘間讒謗先生，說，「他專兵得眾。將來必有佔據江西之事。」賴張永力周旋，上信永言：付之不問。泰等又遣心腹屢矯偽旨，來召先生。只要先生起馬，將近南都，遂以擅離地方駕罪。先生知其偽，竟不赴。
　　正德十五年正月，先生尚留省城。泰等三人因侍宴武宗皇帝，言及天下太平。三人同聲對曰：「只江西王守仁早晚必反。甚是可憂。」武宗皇帝問曰：「汝謂王守仁必反，以何為驗。」三人曰：「他兵權在手，人心歸向。去歲臣等帶領邊兵至省城。他又私恩小惠，買轉軍心。若非臣等速速班師，連北軍多歸順他了。皇爺若不肯信，只須遣召之，他必不來。」武宗皇帝果然遣詔召先生面見。張永重先生之品，又憐先生之忠，密地遣人星夜馳報先生，盡告以三人之謀。先生得詔，即日起馬，行至蕪湖。張忠聞先生之來，恐面召時有所啟奏，復遣人矯旨止之。先生留蕪湖半月，進退維谷。不得已，入九華山，每日端坐草庵中。日微服重遊化城寺，至地藏洞。思念二十七歲時，於此洞見老道，共談三教之理。今年四十九歲。不覺相隔二十二年矣。功名霸絆不得自繇。進不得面見聖上，掃除奸佞。退不得歸臥林泉。專心講學。不覺淒然長歎，取筆硯題詩一首。將曰：
　　愛山日日望山時。忽到山中眼自明。
　　鳥道漸非前度險。龍潭更比舊時清。
　　會心人遠空遺洞。識面僧來不記名。
　　莫謂中丞喜忘世。前途風浪苦難行。
　　又見山岩中有僧危坐問，「何時到此。」僧答曰：「已三年矣。」先生曰：「吾儒學道之人，肯如此精專凝靜，何患無成。」復吟一詩云：
　　莫怪岩僧木石居。吾儕真切幾人如。
　　經營日夜身心外。剽竊糠秕齒頰餘。
　　俗學未堪欺老衲。昔賢取善及陶漁。
　　年來奔走成何事。此日斯人亦啟予。
　　張忠等既阻先生之行，反奏先生不來朝謁。武宗皇帝問於張永。永密奏曰：「王守仁已到蕪湖，為彬等所拒。彼忠臣也。今聞眾人爭功。有謀害之意，欲棄其官入山修道。此人若去，天下忠臣更無肯為朝廷出力者矣。」武宗皇帝感動，遂降旨，命先生兼江西巡撫，刻期速回理事。先生遂於二月還南昌，以祖母岑太夫人鞠育之恩，臨終不及面訣，乃三疏請歸省葬。懼不允。
　　六月復還贛州。過泰和，少宰羅整庵（諱欽順弘治癸丑榜眼）以書問學。先生告以學無內外，格物者格其心之物也。正心者正其物之心也。以理之凝聚而言：則謂之性。以其主宰而言：則謂之心。以其主宰之發動而言則謂之意。以其發動之明覺而言：則謂之知。以其明覺之感應而言：則謂之物。故就物而言：謂之格。就知而言謂之致。就意而言：謂之誠。就心而言：謂之正。所謂窮理以盡性。其功一也。天下無性外之理，即無性外之物。學之不明，皆繇世儒認理為內，認物為外。將反觀內省與講習討論分為兩事，所以有朱陸之岐。然陸象山之致知，未嘗專事於內。朱晦庵之格物，未嘗專事於外也。整庵深歎服焉。
　　是年秋七月，武宗皇帝尚在南都。許泰，江彬欲自獻俘以為己功。張永曰：「不可。昔未出京時，宸濠己擒。獻俘北上，過玉山，渡錢塘，在杭州交割於吾手，經人耳目，豈可襲也。」於是用威武大將軍鉤帖，下於南贛，令先生重上捷音。先生乃節略前奏，盡嵌入許泰，江彬，張忠，魏彬，張永，劉翬，王憲等扈駕諸官，疏中言逆濠不日就擒，此皆總督提督諸臣，密授方略所致。於是群小稍稍回嗔作喜。止將冀元亨坐濠黨係獄。先生遂得無恙。後世宗皇帝登極。先生備咨刑部，為元亨辯冤。科道亦交章論之，將釋放。而元亨死。同門陸澄，應典輩備棺盛殮。先生聞訃，為設位慟哭之。此是後話。
　　是年九月先生再至南昌。檄各道院，取宸濠廢地，改易市廛，以濟飢代稅。百姓稍得蘇息。時有泰州王銀者，服古冠，執木簡，寫二詩為贅，以賓禮見。先生下階迎之。銀踞然上坐。先生問，「何冠。」曰：「有虞氏之冠。」又問「何服。」曰：「老萊氏之服。」先生曰：「君學老萊乎。」對曰：「然。」先生曰：「君學老萊，止學其服耶。抑學其上堂詐跌為小兒啼也。」銀不能答。色動，漸將坐椅移側。及論致知格物，遂恍然悟曰：「他人之學，飾情抗節，出於矯強。先生之學，精深極微，得之心者也。」遂反常服，執弟子之禮。先生易其名為艮，字曰汝止。同時陳九川，夏良勝，萬湖，歐陽德，魏良弼，李遂，裘衍日侍講席。有洙泗杏壇之風。是年冬，武宗皇帝自南京起駕，行至臨清，將宸濠一班逆賊，並正刑誅。人心大快。
　　正德十六年春正月，武宗皇帝還京，三月晏駕。四月世宗皇帝登極，改元嘉蜻。誅江彬，許泰，張忠，劉翬等諸奸，錄先生功降敕召之。先生以六月二十日起程，方至錢塘。科道官迎閣臣意，建言國喪多費，不宜行宴賞之事。先生復上疏乞便道省親。得旨。升南京兵部尚書。賜蟒玉，准其歸省。
　　九月至餘姚，拜見龍山公。公當宸濠謀逆時，有言先生助逆者。公曰：「吾兒素在天理上用工夫，必不為此。」又或傳先生與孫許同被害者。公曰：「吾兒得為忠臣，吾復何憂。」及聞先生起兵討濠，又傳言：濠怒先生，欲遣人來刺公，公宜少避。公笑曰：「吾兒方舉大義。吾為國大臣。恨年老不能荷戈同事。奈何先去以為民望乎。」怡然不變。至是相見，歡如再生。值龍山公誕日，朝廷存問適至。先生服蟒腰玉，獻觴稱賀。至明旦，謂門人曰：「昨日蟒玉，人謂至榮，晚來解衣就寢，依舊一身窮骨頭，何曾添得分毫。乃知榮辱原不在人。人自迷耳。」乃吟詩一首云：
　　百戰歸來白髮新。青山從此作間人。
　　峰攢尚憶衝蠻陣。雲起猶疑見虜塵。
　　島嶼微茫滄海暮。桃花爛熳武陵春。
　　而今始信還丹訣。卻笑當年識未真。
　　先生日與親友及門人輩宴遊山水，隨地指點良知。一時新及門就學者七十四人。是年十二月，朝廷論江西功，封先生為新建伯，食祿一千石。蔭封三代。少時夢威寧伯王越解劔相贈，至是始驗。
　　明年正月，先生疏辭封爵，不允。時龍山公年七十有七，病篤在牀。將屬纊。聞部咨已至，促先生及諸弟出迎曰：「雖倉遽，烏可以廢禮。」少頃問，已成禮否。家人曰：「詔書已迎至矣。乃瞑。」先生戒家人勿哭。加新冕服，挽紳，事畢。然後舉哀。一哭頓絕，病不能勝。門人子弟紀喪。因才任使。仙居，金克厚典廚，內外井井。先生以先後平賊，皆賴兵部尚書王瓊從中主持。又同事諸臣多有勞績，己何敢獨居其功。再上疏辭爵，歸功於瓊。時宰方忌瓊。並遷怒於先生。御史程啟充，給事中毛玉，相率論劾先生指為邪學。先生講論如故。門人尚謙臨去，先生贈詩云：
　　珍重江船冒暑行。一宵心話更分明。
　　須從根本求生死。莫向支離辯濁清。
　　久奈世儒橫臆說。競搜物理外人情。
　　良知底用安排得。此物繇來是渾成。
　　嘉靖三年，海寧董蘿。號蘿石。以能詩聞於江湖。年六十八，來游會稽。聞先生講學，戴笠擕瓢，執杖來訪。入門長揖上坐。先生敬異之。與語連日夜。蘿言下有悟。因門人何秦請拜先生門下。先生以其年高不許。歸家與其妻織一縑以為贄，復因何秦來強。先生不得已。與之倘佯山水間。蘿日有所聞。欣然而而忘歸。其鄉之親友。皆來歡之還鄉。曰：「翁老矣。何自苦如此。」蘿曰：「吾今方揚鬐於渤海，振羽於雲霄。安能復投網罟而入樊籠乎。去矣。吾將從吾所好。」遂自號從吾道人。
　　時郡守南大吉，先生所取士也。以座主故拜於門下。然性豪曠不羈，不甚相信。遣弟南逢吉覘之。歸述先生講論如此數次。大吉乃服，始數來見。且曰：「大吉臨政多過失。先生何無言。」先生曰：「過失何在。」「大吉曆數某事某事。」先生曰：「吾固嘗言之矣。」大吉曰：「先生未嘗見教也。」先生曰：「吾不言：汝何以知之。」大吉曰：「良知。」先生笑曰：「良知非我常言而何。」大吉笑謝而去。
　　於是辟稽山書院。聚八邑彥士講學。璆蕭，楊汝榮，楊紹芳等，來白湖廣。揚仕嗚，薛宗鎧，黃夢星等，來自廣東。王艮，周衝等，來自南直。何秦，黃竹綱等，來自南贛。劉邦彩，劉文敏等，來自安福。曾抃來自泰和。魏良政，魏良器等，來自新建。宮剎卑隘，至不能容。每一發講，環而聽者，三百餘人。一日講君子喻義小人喻利章。眾人俱發汗泣下。邑庠生王幾與魏良器相厚。每言妨廢舉業，勸勿聽講。及是日聞講，自悔失言：即日執贄為弟子。
　　嘉靖四年。門人輩立陽明書院於越城西郭門內光相橋之西。明年正月，鄒守益以直諌謫判廣德州。築復古書院，集生徒講學。先生為書贊之。四月南大吉入覲。被黜，略無慍色。惟以聞道為喜。其得力於先生之薰陶者多矣。是夏御史聶豹，巡按福建，特渡錢塘來謁先生，聽講而去。時席書為禮部尚書。特疏薦先生。御史石金等，亦交章廬薦，不報。
　　嘉靖六年，廣西田州岑猛作亂。提督都御史姚鏌徵之，擒猛父子。未幾，其頭目盧蘇，王受構眾復亂，攻陷思恩。鏌復調四省兵徵之，弗克。閣老張璁，桂萼共薦先生起用，總督兩廣及江西湖廣軍務。先生聞命力辭，不允。乃於九月起馬，繇杭衢，歷常山南昌吉安諸處。一路門人迎接者，動數百人，不必細說。
　　十一月至梧州。先生以土官之叛，皆繇流官掊克所致，乃下令盡撤調集防守之兵，使人招盧蘇，王受，喻以屬禍福。二人見守兵盡撤，遂自縛謝罪。先生杖而釋之。撫定其眾，凡七萬餘人。不動聲色，一境悉平。時八寨，斷藤峽等處，自韓都堂雍平定以後，至是復遽險作亂。先生因湖廣歸師之便，密授方略，令襲之。盧蘇，王受請出兵餉。當先效力，三月之間，斬首三千餘級，掃蕩其巢而還。朝中當事大臣，猶以先生擅兵討賊為罪。賴學士霍韜力誦其功，乃得免議。止以招撫恩田之功頒賜獎賞。
　　先生一日謁伏波將軍廟，（廟在梧州），拜其像。歎曰：「吾十五歲夢謁馬伏波。今日所見，宛如夢中。人生出處豈偶然哉。」因賦詩云：
　　四十年前夢裡詩。此行天定豈人為。
　　徂徵敢倚風雲陣。所過須同時雨師。
　　尚喜遠人知向望。卻漸無術救瘡痍。
　　從來勝算歸廊廟。恥說兵戈定四夷。
　　先生大興恩田學較。廣西士民始知有理學。十月先生以積勞成疾。病劇。上疏乞休。不候旨遂發。布政使王大用，亦先生門人。備美材以隨。十一月廿五日，踰梅嶺，至南安登舟。南安府推官門人周積來見。先生猶起坐，咳喘不已。猶以進學相勉。廿八日晚泊船。問，「何地。」侍者對曰：「青龍舖。」明日召周積至船中。積拱俟良久。先生開目視曰：「吾去矣。」積泣下。問，「有何遺言。」先生笑曰：「此心光明，復何言哉。」少頃瞑目而逝。時廿九日也。享年五十七歲。南贛兵備門人張思聰，進迎於南野驛，用王布政所贈美材制棺。周積就驛中堂沐浴衾殮如禮。明日為十二月朔。安成門人劉邦彩適至。同官屬師生設奠入棺。初四日輿襯登舟。士民遠近遮道，哭聲震地。如喪考妣。舟過地方，門生故吏連路設祭哭拜。
　　將發南昌，東風大逆，舟不能行。門人越淵祝於柩前曰：「先生豈為南昌士民留耶。越中子弟門人相候已久矣。」祝畢忽變西風。舟人莫不驚異。門人王幾等數人，以會試起身。聞先生訃音。還舟執喪。二月抵家。子弟門人輩，奉柩於中堂，遂飾喪祀，婦人哭於門內，孝子及親族子弟哭於幕外。門人哭於門外。每日四方門人來者，百餘人。十一月葬橫溪。先生所自擇地也。先是前溪水入懷，與左溪會。衝齧右麓。術者心嫌，欲棄之。有山翁夢見一神人，緋抱玉帶立於溪上，曰：「吾欲還水故道。」明日雷雨大作，溪水泛溢，忽從南岸而行。明堂周闊數百丈。遂定穴。門人李珙等，更番築治，晝夜不息。月餘墓成。會葬者數千人，門人中有自初喪迄葬不歸者。即孔門弟子之懷師，亦不是過矣。御史聶豹，原未拜門下。及聞訃之後。遣弔奠，亦稱門人。蓋素佩先生之訓，中心悅而誠服也。
　　後十二年浙江巡按御史周汝貞，亦先生門人。為建祠於陽明書院之樓前。扁曰：「陽明先生祠」。各處書院，俱立先生牌位，朝夕瞻禮。比於仲尼，今子孫世世，襲爵為新建伯不絕。先生幼時常言：「一代狀元不為希罕。」又言：「須作聖賢，方是人間第一流。」斯言豈妄發哉。先生歿後，忌其功者或斥為偽學，久而論定。至今道學先生尊奉陽明良知之說。聖學賴以大明。公議從祀聖廟。後學有詩云：
　　三言妙訣致良知。孔孟真傳不用疑。
　　今日講壇如聚訟。惜無新建作明師。
　　又髯翁有詩云：
　　平蠻定亂奏奇功。只在先生掌握中。
　　堪笑偽儒無用處。一張利口快如風。




    
	
		
			濟顛羅漢淨慈寺顯聖記
			　　詩曰：
　　裂風掀番出愛纏，金田得入效金仙。
　　發隨刀落塵根淨，衣逐雲生頂相圓。
　　悟處脫離煩惱海，定來超出死生關。
　　皇恩佛德俱酬足，一朵爭開火裡蓮。
　　此八句詩，見三教中，惟禪最妙，能離凡證聖，亦能臨凡顯聖。話說南宋光宗時，浙東台州府天台山國清寺，有一長老，名一本，號法空，乃累劫修來活佛。時值年終，密布彤雲，揚揚飛雪。長老在方丈中獨坐，令廚下整晚飯。一聲雲板，眾僧皆集，至齋堂。飯罷，長老仍於方丈禪椅上坐，侍者進茶。忽聞一聲響如霹靂。長老曰：「是甚麼響？」乃與侍者同行至法堂，轉上佛殿，入羅漢堂，見一羅漢連椅仆地，惟長老陰知，佯曰：「另作理會。」回至方丈，令寺者拈香點燭。此時雪下愈大，有詩云：
　　姑射真人宴紫薇，雙成擊碎玉琉璃。
　　朗然宇宙難分辨，大地眾生正路迷。
　　長老危坐禪椅，閉口垂眉入定。少頃回來，曰：「也去不遠。」眾僧曰：「某等心愚道淺，不諳禪機，願聞其詳。」長老道：「便說無妨。適來紫腳羅漢，厭靜思動，已投胎去了。異日你等亦有知者。老僧待一月餘，親往吩咐吩咐他一言。」眾各散訖。
　　且說台州府天台縣，有一人姓李，名茂春，乃高宗朝李駙馬之後，官拜春坊贊善，為人純厚，不願為官，辭職隱於天台山。止有夫人王氏，年三十餘，未曾生養，每每祈神求佛。忽一夜，王夫人夢吞日光，自此得孕，十月分娩。時值宋光宗三年十二月初八日，一更時分，產得一男，俗名踏蓮花而生，雙手合掌，紅光滿室，瑞氣盈門。贊善大喜。漸至月餘，有國清寺長老來謁。贊善迎接上堂。茶畢，長老曰：「近聞相公弄璋，特來拜賀，就求一觀。」贊善曰：「承吾師盛意。奈小兒離胎日淺，身體未淨。」長老曰：「願見何妨。」贊善曰：「吾師少坐。」即入內宅來問妻兄王安世，道：「國清寺長老欲見小兒，不知可否？」安世曰：「向聞此僧道高德厚，欲見此兒，君勿吝也。」贊善乃令丫鬟捧出。長老忙接過手曰：「你好快腳，不要走差了路頭。」兒但微笑。長老看訖，遞與丫鬟曰：「此子日後通天達地，入聖超凡，老僧送一名曰修元，令他修本命元辰。」贊善起謝，長老作別。贊善曰：「本留吾師素齋，奈舍下葷筵，尚容叩剎。」長老曰：「老僧來年正月西歸，大人不棄，願一送為感。」贊善曰：「吾師春秋未盛，正當安享清福，何故遽發此言？」長老道：「時至難留。」當下相別回寺。贊善是日廣設華筵，管待親友，到晚而散。
　　長老回寺，光陰荏苒，不覺已至來年正月，時屆上元。長老於法堂升坐，擊鼓三通，眾僧雲集，魚貫焚香，兩行排立，大眾靜聽。長老云：
　　正月半，放華燈，黎民處處樂昇平。
　　元辰令節無敷演，歸去來兮話一聲。
　　既歸去，弗來兮，自家之事自家知。
　　若使他人知得此，定被他人說是非。
　　故不說，只成呆，生死事，不須猜。
　　山僧二九西歸去，待報諸山次第來。
　　話生死，誰諳悟，個個原來有此路。
　　光陰趲過幾多人，綠水青山還似故。
　　山色清，水光綠，閻羅老子無面目。
　　寄與大眾早修行，來此同登極樂國。
　　長老念罷，眾皆跪下，告曰：「我師願再留數十載。」長老曰：「死是定數，焉可稽留。」眾僧淚下。長老令侍者抄錄法語，速報諸山，令十八日午時來送我。是日長老下法座，遂令置龕畢。至十八日，諸山人等咸至，李贊善亦來。齋罷，入方丈相見。長老囑贊善曰：「令公子誠非官吏，但可為僧。倘若出家，可投印別峰遠瞎堂為師。」贊善應允。長老沐浴更衣，到安樂堂禪椅上危坐。諸山和尚一應人等，左右站立，後先發進。長老呼五弟子，吩咐衣缽之類。」若等均派監寺可記數，若等五人各宜謹慎為人，毋得放肆。」弟子大慟。長老曰：「時候已至。」急焚香點燭，眾僧辭拜，同聲誦經。長老令取紙筆，遂作一絕云：
　　耳順之年又九，事事性空無丑。
　　今朝撒手西歸，極樂國中閒走。
　　書畢，正值午時，下目垂眉圓寂訖。眾各舉哀，請法身入龕。後二月初九日，已三七矣。是日天朗氣清，遠近畢至送殯，乃請祗園寺道清長老指路。長老立於轎上曰：「大眾聽著：
　　柳媚花嬌二月天，綺羅綿繡簇名園。
　　士人不愛春光好，撒手西歸返本源。
　　恭惟國師長老，性空和尚覺靈，本性媽蓉，事情可有。爭奈禪心，明明不朽。經誦《楞嚴》，字書蝌蚪。佛氏為親，泉石為友。六十九年，無妍無丑。天命臨終，自知弗守。約死期生，果然應口。穩坐龕中，便不須走。休得癡呆，聽吾指剖。
　　咦！西方是你舊路，弗用彌陀伸手。」
　　贊罷，眾人悒悒不已，迤邐而行，到山化局，停下龕子，松林深處，五弟子遂請寒石岩長老下火。長老立於轎下，手執火把曰：「大眾聽著：
　　火光燄燄號無名，若坐龕中驚不驚。
　　回首未知非是錯，了然何必問他人。
　　恭惟圓寂紫霞堂上性空大和尚，本公覺靈，原是南昌儒裔，皈依東土禪宗，脫離塵俗性皆空，真是佛家之種，無喜無嗔和氣，有才有學從容，名山獨佔樂其中，六十九年一夢。咦！
　　不隨流水入天台，趁此炎光掃淨土。」
　　念罷，舉火燒著，舍利如雨，火光中現出一和尚，騰空而去。觀者無不嗟歎。
　　贊善蒙長老臨終之囑，折折不忘。不覺修元年登八歲，有舅王安世一子名王全，年十歲，贊善與世安共延師教子。修元入學讀書，過目成誦。讀畢，靜坐終日不言。自小會飲酒，父母禁之，故不至醉。年十二，吟詩作對，舉筆成章，時時偷看佛門經典，累夜不倦。小時聽人述性空和尚之語，欲見印別峰遠瞎堂，無由相會。節屆清明，先生假館，贊善令二子送先生回家。轉來，在祗園寺門首經過，修元拉王全同進寺中遊玩。二人攜手入寺，升階登殿，遍繞迴廊，遂入方丈。但見一牀於中，左坐一官，右坐一僧，兩邊排立數十行童，各執紙筆。修元向前揖曰：「許多行童在此何為？」長老曰：「在此爭功。」修元曰：「學生年幼，不識所爭何功？」長老曰：「此位大人乃王太尉，因下海至黑水洋，驀然波浪狂起，許出一願，方得平安。還家乃舍財一千貫，請道度牒，開剃一僧。為見行童多雜，乃成一對對得好者，便剃為僧。」修元曰：「對在何處？見賜一觀。」王太尉因見修元人物俊雅，語言灑落，遂取所出對與修元看之。對云：
　　茫茫欲界，總□□水狂波，誰人脫離。
　　修元不假思索，即援筆對曰：
　　攘攘浮生，只有青山淨土，憑我逍遙。
　　王太尉並長老一見駭然，便請修元、王全坐定。長老曰：「二位小官人請問姓名居住。」修元曰：「表兄王全，學生乃李贊善之子李修元。」長老曰：「可知可知。十餘年前，國清寺長老歸天之日，曾與尊府言，公子只可出家。今日既成此對，理合剃為僧矣。」修元曰：「出家亦美事，但未奉父命，不敢自專。」長老曰：「貧僧自造宅見令尊大人禮請，今日豈敢造次。」二子告別，長老送出山門，回方丈對王太尉曰：「此子慧性非凡，異日不可量也。倘剃度得此子，山門有幸。明日且看贊善主意如何。」
　　且說修元兄弟二人回府，參見父母。贊善曰：「汝二人歸來何晚？」修元將祗園寺作對之事敘了一遍。贊善曰：「天台山有三百僧眾，曩時國清寺長老性空禪師，並寒岩和尚皆已西歸，近今卻尊祗園寺長老，孩兒不可輕薄。」修元道：「孩兒隨口一對，四坐皆驚。那長老約明日來見父親，要孩兒出家。待他來時，孩兒自有答應。」是夜無話。
　　次早，忽報祗園寺長老至。贊善出迎，相見禮畢。長老曰：「日昨敝寺考對，令公子佳對先成，度牒有分。但不知大人肯捨令嗣出家否？」贊善曰：「荷上人厚德，奈下官只此一子，難以奉命。」長老曰：「諺云，一子出家，九族昇天。況且十餘年前性空長老之言，大人何故頓忘。」話間，忽屏風後走出修元，向前行禮畢，曰：「感蒙長老盛情，學生有三事，難以出家。」長老曰：「那三事？」修元曰：「一者學生年未及冠，不諳正事；二者父母在堂，乏人奉養；三者天台僧眾無可為師。有此三事，難以奉命。」長老曰：「貧僧年老，豈不能為汝師？」修元曰：「學生有名言語，動問長老，如說得明白，願為弟子。」長老道：「你且說來。」修元曰：「長老高壽？」長老曰：「年六十二矣。」修元曰：「年既六十二歲，不知前此一點靈光在於何處？」長老赧然無答。良久，修元曰：「只此一句，尚未省悟，焉能為我師乎。」長老惶愧，置身無地。贊善留齋，長老緊辭還寺，於心不樂，連臥三晝乃起。
　　忽報觀音寺長老道淨相探。坐定茶罷，道淨曰：「聞知師兄清體不快，特來拜訪。不知因何染病？」道清曰：「多感雅意，一言難盡。」遂敘李公子之話。道淨曰：「若此何難。」道清曰：「賢弟毋得小視此子，才學誠然拔萃。」話間，又報李贊善及子二人來訪。長老曰：「請進。」禮畢，獻茶。贊善曰：「小兒昨日狂妄冒犯尊師。釋怒為愛。」道清曰：「惶恐惶恐。」道淨曰：「此間公子就是？」道清曰：「然。」道淨曰：「公子甚表？」元曰：「名修元。」道淨曰：「字號修元，本命元辰修未易」修元勃然曰：「名為道淨，淨生極樂道須成。」二上人悚然起敬。道清待齋罷，贊善辭別回家。
　　修元每日在書院吟詠，不覺年已二九。豈料夫人王氏臥病不起，時年五十一歲而亡。比及母服方闋，乃繼父喪。倏忽三年服滿，母舅王安世累與元言婚事，元不肯依，時往諸寺，但覓印別峰遠瞎堂二長老，不知下落。又過半年，始知音耗。印別峰和尚在臨安徑山寺住持，遠瞎堂先在蘇州虎丘住持，今在靈隱。修元稟知母舅，欲去尋師。王安世再三苦諫，修元執意要行，收拾隨身細軟，約有千金，其餘財產，盡付表兄王全。擇二月十三日，拜別起行。安世曰：「我已年邁，可令王全送去。」元曰：「不勞賢兄，只帶一二侍者足矣。」王安世囑付道：「賢甥早去早回。」不覺淚下，修元全然不顧。
　　迤邐過錢塘江，登岸入城，徑到新宮橋客店安歇。問主人曰：「久仰臨安勝概，小子特來閒玩。」主人曰：「此城市中，無非官府衙門，街坊市店，有何好處。若要閒戲，可往西南二山諸寺。西湖勝景，天下罕有。」元曰：「有一靈隱寺卻在何處？」主人曰：「此寺正在西山飛來峰對過。」元曰：「路從何達？」主人曰：「出一塘門，便是西湖。過保叔塔下，沿湖北山，至岳武穆王墳，入西，乃是靈隱寺。前有石佛洞、冷泉亭、呼猿洞，無窮佳景，水明山秀。」元曰：「此寺有幾多僧眾？」主人曰：「約有三五百僧。上年歿了住持長老，往姑蘇虎丘山請得一僧，名遠瞎堂。此僧善知過去未來之事。」元曰：「來早即當往見。」元乃扮一秀士，同侍者沿路出錢塘門。時當三月，風日晴和。元顧謂侍者曰：「聞說杭州西湖景致，果然不謬。」入昭慶寺，見大悲像，頌曰：
　　一手動手千手動，一眼觀時千眼觀。
　　既是名為觀自在，何須拈弄幾多般。
　　題畢，行至大佛寺，見大佛半身，頌曰：「背倚寒岩，面如滿月，盡大地人，只見半截。」題畢，迤邐過飛來峰，坐冷泉亭。元觀亭側，有唐白樂天詩曰：
　　朔月凜凜雪漫漫，未比清泉一道寒。
　　六月炎天不飛雨，請君就此倚欄杆。
　　修元稱羨好景不已。但見許多和尚隨一長老徑進寺去，惟一僧在後。修元急向前施禮曰：「適此長老從何而來？」和尚曰：「是本寺新住持遠瞎堂長老。因徑山寺印別峰西歸，請去下火方回。」元曰：「學生欲見長老，敢煩引進。」和尚向前復長老。長老令請進。元乃進見，行禮畢，長老曰：「秀才何來？」元曰：「弟子李修元，天台縣人，係出李駙馬之裔，贊善之子。不幸父母雙亡，一意出家。近聞我師飛錫，特來拜投。」長老道：「你未知出家容易坐禪難。彼此天台山三百餘寺，何為捨近而趨遠？」元曰：「幼奉國清長老遺言，故特投禮。」長老曰：「後侍者誰也？」元曰：「弟子家中攜帶賤僕。」長老曰：「人有貴賤，佛性一般，急可遣還。」元乃取出所帶錢鈔，付了僕人歸途之資，其餘盡數納付長老，以為度牒常住公用等費。元發付僕人曰：「你只合速回，傳語舅氏，我在杭州靈隱寺出家。」二僕勸元回家，不從，流涕而別。
　　且說長老在方丈中，令侍焚得點燭，危坐禪椅，入定半晌，乃曰：「善哉，善哉！此種姻緣，卻在斯乎。」遂揀吉日修齋，請度牒。齋完，鳴鐘擊鼓，會眾於法堂。長老令元跪在法座下，曰：「出家容易還俗難，汝知之乎？」元曰：「弟子誠然心悅，非勉強也。」遂將發分綰五髻。長老曰：「此五發，前是天堂，後是地獄，左為父，右為母，中者本命元辰也。」元曰：「弟子已理會矣。」方落髮畢，長老摩頂受記，名為道濟。長老曰：「汝受三皈五戒，殺盜淫酒氣，自後俱要除下，每日在雲堂坐禪。」道濟曰：「如斯而已乎？」長老令監寺送道濟入雲堂。道濟坐定，監寺吩咐曰：「汝宜謹慎，休得跌地。」道濟坐至三更，身漸疲困，忽從禪牀跌下，連聲叫苦，頭上跌起一大疙瘩。監寺曰：「道濟汝何故跌下，姑恕這次。倘後定行痛治。」道濟起來再坐，睡意昏昏，甚難消遣，連跌二次。監寺只做不知。少頃又跌，如此三次，跌得七頭八塊。監寺曰：「道濟新剃光頭，正好吃幾竹篦。」道濟曰：「跌了許多疙瘩，又加一竹篦，打一大塊，我去告訴師父。」監寺曰：「我看你新來只打一下，你倒要去告訴師父。」道濟曰：「阿哥，是我不是。」監寺含笑而去。漸漸天明，道濟起來，頭上摸著疙瘩，連聲叫：「苦惱苦惱！坐得一夜，頭上許多塊起，若坐幾月，頭上塊子無處安頓了。」只得又熬兩月。
　　道濟暗思：「未出家時，大塊肉，大碗酒，任我意吃。如今只是粥菜，要多吃半碗，也不能夠，身漸黃瘦，如何受得過。不如辭別長老，還俗去罷。」於是急跳下禪牀，走至雲堂門首。二監寺曰：「適間已去小解，今何又去？」道濟曰：「牢裡罪人，也放水火，你何多管閒事。」監寺道：「放你去便來。」道濟出得雲堂門，徑入方丈。先是伽藍已告知長老，言天台山出家的羅漢，近差念頭。我師可點化他，休得放去。只見道濟已到面前問訊。長老曰：「道濟，你不坐禪，來此何干？」道濟曰：「告我師，弟子出家不得，正欲還俗。」長老曰：「快休出此言。我前日曾與你說，出家容易還俗難，汝既出家，豈有還俗之理。」道濟曰：「都是弟子不是，望我師慈悲，看弟子苦惱面，饒了。」長老曰：「有甚苦惱？熬守二年，管職事。」道濟曰：「弟子守不過，寺中酒肉不曾見面，粥又吃得不飽，禪牀上坐不穩，跌下來，又被監寺大竹篦打，遍身黃瘦，如何熬得過。」長老道：「我吩咐監寺不打你便了。」道濟曰：「便打幾下無妨，只是無東西吃，熬不過。弟子有兩句佛語。」長老曰：「說與我聽。」道濟曰：「一塊兩塊，佛也不怪，一星兩星，佛也不嗔，一碗兩碗，佛也不管。」長老道：「你湊得雖好，不要差了念頭。」正說間，只見齋堂敲雲板。長老令侍者將粥來，就令道濟同吃。道濟見長老變無受用，碗內只有些粗麩筋，餘外是黃酸齏菜，道濟遂念四句云：
　　小黃碗內幾星麩，半是酸齏半是瓠。
　　誓不出生違佛教，出生之後碗中無。
　　長老曰：「善哉善哉，汝卻曉得。」道濟曰：「曉便曉得，只是熬不過。」長老乃吟四句：
　　月白風清涼夜何，靜中思動意差訛。
　　雲山巢頂蘆穿膝，鐵杵成針石上磨。
　　道濟曰：「弟子自禮長老為師之後，並不曾開發，如何得成正果。」長老曰：「汝忒性急。既如此可近前來。」道濟向前被長老扯住，只一掌道：「此人必悟。」只見道濟爬將起來，看看長老胸前，只一頭將長老撞翻，跌下禪椅，徑奔走了。長老高叫有賊，一時眾僧雲集，問曰：「偷去甚物？」長老曰：「禪門大寶。」眾僧問：「是誰偷了？」長老曰：「道濟。」眾僧曰：「不妨，某等即便拿來。」長老曰：「且休，老僧明日自問他。」
　　眾皆散訖。惟道濟一徑直入雲堂內，口言妙妙，爬上禪牀，看看上首坐的和尚，只一頭撞去道：「妙妙。」和尚曰：「道濟甚麼道理？」道濟曰：「閒耍何妨。」須臾，又將次首坐的和尚，亦撞一頭，道：「妙妙，好耍好耍。」眾僧曰：「道濟瘋了。」道濟曰：「我癡則癡，自家知。」是夜，道濟在禪牀上戲了一夜，監寺亦不能禁約。次早，長老方丈獨坐，尋思道濟雖如此，未知他參得透否，且問他幾句佛語，便知端的。遂令侍者往雲堂內擂鼓敲鐘會眾。長老升法座，念了一遍淨土咒，眾僧焚香。長老曰：「眾僧聽著：
　　昨夜三更月正明，有人曉得點頭燈。
　　驀然思起當時事，大道方知一坦平。
　　念罷，道：「大眾，有記得當時事者麼？」道濟此時在浴堂洗浴，聽得了，連忙係了浴裙，穿上直掇，直奔入雲堂，問訊道：「弟子記得當時事。」長老曰：「既然曉得，何不在大眾之前發露。」道濟就法座前打一筋斗，正露出當中物事。眾僧俺口而笑。長老曰：「真乃吾家之種。」遂下法座，眾僧都散。長老入方丈中，只見監寺等職事僧，皆侍於前。長老曰：「汝等何事？」監寺曰：「告我師，適間道濟已犯禪門正法，該責二十下，特取我師法旨。」長老曰：「單子在何處？」首座呈上單子。長老接過手，令取文房四寶，乃於單子後面批十字云：「禪門廣大，豈不容一顛僧。顛者乃真字也。」批訖，付與首座。首座接過與眾僧看曰：「長老何亦護短如此！」自後眾僧都叫他做濟顛。每日發瘋惱得滿寺僧也無奈何，難過活。或告長老，長老只是護短，濟顛越瘋起來，常去呼猿洞引猿猴翻筋斗，引小兒們上酒店唱山歌。有時眾僧在殿看經接施主，他卻托著一盤肉，手敲引磬兒，攪在眾內，口唱山歌，塌地坐在佛殿上吃肉。眾僧告長老。長老曰：「他是瘋子，汝等休得與他一般見識。」忽一日，長老在方丈中坐，只見顛濟手拿著一頂傘兒燈，引著七八個小兒，口內唱山歌曲兒，舞將入來。長老曰：「道濟，你沒正經，連累老僧忍氣。」濟顛曰：「我師不可信這乾賊禿，做一路，只顧難為我。今日是正月半元宵，因此閒戲。」長老曰：「今日既是正月半，令侍者擂鼓撞鍾。」須臾眾僧俱到法堂焚香。長老升座，念淨土文曰，大眾聽著：
　　閒處莫入頭，靜處著眼看，明暗不相干。比各分一半，一半作貴人，教誰賣柴炭，不可毀，不可贊，望著虛空無邊岸。相呼相喚去來休，看取明年正月半。
　　長老念罷，下法座大眾都散。
　　看看過了一年，又是正月半，有臨安府知府來望長老，教請人來方丈相見了。長老道：「相公無事，同往冷泉亭上盤桓。」知府道好。侍者隨到冷泉亭去。這靈隱寺有個金絲猿，時常侍奉長老。長老叫他做猿行，當時也立在面前。兩個下了兩盤棋，侍者報導：「諸山各剎長老都到，十六廳朝官，二十四太尉齊來。」長老道：「如何今日大眾齊到？」侍者道：「我師只因去年正月半升法座，道相呼喚去來休，看取明年正月半。語錄批了，告報諸山大剎今日都來相送。」長老道：「我又不死哩。罷了，既是眾人都來了，豈可教他空回。」提起袖來，把棋子都拂在地下，念道：
　　一局殘棋猶未了，又被波岩請涅槃。長老起身，便去出恭，洗浴，換了乾淨衣服，作文自贊道：「大眾聽著，
　　正月半，又見一年時節換，今年不見去年人，不覺風光似輪轉。眼前大眾息喧嘩，且聽山僧自決斷。大眾如何是，山僧自決斷。咦！
　　白雲吹散大虛空，皎潔一輪呈碧漢。」
　　長老念罷，道：「貧僧有些衣體，千萬留與道濟，我只要道濟下火。」又對十六廳朝官、二十四太尉說：「列位官長，看道濟如看貧僧。」說罷，坐化而去。
　　卻說冷泉亭猿行聽得，走到方丈中，繞著長老走三遭，立地而化。眾僧大驚，合龕子盛了。看看五七日到舉殯，濟顛不回。卻待要起龕子，只見那濟公一雙腳，穿著蒲鞋，一雙手提著草鞋，口內唱著山歌，望冷泉亭來。侍者道：「你好放得落，你師父圓寂了，今日舉殯，師父吩咐專望你來下火。」濟公聽得大笑。眾僧卻請金牛寺鬆隱長老掛真起龕。長老立在轎上，道大眾聽著：
　　諸佛靈山建法筵，上人特特去攀禪。
　　料應定入龍華會，故使丹青仔細傳。
　　遠瞎堂，遠瞎堂，這般模樣甚猖狂，方袍圓領如來相，皓齒明眸尊者裝。無嗔怒，有慈祥，神心耿耿只如常。不但真容傳得好，名字從來到處香。咦！
　　他年若在靈山會，認得今朝遠瞎堂。
　　鬆隱贊罷，鼓樂喧天，簇擁龕子到佛國化局松柏亭下，解扛索。濟公下火，手執火把，道大眾聽著：
　　師是我祖，我是師孫，著衣吃飯，盡感師恩。臨行一別，棄袖斷襟，火把在手，王法無親。咦！
　　與君燒卻臭皮袋，換取金剛不壞身。
　　舉火燒著，舍利如雨，隱隱現遠瞎堂長老凌空而去。齋畢各散。
　　濟公從長老死後，愈加發瘋。首座曰：「你師父衣缽交付與你。」濟公曰：「我不要。」首座曰：「師父嚴命。」濟公曰：「如此，且抬出來看。」首座令人一一扛出來。濟公曰：「與我一一都開了鎖，分作四份，把這一份送去炭橋河下沈提點弟兄分用，時常蒙他請吃酒，以後免得白吃他的。又有飛來峰門下住的張公，長橋堍下賣餶飿的王公，新宮橋下賣生藥的沈公，升陽宮前開酒店的王公，望仙橋開茶店的陳乾娘，還有周畫工、徐裱褙，一班兒都是我朝夕吃酒吃茶之處。把這一份散與各家用度，下次好擾他。餘二份，大眾要的各自來搶。」說罷，眾僧打成團擾做塊，濟公只揀光頭上鑿栗暴，一時把剩下的二份搶盡了。
　　先是有例，寺中住持若死過數日，請諸山會湯，議論別請長老住持。首座曰：「眾位和尚在上，自長老西歸之後，這道濟越瘋，攪得禪門不成規矩。今日列位在此，煩勸諫他。」監寺令侍者去尋濟公時，濟公在飛來峰牌樓下，引領許多小兒，在溪中摸鵝卵石。侍者曰：「濟公，首座請許多和尚在方丈會湯，特令我來請你。」濟公道：「必然請我吃酒。」便同侍者入方丈相見了。濟公呵呵大笑曰：「你們團團坐在這裡，好似子孫堂，只少個大均娘娘。」首府曰：「你且莫瘋，也學做些正事，與師父爭口氣。」濟公曰：「爭氣爭氣，你們方才會湯吃酒，便不叫我，我偏是無分子息。我若爭氣，與你們每日打鬧。」眾僧曰：「某等清淨禪門，如何用得這等無正事的。」濟公曰：「看你這伙禿驢，理甚正事。」眾僧都忿然有不平之色。
　　是日，濟公就收拾了包袱，拿了禪杖，別諸山和尚，師父骨塔前拜了幾拜，便走離了靈隱寺。過了六條橋，徑到淨慈寺投宿一宵。次早到浙江亭趁船，取路回到台州。時有人報知王安世舅舅，合家來接，喜不自勝。濟公拜見舅爹舅母、王全嫂嫂，都相見了。舅舅曰：「聞知你在靈隱寺出家，十分好緣，何不輯理身上，這般模樣。」濟公曰：「舅舅差矣。出家人要好做甚麼。我只吃幾碗好酒，過得終朝便了。」濟公連過十餘日，舅舅要做衣服與他發誓不要，只要吃酒，或往諸山寺院閒走，作些詩賦。忽一日，濟公對舅氏曰：「我回天台已一年餘，明日還杭州去。」舅氏曰：「你平日說與本寺僧眾不睦，不如只在家。」濟公曰：「這個使不得。」舅氏舅母苦勸不住，乃任他去。付與盤纏，濟公並不受，曰：「出家人做甚麼要銀兩，安在身邊，到擔乾記。」當時辭舅氏，離了天台，趁了江船，到浙江亭上岸。濟公自思：我若別處去掛褡，又不怯氣。我係靈隱出身，徑到那裡，看這伙禿驢肯留我否。」乃過慈雲嶺，徑投靈隱寺。到飛來峰，見一藏主，藏主曰：「濟公，你回天台去許多時，寺中換了住持昌長老，混名叫做檀板頭。」濟公曰：「如此卻難打伙。」徑投寺來到山門下，見一首座曰：「濟公，你來了。如今長老利害，不比你師父。」濟公道：「利害的好，不怕你們欺侮我。」首座曰：「我同你入見長老。」二人到方丈見長老。濟公拜了。首座向前曰：「此僧乃先住持遠長老的徒弟道濟。因還天台年餘才回。」長老曰：「莫不是能吃酒的濟顛？」濟公曰：「弟子出遊一年，酒肉俱戒了。」長老曰：「若如此可掛名字，收了度牒。」濟公但在雲堂坐禪，閒時在殿上唸經，兩月餘再出山門。
　　時值殘冬大雪，濟公覺身體冷，來到香積廚下向火，露出一雙精腿。火工曰：「你師父有許多衣體與你，倒令人搶去，如此大雪，一雙精腿，好不冷也。」濟公曰：「冷冰冰受凍也無妨，只是多時不吃酒苦惱。」火工等見說得傷心，便道：「濟公，我們有瓶酒在此，請你吃，只怕長老知道。」濟公曰：「阿哥，難得你好心。我躲在灶下吃。」一個便遮了，一個篩酒。濟公吃了，便走出廚下來。原來這酒不吃便沒事，但吃便膽大，不顧長老的言語，徑出山門前，恰好撞見飛來峰牌門下住的張公。張公道：「濟公，多時不見你。」濟公道：』阿公，說不得，自台州來，在寺多時長老拘束得緊，不敢出寺門。今日偶到廚下，火工請我吃了一瓶酒，覺有滋味，特出來尋個主人。」張公曰：「到我家吃三杯何如？」濟公曰：「最好。」跟了張公，徑出飛來峰。張婆在門前見老子領濟公來，千歡萬喜曰：「和尚多時不見了。」連忙炒兩碗豆腐，燙一壺酒來。二人對坐，兒子篩酒。濟公道：「阿公，難得你一家好心。」阿婆道：「和尚，別樣便沒，只這酒有在此，你只顧吃。」你一碗，我一碗，各吃十五六碗，覺得醉了。濟公起身叫：「聒噪。」阿婆曰：「這等晚了，現今長老不許你吃酒，你今回去，倘查出來，連我也不知重。」濟公曰：「阿婆說得是，我只在這裡，同你兒子歇一夜。」明早，濟公見天色已晴，道：「多時不入城相望朋友，今日走一遭。」在張公家吃了早飯，一徑來岳墳，正撞兩人對頭踏過。濟公立住看時乃是王太尉。濟公叫：「太尉，認得李修元麼？」太尉慌忙下轎，敘了寒溫，問其出家之事。濟公將前事細說。太尉曰：「我等承令師長老臨終之囑，還不曾看覷得。下官今日又要去天竺，不得相邀。有暇時，千萬不顧。」濟公道：「多感，多感。」太尉上轎，去訖。濟公自入錢塘門，徑到炭橋河下沈提點家。此時提點不在。管店人請濟公進店吃茶。坐了一會，正欲回寺，忽然天降大雪。濟公仰視，作一詞，名《臨江仙》：
　　凜冽彤雲生遠浦，長空碎玉珊瑚，黎花滿目泛波瀾。水深鼇背冷，方丈老僧寒。渡口行人嗟此境，千山變作銀山，瓊樓玉宇水晶盤。王維饒善畫，下筆也應難。
　　濟公就店中借宿。尋思：沈提點定在漆器橋小腳兒王行首家。
　　次日起早，徑望漆器橋來。到了王行首家，問奶子曰：「沈提點在你家麼？」奶子曰：「方才出去洗浴。」濟公曰：「如此我等他。」但上樓去，見王行首睡熟。濟公輕輕揭開被兒，踏牀上拿雙小鞋兒，放在陰門上，便下樓。卻好撞著沈提點，問：「濟長老那裡來？」濟公曰：「特來尋你，撞碗酒吃。」提點曰：「失迎，且上樓去。」二人同上樓時，王行首正睡覺，見不便處夾這鞋，問曰：「誰上樓來？」奶子曰：「濟公。」提點曰：「出家人甚麼道理？」濟公曰：「衝撞衝撞。不是我無禮，有一段因緣。」提點曰：「願聞。」濟公念出《臨江仙》詞云：
　　蝶戀花枝應已倦，睡來春夢難醒。羅衣卸下不隨身，三魂遊閬苑，七魄繞蓬瀛。故把羅鞋遮洞口，須知覺後生嗔。非因道濟假人情，斷除生死路，絕卻是非門。
　　提點大笑曰：「佳作。」奶子托三碗點凍酒至，濟公吃了一碗，曰：「不濟事。」行首曰：「我不吃，你都吃了。」濟公又吃一碗。奶子搬早飯來，二人吃了。濟公曰：「多謝多謝。萬鬆嶺王太尉望我今日來，且去見他一面。」提點曰：「回來到我家走一遭。」
　　濟公徑投清河坊來，行至申陽宮酒庫對門，見個豆腐酒店好買賣，推出湧入。濟公見雪飄將下來，且去買幾碗吃。濟公坐定，酒保問和尚吃多少。濟公曰：「胡亂吃些。」酒保將四碟菜，一盤豆腐，一壺酒，一隻碗。濟公吃了一壺，覺酒有滋味，再取一壺吃了，再要一壺。酒保曰：「和尚，我家酒味重，只好吃兩壺。」濟公曰：「干你甚事，只顧篩來。」又吃了兩壺。濟公身邊無一文錢，一眼只望門前施主。正值雪落，過往人少。酒保來會錢，濟公曰：「我不曾帶得來，且賒這一次。」酒保曰：「這和尚好沒來由，認得你是何人。」濟公道：「我是靈隱寺的僧，著人跟去便有。」酒保曰：「那有許多工夫。可脫這直裰來當下。」濟公曰：「我叫做菜餛鈍，只有這片皮包著，如何脫得。」二人在門首撕扯。對門申陽宮酒樓上人，望見酒保扯的和尚，好像濟公，便令侍者去請濟公上來。酒保同濟公到對門樓上。濟公看時，乃是沈提點兄弟沈五官，同李提點飲酒。濟公曰：「好好，你在此快活，我被他拖住討酒錢。」沈五官曰：「便是望見，因此特來相請。」濟公曰：「再遲些，我這片黃皮子，被脫去了。」眾人大笑。沈五官吩咐酒保回去，「少的錢，我自送還。」
　　酒保去了。濟公曰：「聒噪，阿哥解了這結。」沈五官曰：「如此大雪，同陪提點一坐。」三人從頭又吃。濟公已有酒，略吃幾杯，便覺道醉。五官曰：「你方才吃這樣虧，何不作首詩？」濟公便吟四句云：
　　慣會饕齋覓主人，身邊零鈔沒分文。
　　誰知撞見真經紀，不遇檀那怎脫身。
　　五官道：「你吃幾碗？」濟公又念四句云：
　　平生只愛呷黃湯，數日無錢買得嘗。
　　今幸見君君莫阻，再求幾碗潤枯腸。
　　五官大笑，令酒保只顧篩酒。濟公吃了十餘碗，又作四句云：
　　昔日曾聞李謫仙，飲酒一豐詩百篇。
　　感君慨賜無慳吝，貧衲何嘗出口涎。
　　李提點大笑。五官又斟酒與濟公吃。濟公大喜，又作四句云：
　　自來酒量無拘管，惟有窮坑填不滿。
　　要同畢卓臥缸邊，告君再覓三十碗。
　　五官見濟公醉了，叫當直的，吩咐三個唱的來。不多時，三個唱的來到。五官身邊坐一個，李提點身邊坐一個。五官曰：「濟公，我見你清淨，特請娘子相陪。」濟公曰：「好好。」作詩一首云：
　　每日貪杯又宿娼，風流和尚豈尋常。
　　袈裟常被胭脂染，直裰時聞膩粉香。
　　五官曰：「這裡無人，濟公可同娘子一睡。」只見酒保上來道：「使不得。」濟公吟詩一絕云：
　　滿坐群芳鬥色鮮，就中一朵最堪憐。
　　任伊萬種風流態，惟有禪心似鐵堅。
　　五官喜曰：「真佳作也。」濟公又吟一絕云：
　　昔我父娘作此態，生我這個臭皮袋。
　　我心不比父娘心，我心除酒都不愛。
　　吟罷，又吃幾碗，漸漸天晚，五官曰：「濟公，晚了，回寺不得。」五官令當直扶濟公下樓，與李提點別了。
　　二人徑到新衙劉行首家。虔婆接見，十分歡喜道：「五官人，今日如何帶這醉瘋和尚來？」五官曰：「他晚了，回寺不得，同來借歇。」虔婆曰：「無礙。」便叫兩個女兒來相見，令安排酒。五官曰：「我們已醉。」五官令大姐同濟公去睡。五官與二姐睡了。大姐推濟公入房中，坐在牀上，關了房門，與濟公脫衣裳。濟公曰：「啊呀罪過。」卻被大姐纏得酒醒，起身開房門欲走，又怕巡夜的捉住，只見春台畔大火箱有些熱，便爬上去，放倒頭睡了。大姐推喚不醒也自去睡了。
　　濟公聽得朝天門鍾響，急爬起來，推窗一看，東方已動，遂題一絕云：
　　暫假夫屯一宿眠，禪心淫欲不相連。
　　睡宵姑順君尊意，多與虔婆五貫錢。
　　題罷，見台子上有昨夜剩的酒一壺，乃飲畢，又吟一絕云：
　　從來諸事不相關，獨有香醪真個貪。
　　清早若無三碗酒，怎禁門外朔風寒。
　　濟公寫訖，遂開大門，一徑去了。虔婆聽得門響，急起來看，只見台子上一幅字紙。大姐孤身睡著。問時，大姐曰：「夜來如此如此。」虔婆曰：「好個真童男子。」須臾。五官起來問濟公。虔婆曰：「早去了。桌上遺幅字紙在此。」五官看了，道：「不枉了出家人。」
　　卻說濟公踏凍出清波門，自思如今身又寒，肚又飢，且去萬鬆嶺尋個施主，討些早飯吃。徑赴王太尉府前，見門公掃地。濟公曰：「煩與我通報。」門公乃丟箕帚，入報。太尉慌忙出廳。濟公向前問訊。太尉曰：「如何久不下顧？」濟公曰：「歸家一年回寺，被長老拘束得緊。數日前，得火工三碗酒吃，弔動念頭，連日在城中，只是撞酒吃。今日特到府中。」太尉大笑道：「取湯來。」濟公曰：「湯不要吃。」太尉曰：「我理會得，你只要酒吃。」命當值的事治肴饌酒果。濟公吃了十五六碗。太尉曰：「你身上冷否？」濟公曰：「頑皮袋，由他凍。」太尉曰：「你身上穿一領破直裰，腳下著一雙破僧鞋，赤條條露雙腿。我今送你一匹綾子，一個官絹，做件衣服，銀一兩作裁縫錢。」濟公曰：「無可報你，你明年冬有場大災。你將紙筆過來，取個香盒，閒人暫退。」濟公遂寫字放在香盒內，如法封固，付與太尉，令安在佛前，明年有災時，可開來看。其後太尉忽患一發背，大如茶瓶，痛不忍，百般醫治不瘥，猛然思起濟公留下香盒，急取來看，見盒內寫著一方。太尉如法修合，遂果獲效。此是後話。
　　且說濟公得了綾子官絹銀兩，遂拜謝太尉出門。才下嶺，見一伙乞兒凍倒在地。濟公曰：「苦惱，我有些東西與你。」袖中摸出銀子，連綾子官絹盡與眾人。迄邐歸到靈隱寺，首座曰：「你連日在何處？」濟公曰：「我連日在升雁樓飲酒，新街裡宿娼。」首座曰：「好你又吃酒，又宿娼。」濟公曰：「我明裡去，不強如你們黑地裡去。」首座曰：「長老昨日問我，我說你十六廳朝官處探訪，原來這樣胡行！」急拖入方丈，見長老，言濟公私自出去吃酒宿娼。長老大怒，令侍者打二十。眾僧即忙拖倒，揭起直裰，濟公卻不穿褲子，轉身露出面前那物事。眾僧大笑。長老曰：「這廝如此無禮。」首座曰：「先師護短，容他慣了。」長老曰：「瘋顛之人，不必打他，且放起來。」濟公呵呵大笑，出方丈來，曰：「你們拖我見長老，卻不打我，好漢子和你跌三交。」眾僧曰：「不打你這瘋子。」濟公曰：「賊牛們，卻又怕我。」自此，愈加瘋顛。眾僧皆來同長老計議，怎樣逐得他出去。長老曰：「他是先師徒弟，如何逐得。」監寺曰：「某有一計，自然使他安身不得。」眾僧曰：「卻是怎麼？」監寺曰：「比先寺中有個鹽菜化主，每日化來常往公用。此職事最難，如今可買一樽酒，整頓齊，使他大醉。倘若應允，後來他化不得，自羞回也。」眾僧曰：「妙計。只恐他不允。」監寺曰：「他只要酒吃。」
　　是日整齋置酒，叫侍者去請濟公來吃。濟公到方丈坐定，曰：「長老喚我做甚麼？」長老曰：「眾僧買酒在此請你。」濟公曰：「卻又蹊蹺，你且說為何請我？」長老曰：「我初住持，不識前事。先是此寺有個鹽菜化主，如今一向無人。今欲立個化主，要你開疏頭，因此請你。」濟公曰：「既在寫疏，且只吃酒，若醉了，方有文章。」長老曰：「你只顧吃。」當時行童將只大碗，放在濟公面前。一上吃了三十餘碗，暫住。侍者遂將文房四寶，放在桌上，濃濃磨墨。濟公指開紙，文不加點。
　　伏以終朝易過，衣食難求。空門內皆倚檀那，寺院中全憑施主。倘無施主，房子便東倒西歪；若沒檀那，和尚就忍飢受餓。衣非綾錦，也須得綿布遮身；食匪珍羞，亦必用酸齏過粥。費用雖不奢華，人多也難掙挫。輒持短疏，遍叩高門，不來求施衣糧，但止化些鹽菜。灶戶口燒造慇懃，園圃人種栽勞碌，羞將癡臉懇求他，全仗歡欣資助我。莫怪貧僧朝朝饒舌，曾因敝寺日日用他。一碗糙米粥，無他怎送人飢腸；半碟黃菜齏，有你乃能充餓口。和尚個般苦惱子，達官普發歡喜心。日化八貫貲財供，人常住增富貴；朝參三寶聖賢，願祈施主永安寧。謹疏。年月日。
　　濟公寫罷，濟公並眾僧都喝采，令行童取酒來。濟公又吃了十餘碗，長老曰：「一客不煩二主，再：你做個化主。」濟公曰：「我是瘋子，如何做得。」監寺曰：「濟公結識的十六廳朝官，十八個財主，莫言一日八貫，便是八十貫，他也化得。」長老曰：「原來恁地。」濟公曰：「相識家只好求他些酒吃，如何又化他錢財。」長老曰：「你胡亂化半年，三個月，我這裡別令人代換。」濟公此時已醉，應道：「吃了你們酒，如何推得過。」長老大喜，便教鋪香花燈燭，請濟公坐了，受長老三拜。收拾齋襯，遂別長老出方丈。心內暗思：我反被局了，在這裡亦不秀氣，不如一發起了度牒，別處去罷。轉入方丈。長老問何又回。濟公曰：「我思做此化主，未免要各處去化，身邊又無度牒，只道我是野和尚，那個肯捨，故此回取度牒。」長老曰：「說得是。」即令監寺取度牒付與濟公，收了自去。
　　且說濟公出山門，徑到白樂橋，坐思這伙禿驢合成圈套，明是逐我出來。淨慈寺德輝長老平素與我契合，我往投他，必然見留。遂望淨慈寺來，入見長老問訊。長老曰：「濟公何來？」濟公曰：「說不得。弟子被眾局我做鹽菜化主，弟子初時不肯，後被他灌醉，一時應承。今思明是逐我出門，故特來投。希留為愛。」長老曰：「你是靈隱寺有分子孫，如何空身出來。」濟公曰：「我不要他東西，只因被這伙欺侮過不得，望我師慈悲。」長老曰：「留自留你。只是昌長老面上不好看。老僧明日寫一柬去，他若回字來，那時收你，兩家都好看。」濟公曰：「我師見是。」當晚濟公就方丈中暫歇。次早，長老寫了書，差傳使詣靈隱寺。時昌長老正在方丈中坐，侍者報淨慈寺傳使在此。長老教進來，傳使將書呈上云：
　　南屏山淨慈寺住持比丘德輝稽首師兄昌公法座前，即晨新篁漸長，綠樹成蔭，恭惟尊候，安享禪規，倍增清福。上剎散僧道濟，到敝寺言，蒙差作鹽菜化主，醉時應允，醒卻難行，避於側室，無面回還。特奉簡板，伏望慈悲，念此僧素多酒症，倘覷薄面，明日自當送上。
　　昌長老一見大怒曰：「道濟受某三拜，不曾化得半文錢，便來討饒，我寺決不用他。」令侍者取筆，就簡板後批八字云：
　　似此顛僧，無勞送至。
　　批罷，付與傳使自回。
　　且說德輝長老，正與濟公話間，忽見傳使至前施禮，將前言細說，呈上簡板。長老大怒曰：「我又不屬你管，如何這等無禮。」濟公曰：「便是檀板頭不曉事，只為我，教長老受氣。」長老曰：「濟公，我收你在此。替我爭氣，就升你做本寺書記，一應榜文開疏俱是你。」濟公謝了長老，自去選佛場，坐禪唸經。
　　不覺已過月餘，忽一日，濟公閒步出山門，走至長橋堍下，只見賣餶飿兒的王公在門首播豆。王公曰：「濟公多時不會。」濟公曰：「我被靈隱寺趕出來，如今和你是鄰舍。」王公曰：「你坐一坐，待我買賣淨些，同你下棋。」就掇條凳子在門前，安下棋盤。濟公曰：「我贏得，吃一碗餶飿。若輸了，你便打我一個栗暴。」王公大笑。二人下了五六盤，濟公卻輸了一盤。王公曰：「出家人不打你，只與我寫一招牌。」濟公曰：「我無酒卻寫不得。」王公便與濟公到對門方家店裡。濟公一下吃了十五六碗，曰：「你要寫甚麼招牌？」王公拿出一幅紙，濟公提起筆便寫下十字云：王家清油細豆大餶飿兒。寫畢，濟公曰：「我吃你酒，無物相謝，我將方才下棋為題，寫一篇文在粉壁上。」詞云：
　　無為堂上，敵手相逢，移來一座水晶盤，傾下兩行碧玉子。聚三掣五，奪角爭先。靜悄悄向竹塢鬆軒，冷清清對茅亭菊檻。排成形勢，黑叢叢萬里干戈，擺定機關；白皎皎一天星象，休言國手，謾說神仙。遍九州，奪利於蠅頭；布三路，圖名於蝸角。縱橫在我，敲磕由他。個中訣破看精神，要使英雄滿天下。咦！除非有個神仙路，衝破從來七九關。
　　濟公寫罷，相謝出門，徑往萬鬆嶺，望毛太尉。太尉卻好在那裡射箭。濟公向前施禮，曰：「太尉射得好。」太尉急忙歇箭，曰：「何故久不會？」濟公將前事細說。太尉曰：「今日熱，同你竹園中乘涼吃酒。」至晚而散，仍於府中歇住五七日。濟公曰：「我還要去望陳太尉。」遂別。徑到陳太尉府前，門公通報，太尉出迎。茶罷，便令安排品饌飲酒。至晚，又留在府中歇住二三日。濟公猛省曰：「長老知我為人，連出來十餘日，他必嗔怪。」遂別太尉，徑來淨慈寺。
　　卻說德輝長老，數日不見濟公，心中嗔惱，差火工四下尋覓。到長橋，只見濟公在餶飿鋪中。火工向前曰：「濟公，長老有請。」濟公便起身，入方丈見長老。長老曰：「老僧再三囑咐，緣何不改前非？」濟公跪在面前曰：「告我師慈悲。弟子許久不去望相識，偶至萬鬆嶺，蒙毛太尉留住五七日，陳太尉府裡住二三日，故此擔擱了。」長老曰：「我聞得二位太尉，是朝廷近侍官，如何敬你。且說你的本事，我便饒你打。」濟公請紙筆，便作一詞，名《臨江仙》云：
　　粥去飯來何日了，都緣皮袋難醫。這般軀殼好無知，入喉才到腹，轉眼又還飢。惟有衲僧渾不管，且須慢飲三杯。冬來猶掛夏天衣，雖然容醜陋，心孔未嘗迷。
　　長老大喜曰：「既然朝官與你好，如何做不得鹽菜的化主？」濟公曰：「做倒做得，爭奈不怯氣化來請這伙賊禿。若是長老這等相愛，休說鹽菜，便一日要十個豬也有。」長老大笑道：「我寺中原有壽山福海藏殿，如今塌壞，若得三千貫錢，便可起造，你化得否？」濟公曰：「非是我弟子誇口，三千貫只消三日便完。」長老便令侍者請監寺買辦酒餚素食，羅列於方丈。長老親陪濟公，吃得大醉。長老曰：「要開疏頭。你醉了，明日寫罷。」濟公曰：「我是李太白，但酒多越好。」乃令行童取過文房四寶，濃磨了墨。濟公提筆，一揮而就。
　　伏以佛日增輝，法累長轉。夫佛日者，乃佛光洞照；法輪者，是法力傳流。切見南屏山淨慈寺，承東土之禪宗，稟西湖之秀氣，殿閣軒昂，門樓高大。近因藏殿傾頹，便覺僧家寥落，是以法輪不動，食輪怎得周全。藏殿若完，福殿自然氣象，欲得壽山福海莊嚴，須仗達官長者歡喜，舍金賜鈔。須休心下躊躇，運木擔泥，且便眼前成就。輪轉無休，檀那永固。募緣化主書記僧道濟謹題
　　寫罷，長老大喜。
　　次早濟公到方丈，別了長老出門，徑投萬鬆嶺來。忽聽一聲喝道，言太尉朝回。少頃，毛太尉近面。太尉曰：「這早何處去？」濟公曰：「我早，太尉又早。」太尉曰：「我是官身，朝裡去方回。你出家人，正好穩睡。」濟公曰：「適有一事，睡不能熟，進府訴稟。」太尉便令整治早飯，問濟公欲說甚話。濟公曰：「敝寺有座壽山福海藏殿跌倒，今欲修造，須三千貫錢，因此特來。望太尉一力完成。」將出疏簿，遞與太尉。太尉曰：「我那有三千貫，少些佈施使得？」濟公曰：「教我再化何人？」太尉曰：「既如此，可停一兩月待下官湊集。」濟公曰：「這個卻使不得，三日內便要。」太尉曰：「你正是瘋子，三千貫錢如何便有。」濟公撇了疏簿，急急起身。太尉趕出去，將疏簿丟還他。濟公拿起又丟入去，一徑奔走。太尉吩咐門公，今後濟瘋子來，休放進府。
　　且說濟公徑自回寺。首座問曰：「化得若干？」濟公曰：「後日皆完。」首座曰：「今日無一文，後日那得完。」濟公曰：「不要你憂，我自有道理。」首座說與長老，長老亦不信。次日，眾僧咸對長老，言濟公今日不出去化，只在灶下捉蝨子，明日如何有。第三日，毛太尉早朝，但見一皇院子來，道娘娘有旨宣。太尉急忙到太后宮中。拜舞罷，太后曰：「毛君實，梓童夜來三更時分，見一金羅漢，言淨慈寺壽山福海藏殿崩塌，化鈔三千貫。再言疏頭在汝家，後有名字。」太尉大驚，暗思濟公，非凡人也，乃啟奏曰：「娘娘，兩日前，淨慈寺書記道濟有疏頭留於臣處。」太后曰：「定庫內有三千貫脂粉錢。梓童共你到淨慈寺，認此金身羅漢。」太后懿旨，備辦鸞駕，嬪妃采女隨往淨慈寺行香，毛太尉押解三千貫鈔。此日濟公在房中曰：「此時將及來也。」行出房門，高叫都來接施主，便去擂鼓撞鍾。長老聽得，急使侍者問消息。只見門公報導：有黃門使來，說太后娘娘行香。長老忙披袈裟出方丈，引滿寺五百餘僧迎接。只見太后鳳輦到來，長老等於山門外接見。娘娘謂長老曰：「梓童昨夜三更時分，夢一金身羅漢，來化鈔三千貫，修造藏殿，今日送鈔在此。梓童要認這尊羅漢。」長老見說，抬著香爐，引五百餘僧，團團在佛殿上看經。此時濟公夾在數內，卻從面前過。太后指曰：「正是此僧。」方欲下拜，濟公急忙打個筋斗，褲兒不穿，露出前面這件物事，扒起便走。長老就奏娘娘曰：「此僧平日有些瘋症。」太后令毛君實將三千貫交與庫師收了。太后自回。長老眾僧送出山門，自回方丈，令尋濟公不見。忽一侍者來曰：「濟公引領一伙小兒，撐一隻船到西湖彩蓮。長老想道：濟公要這藏殿完成，一時遂顯靈感。今恐被人識破，故作此態。」
　　濟公將船畫地石岩橋登岸，令小兒划船回去。卻自望古蕩裡摸去教場橋，登東廁，只見尿缸內一個蝦蟆浸得漲漲的。濟公曰：「苦惱亦是輪迴，我與你下火。」作頌云：
　　這個蝦蟆，死也崛強，瞑目並牙。趺合掌，佛有大身小身，即非我相人相。一念悟來，離諸叢障。咦！
　　青草岸邊尋不見，分明月夜梨花上。
　　濟公念罷，只見半空中有青衣童子，叫曰：「多虧師父，已得超升。」眾皆喝采。忽一人拖住濟公曰：「師父同你前面行一步。」濟公回頭，認得是徐提點。問曰：「你要我那裡去？」徐提點曰：「西溪安樂山永興寺長老，聞清溪道士徐公，說上人清德，累欲一見，每托小子相邀。今日有緣，且去飲三杯。」二人行過古蕩，徑望永興寺來。此時長老正在山門下乘涼。濟公向前施禮。長老曰：「師兄何來？」徐提點曰：「此位便是濟長老。」長老大喜，請入方丈，賓主坐定。茶罷，問徐提點何處相遇。徐提點述蝦蟆下火之事。長老歎羨不已，令整酒饌。濟公任意飲了一夜。次日又請徐提點陪侍。長老要造安樂橋，濟公開疏云：
　　伏以山藏古寺，水接平橋，西溪市北，安樂山橋，塌損年深，往來不便。欲建連雲之勢，全憑駕石之功，貲金浩大，獨力難成。輒持短疏，遍叩大檀。誠哉勸資，慨然樂助。疊石橫空，杜預建時從古有；跨溪通道，相如題後迄今無。不慚風漱石，還愛月盈河。水流碧草環中過，人在蒼龍背上行。橋樑萬代，福祿無窮。
　　寫罷，二人迤邐行至崇真寺夜宿。次日又到清溪道院。連日只在這幾處盤桓，不覺過了四個月。
　　時值初冬天氣，濟公覺到身冷，思量走出來長久，須回寺去。於是別了長老並徐提點，便向石人嶺來時，見上天竺懺首同一道人忙忙而走。濟公認得，一把扯住，問曰：「汝等何來？」懺首曰：「你不知，我寺講主，九月二十夜，被賊偷得一空。聞知西溪街上鄭先生卜得好卦，故令我問課回來。」濟公曰：「我實不知，既如此，且同你去望他。」二人落了石人嶺，徑至寧棘庵。講主正在方丈中煩悶。濟公向前施禮。講主曰：「久不相會，何故來看我？」濟公曰：「我今日偶遇懺首說，特來望你。」講主曰：「老僧掙了一世，今一夜皆空。」濟公曰：「出家人要財物何用，待他偷去，倒省得記掛。」講主曰：「我積攢來，要修葺僧房，起造鐘樓。今被偷去，與外人說不得，只好自知，故此煩悶。」濟公曰：「如此，我作一律替你解悶。」隨口題八句云：
　　啞吃黃蓮苦自知，將絲就縱落人機。
　　低田缺水遭天旱，古墓安身著鬼迷。
　　賊去關門無物了，病深服藥請醫遲。
　　竹筒種火空長炭，夜半描龍盡向誰。
　　講主大笑曰：「妙哉！雙關二意。我心中多悶，你休回去，且在此相伴，閒講一兩月。」濟公曰：「只怕無酒吃。」講主曰：「別物沒有，惟酒你吃不了。」濟公曰：「既有酒，莫說一兩月，便是一兩年也在此。」眾人大笑。自此濟公又在天竺過了兩月。看看臘近，講主留過年。濟公曰：「這卻使不得，須回寺過年。」乃別了講主，向淨慈寺來。山門口撞見監寺曰：「濟公一向在何處？」濟公曰：「我在老婆房裡。」監寺曰：「你是瘋子，我不理你。」濟公徑入方丈，見長老施禮。長老曰：「你不告老僧，一直出去半載，是何道理？」濟公曰：「偶然閒走，望長老慈悲。」長老曰：「我卻不怪，反被眾人笑。」濟公曰：「今後再不敢如此。」自此濟公只是坐禪唸經。
　　時值三月天氣，濟公對長老說：「我從歸寺，並不曾出門。今欲出去望望相識，特稟長老。」長老曰：「你去只可一兩日便回。」濟公曰：「謹領。」乃離方丈，徑投萬鬆嶺來，至毛太尉府，令門公通報。太尉忙出迎接入坐。茶罷，太尉曰：「自從同太后娘娘到你寺，已半載餘矣。」濟公曰：「向日深虧相公完成這樁勝事。近思飲酒，特來相探。」太尉曰：「你且坐，今日園子掘得些筍，將一半進朝，一半在此，令煮與你嘗新。」濟公大喜，一上吃大半碗，道：「滋味極美。佛語雲一寸二寸，官員有分，一尺二尺，百姓得吃。和尚要吃，直待織壁。我虧太尉得嘗新，長老在寺夢也夢不見，我且盛幾塊持歸奉長老。」太尉道：此是殘剩的，不好將去。」另取一盤來，用荷葉包固。濟公提荷葉包，作謝遂行。一路向淨慈寺來，山門下首座曰：「手裡包的，莫非狗肉？」濟公道：「不是包肉之物，你們夢也夢不見。」眾曰：「卻是甚麼？？濟公把包兒塞將過來，曰：「你們且聞一聞。」徑入方丈。長老曰：「你今如何便回？」濟公曰：「我一徑到毛太尉府中去，卻好嘗新筍，便討得一包與長老嘗新。」長老曰：「難得。」濟公令侍者取一盤來，將荷葉包解開，傾在盤內，托在長老面前。長老吃了三二塊，侍者各分了些，眾僧皆來討筍吃。長老曰：「有數吃些，都分了。」濟公曰：「我在毛太尉府中說禪機漏將筍來，你們只顧白口要吃。」長老曰：「你說甚禪機？」濟公曰：「一寸二寸，官員有分，一尺二尺，百姓得吃。和尚要吃，直待織壁。」長老曰：「絕妙，絕妙！」眾僧曰：「你化些來與我們嘗新也好。」濟公曰：「眾僧有將新筍為題，作得一詩，我便化兩擔來。」長老便吟一絕云：
　　竹筍初生牛犢角，蕨芽新長小兒拳。
　　旋挑野菜炊香飯，便是江南二月天。
　　濟公曰：「今日不許，明日也無，後日還你兩擔。」長老曰：「這新筍初生，如何論擔？」濟公曰：「休要管。」次日，濟公徑投萬鬆嶺毛太尉府裡來。太尉迎到廳上坐定。濟公曰：「昨日蒙賜筍，長老吃了，眾僧都討。我一時說了口，今日故來化兩擔緣。」太尉曰：「若過十餘日出得廣時便有，如今初放標，如何論擔。」濟公曰：「太尉只問園子自有。」太尉叫園子問時，答道：「昨夜筍都鑽出來。」太尉大喜曰：「要化筍也要疏頭。」濟公請紙筆，一揮而就。疏云：
　　錦屏破土，便宜我等齋盂；粉節出牆，已屬他人風月。正好拖泥掘出，那堪帶露擔來。鹽油鍋內，炙就黃金，湯水釜中，煮成白玉。滿滿盛來，沒底碗子，齊齊吃去，無心道人，趁嫩正好結緣，到老難得進口。味屬山僧暫爾，福歸施主千秋。
　　太尉喜曰：「今日方透芽，且養他一夜，明早掘去，還多得些。」濟公曰：「正好正好。」太尉當晚留濟公在府歇了。次早同濟公步入竹園中，只見掘起約有五擔，發五個當值人挑送。濟公謝了太尉，投淨慈寺來。眾僧在山門下，遙見濟公領五擔筍來，急報長老。濟公曰：「筍便化了，你等可出三百文鈔，還腳錢。」長老曰：「老僧自有。」令侍者取鈔五百文，送五個送筍人去訖。長老令人煮筍與眾僧吃。不在話下。
　　卻說濟公猛思靈隱寺昌長老已死，不去送得喪；聞得印鐵牛做長老，要去望他。離寺過六條橋，徐步至靈隱寺前。見侍者，曰：「煩希通報。」侍者入方丈曰：「淨慈寺濟書記來訪。」長老曰：「瘋子不要睬他，你回去報不在。」侍者回報濟公。濟公大怒，便走到西堂房裡，望小西堂亦不在，問行童借筆，去冷泉亭下作詩一律云：
　　幾百年來靈隱寺，如今卻被鐵牛閒。
　　蹄中有漏難耕種，鼻孔無皮不受穿。
　　道眼如何驢眼瞎，寺門常似獄門關。
　　冷泉有水無鷗鷺，空使留名在世間。
　　寫罷，付行童，又於西堂粉壁題云：
　　小小庵兒小小窗，小小房兒小小牀。
　　出入小童並小心，小心伏事小西堂。
　　濟公題畢，回寺去訖。
　　卻說靈隱寺行童將詩白知長老，長老怒曰：「臨安府趙太守是我故交，：他砟去淨慈寺門外兩旁松樹，破他風水。」德輝長老一日共濟公在方丈中，忽見侍者報曰：「山門外趙太守帶百餘人，要砍兩旁鬆木。」長老曰：「如何是好？」濟公曰：「長老休慌，待我去見他。」長老曰：「這官十分厲害，汝去見他，須用小心。」濟公曰：「我師寬心。」言訖，出山門。太守在外叫和尚。濟公向前施禮。太守曰：「你便是甚麼濟顛。今來見我怎麼？」濟公曰：「聞知相公要伐敝寺鬆木，小僧有詩呈上。」太守曰：「久聞你善賦詩，今日且看你的詩做得如何。」詩曰：
　　亭亭百尺接天高，曾與山僧作故交。
　　滿望枝柯千載茂，可憐刀斧一齊拋。
　　窗前不睹龍蛇影，耳畔無聞風雨號。
　　最苦早間飛去鶴，晚回不見上時巢。
　　太守見詩，默然有慚愧之心，吩咐砍木之人，且不要動手。遂謂濟公曰：「此寺山環翡翠，屋隱煙霞，汝可再作一詩。」濟公又呈詩云：
　　白石磷磷積翠嵐，翠嵐深處結茅庵。
　　煮茶迎客月當戶，採藥山門雲滿籃。
　　琴掛壁間鳴素志，拂懸窗左罷清談。
　　今朝偶識東坡老，四大皆空不用參。
　　太守歎賞不已，曰：「下官亦續一律。」太守詩云：
　　不作人間骨肉僧，霜威隱隱骨稜稜。
　　金芝三秀詩檀瑞，寶樹千花法界清。
　　得句逃禪寧縛律，即心是性不傳燈。
　　我來問道無餘事，雲在清天水在瓶。
　　濟公曰：「相公佳作，小僧誠拋磚引玉矣。」太守曰：「下官原無砍伐松樹之意，只因靈隱寺印長老有言，下官特來一觀。」濟公曰：「君子所至，必有恩澤。敝寺鬆下少一條石子街，既蒙相公光臨，伏乞佈施。」太守大笑，便許施五百貫，寫鈞帖差人庫上支取送寺。濟公留太守素齋，須臾齋畢，太守自回。長老入方丈謂眾僧曰：「今日若非濟公，誰人解得此難，反得五百貫砌街。」自此，益敬濟公。
　　一日，濟公閒行至長橋，見賣餶飿兒門上貼著鬥書，吃了一驚。走入，見王婆在棺材邊哭。王婆曰：「阿公和你素好，後日出殯，你來送喪，就請你下火。念阿公平日之情，說兩句禪機，令他西方去。」濟公曰：「如此准來。」
　　行到長橋上坐著。只見賣蘿蔔的沈乙挑了空擔曰：「師父多時不見，同你飲一碗何如？」濟公曰：「甚好。」二人走入酒店坐定，沈乙篩酒。濟公一上吃了幾碗。濟公曰：「難得你這片好心，我看你巴巴碌碌，何時是了，不如隨我吃幾碗安樂飯也罷。」沈乙曰：「我久懷此意，若師父肯提挈，今日便跟師父。」濟公引沈乙來寺參見長老。濟公曰：「我尋一徒弟在此，望長老容留。」長老遂與他摩頂授記，改名沈萬法。次日飯後，濟公令沈萬法爬起火來。萬法曰：「要火何用？」濟公曰：「我今日閒坐，烘幾個蝨子。」少頃，萬法掇一盆火來。濟公脫下直裰，在火上一烘，兩個蝨子做一塊兒鑽出來。濟公曰：「蝨子也有夫妻，我欲咬死，又恐污了口，不如就火中燒化。」便放蝨子火中，口念云：
　　蝨子，聽我語汝。取類蟲蟻中，只與血肉處。清淨不肯生，來生我褲裡。大不大如麻，亦有夫和婦。宛轉如是生，咂我何時悟。我身自非久，你豈能堅固。向此一爐火，切莫生驚顧。拋卻蠕動形，莫復來時路。咦！
　　烈燄光中爆一聲，剎剎沉沉無覓處。
　　是日濟公吩咐沈萬法道：「我去長橋送王公喪了，便回。」徑至長橋，喪事將起身，濟公曰：「我一發替他指路。」遂念云：
　　餶飿兒王公，秉性最從容。擂豆擂了百來擔，蒸餅蒸了千餘籠。用了多少香油，燒了萬千柴頭。今日盡皆丟散，日常主顧難留。靈棺到此，何處相投？咦！
　　一陣東風吹不去，鳥啼花落水空流。
　　一壁起材，行至方家局燒化。濟公手提火把，道大眾聽道：
　　王婆與我吃粉湯，要令王公往西方，
　　西方八萬四千路，如今端只在餘杭。
　　念罷，只見一後生來，在王婆面前作揖，乃是女兒的鄰居。先時王婆有一女嫁在餘杭，此時有孕不來送喪，昨夜五更，養得一個男兒，肋下有四朱字，寫道「餶飿王公」，因此特央鄰人報生。王婆聽得大喜，眾人大駭。濟公被眾人圍住，便跳在桌上，打個筋斗露出下面物事來。眾人大笑。濟公趁笑間，一徑走了。乃入清波門新官橋下，沈平齋生藥鋪裡。他家媽媽尊敬濟公，見他來，忙請入內坐定。茶罷，媽媽便令安排酒來，將一隻大碗，安在濟公面前。濟公一上吃了十餘碗，已有醉意。養娘又托出一碗辣汁魚來。媽媽道：「再吃幾碗。」濟公又吃了十數碗，十分酩酊，作謝媽媽，撞到清波門，一跤跌倒。把門的並過往人圍住。其中有認得的，道：「這是淨慈寺濟書記，能吟詩，極好，只是吃酒沒正經。」濟公聽見說，傲起頭來，曰：「誰人說人沒正經？」便歌云：
　　本是修來四男身，瘋癲作逞混凡人。能施三昧神通力，便指凡人出世津。經卷無心看，禪機有意親。醉時喝佛罵天真，渾身不見些兒好，一點靈光絕勝人。
　　認得的，扶起濟公，攙到十里鬆，又跌倒了。直到淨慈寺報知長老，叫沈萬法急出山門到十里鬆，向前道：「師父回寺去。」濟公曰：「賊牛馱我去。」把沈萬法吐累了一頭一臉。沈萬法馱到廚下面牀上，放師父睡了，方去洗臉。一更時分，眾人都去睡了。濟公跳起來，高叫：「無名，呀呀呀！」眾人都道濟公酒狂，不理他。濟公不住口叫：「無名發，呀呀呀！」便去敲各房門。眾僧都亂起來，只見羅漢堂玻琉燈下長幡腳火起，猛火隨風，燄騰騰延燒佛殿，兩廊各僧房，都成灰燼。濟公曰：「燒得這禿驢們好。」忽然弓兵入來，捉了兩個監寺，只尋不見長老。這火直燒到次日午時，還不滅。止留得出門一境。眾僧對濟公曰：「許多佛力，如何不能護持。」濟公口占四句云：
　　無名一點起逡巡，大廈千間盡作塵。
　　非是我佛不靈感，故要樓台一度新。
　　話間，官府救滅了火，就將兩個監寺枷在長橋上。眾僧在火場上商議，不知長老在何處，怎生救得兩個監寺。濟公曰：「監寺且遲遲，尋長老要緊。」眾僧曰：「必定睡熟在方丈，被火燒死了。」侍者曰：「我們真個不曾見長老出方丈門。」濟公說既然如此，且著火工去扒地。扒了多時，並無蹤跡，只見一塊砌平磚上面，惟留下八句云：
　　一生無利亦無名，圓頂方袍自在行。
　　道念只從心上起，禪機俱向舌根生。
　　百千萬劫假非假，六十三年真不真。
　　今向無名叢裡去，不遺一物在南屏。
　　濟公曰：「長老自歸天台山去了。」只令火工收拾些燒不盡木頭，搭起幾間茅屋，眾僧安身。濟公行至廚下，見一大鍋熱湯，高叫：「此間好熱湯，且來洗面，我有一隻曲兒，唱與你們聽，可解悶。」
　　淨慈寺，蓋造是錢王。佛殿兩廊，都燒了，止留得兩個金剛。佛也悶，放起玉毫光，平空似教場。卻有些兒不折本，一鍋冷水換鍋湯。
　　眾僧齊笑：你便瘋癲。兩個監寺枷在長橋，你須救他。」濟公一程走到長橋，見兩個監寺枷在那裡。濟公曰：「你兩個板裡鑽出頭來，好像架子上安炮燈。」監寺曰：「阿哥，你不救我們，反來戲謔。」濟公曰：「我救你，救你。」徑投毛太尉家來。太尉接見曰：「回祿回祿。」濟公曰：「說不得。」二人坐定，太尉便教安排酒吃。至半酣，濟公曰：「多感太尉在此吃酒，兩個監寺枷在長橋，望太尉一救。」太尉曰：「不妨。我寫一封柬去與趙太守，就放。」次早，濟公對太尉曰：「我且去火場上看看。」行至寺門，只見兩個監寺回來，眾僧大喜，問道：「如何得放。」監寺說：「虧了濟公，央毛太尉一柬，吩咐趙太守，因此放回。」眾僧俱謝濟公。
　　首座曰：「兀誰做得本寺長老？」濟公曰：「必須是蒲州報本寺鬆少林長老可做。」監寺曰：「此長老實好，只是年紀高大，如何肯來。」濟公曰：「你們要他來，必須買酒請我。」監寺曰：「此係大家之事，見今無錢，那得酒請你。我自修書令人去請。」濟公曰：「請不來時，休怪我笑。」一徑望太尉府去了。
　　寺中眾僧，修成書柬，令傳使至蒲州報本寺，見了長老，呈上書柬。長老曰：「老僧年邁，如何去得。」傳使再三求請。長老曰：「非為他故，實難行動。」命知客管待齋畢，傳使辭謝。回至本寺，將前事惜陳一遍。首座曰：「必須濟公寫書，再令傳使去。」眾僧曰：「是。」買一壇酒請濟公，一上吃了十來碗。濟公曰：「前日請少林長老，傳使回來，如何說？？前座曰：「前日空走了一回，今特要你寫書柬子？」濟公笑道：「怪道你們無故請我吃酒。」即時寫成封固，付與傳使，起身來到蒲州投見。長老曰：「老僧前日吩咐你了，如何又來？」傳使曰：「濟書記今有簡版在此，呈上。」長老拆開，一見大喜。書云：
　　象法清明，宗風淡蕩。往往來來無髮落，紛紛漫漫自尋芳，須仗本色高人。今日大家公議，恭惟少林大和尚，行光先哲，德庇後昆，施佛教之金錘，樹法壇之鼻祖。休負諸山之望，莫辭一水之勞。惠日峰前，識破險崖之句；南屏山畔，願全靈壁之光。慨順人情，毋勞牽鼻。
　　少林長老看罷道：「此回只得去走一遭。」便令擂鼓撞鍾，聚大眾，選有德行者，住持本寺。押了牌，吩咐傳使先回，教濟書記休要出去。「老僧收拾行李，只在月內便到。」傳使作別先回本寺報知，眾僧大喜，留濟公在寺。濟公曰：「若不出去，那得酒吃。」一徑便走，叫他不住。監寺曰：「若留他，每日那有錢買酒，不留他，長老來又不歡喜。」首座曰：「容易，我有一大空壇，寄在人家，將去盛了湖水，泥了壇頭，只做賒的酒，直待長老來，方開，可取一笑。」監寺曰：「最好便去尋濟公回來。」首座曰：「我們無錢，賒一壇好酒，你看過了，直待長老來方開。」濟公曰：「不妨，你們賒來。」須臾，兩個火工扛到濟公面前。濟公曰：「打開來嚐一嚐。」首座曰：「新泥的，開了要出氣。」濟公曰：「也說得是。」便掇一掇道：「也了得我一醉。」令火工扛在草屋下安著。過了數日，有人報長老到。眾僧都遠接。少林長老到寺，眾僧參拜長老畢，就與濟公講話。濟公曰：「不要慌，且了正事。」便將一塊磚打開泥頭。但聞水氣，大怒，一下打碎了壇，罵道：「這伙禿驢分明弄我。」少林長老聽得，問曰：「做甚麼？」侍者曰：「濟公要酒吃作鬧。」長老曰：「濟公要酒吃，胡亂買兩瓶請他。」忽濟公到長老面前曰：「可耐這些禿驢弄我。」長老曰：「休要與他們一般見識，我自買酒請你。」濟公曰：「不曾與長老接風，甚麼道理反要長老買酒請我。」少頃酒來，濟公吃了，長老曰：「老僧初到，不知本寺曾立被燒募緣榜疏否？」濟公曰：「這般禿驢各自做家火，那管正事。」長老曰：「今日你就與我寫。」令侍者取文房四寶來。濟公揮筆立就，云：
　　伏以祝融作釁，一萬頃之平湖；風伯助威，卷五百間之大夏。烈燄星飛於遠漢，囂塵霧瑣於層巒。各攜於錫以隨身，共駕牛車而出宅。向來金壁，並作煙煤。過門孰不驚心，閉眼尤疑是夢。切念阿羅漢不能冷坐，放起玉毫光；可憐調御師也被熟熬，失去金花座。雖經世教，未厭人心。鐘鼓重警，發於虛空，香火復追，崇於先代。毗耶城裡，從來大有檀那；給孤園中，指日可成蘭若。金剛不壞，鐵塔證明。
　　長老看了，大喜，教侍者把榜掛在山門，往來看者如蟻。
　　越數日，濟公曰：「我已化了，明日施主至了。」次早，果見朝廷差陳太尉，押到寶鈔三萬貫，言夜夢金身羅漢募緣，故朕助成勝事。長老眾僧謝恩訖，庫師收了三萬貫鈔。齋了太尉，送出山門，擇日興工。諸府州縣官員財主無不佈施。不二年間，殿宇房廊屋舍皆已落成。只有正殿上三尊大佛，不曾裝金，喚匠手未來。濟公曰：「裝金甚麼難事，也去求人。」監寺道：「濟公，莫非你自家會裝。」濟公道：「不打緊，只將錢糧算與我，我包了工罷。」監寺稟知長老。長老已知濟公手段，吩咐把工料只管付他。濟公收了，盡數派在酒店上。日日去吃酒。約有月餘，並不提起裝佛之事。忽一日，晚間吃得大醉回寺來，大驚小怪的叫罵。眾僧稟長老，道瘋和尚將裝佛的錢糧都吃在肚子裡了，反來寺裡鬧吵。長老被眾僧說不過，只得喚濟公來，埋怨了他幾句，問裝佛一事幾時完工。濟公帶醉應道：「目今就完。」長老問道：「金在那裡？」濟公道：「在肚裡。」濟公走到大殿爬在佛頭上去，放喉大吐。眾人聽得吐音，走來看時，只見三尊佛，都被濟公吐得淋淋漓漓的一般酒氣沖天，兀自在佛頭上說酒話。眾僧想道：「莫說裝金，就是洗刷乾淨。也得好幾日。長老護短，今番看他如何。」說罷，自去了。濟公就在佛桌上，睡了一夜。次早，便去撞鍾擊鼓，請長老上堂拜佛。長老和眾僧登殿看時，吃了一驚，三尊佛遍體金裝，光華照目。眾僧方信濟公是個活佛。
　　又一日，濟公閒步至雷峰塔，望常長老。長老曰：「濟公一向監工辛苦，今日共你作杯。」濟公曰：「多感。」長老令侍者置酒於雲軒下。時濟公已醉，曰：「惱你多次，題詩相謝。」乃寫：
　　極目煙波遠接天，紅塵疏處結三椽。
　　不憂風景來朝沒，只恐水雲到晚連。
　　青黛山邊飛白鷺，綠楊堤畔泊漁船。
　　悠然此地真堪樂，半是人間半是仙。
　　寫罷，又飲酒。只見火工來道：「長老有請。」濟公忙起身謝了常長老，便回寺，入方丈來，長老曰：「那裡去來？」濟公曰：「閒行到常長老寺內，蒙留我飲。」長老曰：「我有酒在此，特請你。」少頃，侍者將酒至。濟公又吃了十餘碗，醉了，口中道：「本寺多虧長老做主，我也用心，馬得這模樣，只有兩廊湧壁不完，我心放不下。」長老曰：「既如此，煩你完成亦好。」濟公曰：「各處皆化了，惟有臨安府新任王安撫，未曾化他。」長老曰：「我聞此官不及第時，去寺院投齋，被僧哄弄躲過，曾怒題其壁云：『遇客頭如鱉，逢齋項似鵝。』至今恨著和尚，你休化他。」濟公曰：「不妨，我務要化他。」眾僧勸不住。濟公離寺，徑到府前，立於宣化橋上。安撫正在廳上，望見橋上一個和尚，探頭探腦，吩咐虞候悄的捉進來。四個虞候行至橋上，一把捉住，把濟公推到廳上跪下。安撫曰：「這禿驢敢如此大膽。」濟公曰：「貧僧是淨慈寺書記僧濟顛。有段姻緣，只是相公省得，特來計較。」安撫聽得，便令放起，說道：「昔日東坡居士，與秦少游、黃魯直、佛印禪師四人共飲。東坡行一令，要一般物，兩個古人名，後兩句詩。你若說得好，便饒你打。若說得不好，加力重打。」眾人都替濟公擔憂，濟公不慌不忙，道相公聽著：
　　蘇東坡道：「筆毫落地無聲，抬頭見管仲。管仲問鮑叔，因何不種竹？」鮑叔曰：「只須三兩竿，清風自然足。」秦少游道：雪花落地無聲，抬頭見白起。白起問廉頗，因何不養鵝？」廉頗曰：「白毛浮綠水，紅掌漾清波。」黃魯直道：「蛀屑落地無聲，抬頭見孔子。孔子問顏回，因何不種梅？」顏回曰：「前村深雪裡，昨夜一邀入。」佛印禪師道：「天花落地無聲，抬頭見彌陀。彌陀問維摩，如何話更多。」維摩曰：「遇客頭如鱉，逢齋項似鵝。」
　　安撫聽了大笑，請濟公入後堂坐定。茶罷，便令整酒，安撫陪侍。濟公曰：「敝寺因遭風火，今得十方施主鼎建一新，但有兩廊湧壁未完，特求相公慨然樂助。」安撫曰：「下官到任未久，那得佈施。」濟公曰：「若得發心，不愁無鈔。佛語雲，明中捨去暗中來。」安撫曰：「既如此，下官有處。」天晚，安撫留濟公宿了。次早，安撫整理俸鈔三千貫，差人押送。濟公徑投淨慈寺來。長老眾僧接見，盡皆喝采。庫司收貯了鈔，整齋管待來人回府。一壁請畫師裝畫。
　　濟公連日在寺看畫，忽思量酒吃，走至九里鬆。有一人家起蓋三間廳屋，要求兩句佛語上樑。濟道：「將酒來。」少頃，酒到。濟公一上吃了十二三碗，忙教匠作一齊動手，將梁撐起。濟公立在凳上念道：
　　今日上紅梁，願出千口喪。
　　妻向夫前死，子在父先亡。
　　那財主聽了，心中不悅。未幾，這財主有個兒子做親不多時，死了。父哭其子，妻哭其夫，方省得濟公的話都是先見。
　　濟公又過一餛鈍鋪。店公是舊相識，邀入店內，請吃餛鈍。濟公吃了，遂把餛鈍為題，借筆寫在壁上云：
　　包羅萬象，有操有守，清淨為根，禮恭入手。通身上縫隙無餘，鑊湯裡倒翻筋頭。把得定橫吞豎吞，把不定東走西走。宜是山僧嚼破時，泥牛滿地頻哮吼。
　　寫畢，相別。又行幾步，忽見一個店門前，眾人圍住，擾擾嚷嚷，卻為有一個走路人，到店門前發急病死了。店主愁這無頭人命，如何是好。濟公道：「不妨，我與你做好事。」遂向死人作頌曰：
　　死人你住是何鄉，為因何病喪街坊。
　　我今指與一條路，向前靜處好安藏。
　　只見那死人爬將起來，徑奔山腳下空處死了。店主並四鄰十分歡喜。
　　卻說濟公取路回寺，只見四下雲布，一人忙奔躲雨，頭上插著號旗。這旗眾人都不見，惟濟公見之。濟公便問高姓，後生道：「小人姓黃，在竹竿巷糶米。只有一母，現年八十。」濟公道：「你平日孝順麼？」後生道：「生身父母，如何不孝順他。」濟公道：「你前世業重，今該雷震死。我救你，隨我到方丈來。」擺下桌子，袈裟圍了，令後生躲在桌子下。濟公桌子上盤膝而坐，念云：
　　後生後生，勿犯天真，前生業惡，今世纏身。
　　老僧救汝，歸奉母親，諸惡莫作，免得禍臨。
　　只見霹靂一聲，將一株老松樹打碎，那後生起來作謝而去。
　　濟公一日離寺到前洋司尼姑寺前。那尼姑一向聞人說濟公淨慈寺裝佛一事，甚是靈異，因寺中要換銅鍾，欲央：濟公開疏。那日濟公卻好走到寺前，門公看見，便道：「院主正教我來請你。」濟公曰：「可是請我吃酒麼？」一徑入內，見了院主，坐定。濟公曰：「要請我，須醉便休。」院主曰：「我們女僧，不用酒。」濟公聽得就走。院主曰：「你卻忒性
　　急，且坐。」少頃，羅列酒餚。濟公走上，吃了二十多碗曰：「如今好了，你有甚話快說。」院主曰：「敝寺原有口鐵鍾，如今破了，今要鑄銅鍾，特：你寫個疏頭。」濟公將過紙筆，寫云：
　　師姑鑄鍾，有鐵無銅，若要圓成，連鬆智鬆。
　　寫罷，不別而行。院主見了不悅。
　　卻說王太尉出喪，到虎跑寺下葬。石太尉二舍人，一名連鬆，一名智鬆，兄弟二人亦來送殯。閒行至尼姑寺內，看見桌子上疏頭，內有連鬆智鬆四字。大驚問曰：「何人寫的？？院主曰：「濟瘋子。」連鬆曰：「他真是活佛，預先寫我兄弟兩人。名字既如此，這口鍾，我兄弟一力完成。」院主起身相謝，遂備齋款待二人。齋罷，辭去。次日，二人一力鑄成。
　　卻說濟公回寺，有個老兒齎一片香，來尋濟書記，徑入雲堂裡，只見濟公打睡。聽得有人腳步響，開眼看時，那老兒胸前摸出一片香來，朝著濟公便拜，道：「小人特來煩師父與我女兒下火。」濟公問道：「兀誰？」老兒道：「小人是抱劍營藍行首藍月英的父親，不幸我女兒得病身死，來日出喪。今日特請師父下火。」濟公應允。次日竟覓一隻小船，渡到石岩橋上了岸。只見那送喪的人都來了。濟公隨著棺材，到金牛寺來。濟公道：「老兒，你要我下火，把幾貫錢與我？」老兒道：「有百貫錢在此。」濟公道：「不消這許多，我只要五貫錢，買兩瓶酒吃了，然後下火。」須臾，酒到。濟公吃了。將火把在手，念道：
　　綠窗深鎖畫蛾眉，萬態千嬌誰得知。
　　此景此時人已去，空對孤鸞獨自飛。
　　藍行首，藍行首，梅花標格，蕙性溫柔。鴛鴦帳裡作生涯，錦繡叢中為活計。卸下石人帽子，脫卻金剛草鞋。用恩情索縛住薄情，使五欲箭射入骨髓。琉璃瓶子擊碎，方知總是虛花；幾年閨閣風流，盡屬落花流水。山僧為汝脫骨洗腸。咦！
　　掃盡百年脂粉氣，如今遍體自馨香。
　　念罷，下了火，又吃幾碗酒就走。
　　忽思起飛來峰住的張公。走去望他。見了張公，只見張婆在裡面走出來道：「濟公，你好哩。阿公去年七月間痢疾，爭些死了，你也不來看一看。」濟公道：「我時常記掛你們，只是不得工夫。」張婆忙整酒餚。濟公任意吃了一回，道：「我擾你多次，明日做個東道請你，你可到東華園前十字路口來尋我。」濟公作謝出門回寺去了。
　　卻說張公，次日徑到園前，不見濟公，肚裡又飢，只得買此面吃了。出門，便尋東廁。正走入去，抬頭只見矮柱上，掛著個料絞。張公解開海青，束於腰間，一徑回家，看時，十錠白銀。兩口兒都驚呆了。當晚歡天喜地。次日天明，只見濟公慢慢走來。張公道：「濟公，你好不老實，教我丟了一日工夫，那裡等得你來，只得自去買了面吃。」濟公道：「吃來吃去，還是我請你吃的。明日准准等你。」阿婆道：「昨日真個虧了你，拾得些東西。」濟公道：「也夠買酒吃。」作別回寺。
　　且說張公次日徑到園前，只見濟公先在。二人徑入酒店來吃酒。濟公一連吃了二三十碗，即便起身。張公會了鈔。二人出店，只見東廁門首許多人團團圍住擾嚷。張公近前望一望，只見一個人弔死在昨日掛料絞的矮柱上。張公見了，吃了一驚，對濟公道：「這個罪過，怎麼是好，冤業都在我身上。」濟公道：「放心，一些罪過也無，自有一段因緣，我說與你。你前世是個販茶客人，這人是個腳夫，因見你是孤客，謀了你五千貫錢，害了你性命。今世起利送來還你，一命填了一命，後世與你無冤仇。因此我要你來這裡，替你善解交了這業。」張公聽說，嗟呀不已。二人各別，濟公自回寺去。
　　一日，濟公入城，來到清河坊升陽宮前王家酒店。原來店主人有個女兒，年方一十九歲，害了怯病，已經半年，日輕夜重，服藥無效，父母晝夜啼哭。濟公便問，主人把前事說了一遍。濟公道：「不妨，我醫得。你先將兩瓶酒來吃了，然後醫治。」店主人吩咐酒保燙酒。濟公一上吃了十四五碗，就教店主人快把女兒的臥房四週窗楞紙糊了，不要一些通風，把香湯浴了女兒，關上房門。濟公與女兒貼臍坐了，口占八句道：
　　癆蟲癆蟲，身似蜜蜂。
　　患者難救，我為汝攻。
　　鑽入骨髓，食人血膿。
　　三昧火發，逐去無蹤。
　　濟公坐了一夜。只見那女子脊梁內蟲鑽上鑽下。此時濟公吃了酒，三昧火發，那蟲都逼出來了。濟公忙要收治，不期窗外有人把紙窗剜破，這蟲從窟窿裡都飛走了。至今患者，病真藥假。王家女子幸遇濟公救了，滿門拜謝。又將銀五兩送與濟公。濟公一文不要，吃了些酒，作別出門，不在話下。
　　且說濟公，在周畫工門首過，見畫一個神像在壁間。畫工曰：「濟公你看，這是兀誰喜神？」濟公曰：「倒像我的嘴臉。」畫工曰：「你為人好，我白替你畫，如今你也自贊幾句。」濟公道：「容易。」便題云：
　　面黃似蠟，骨瘦如柴。
　　這般模樣，只好投齋。
　　也有些兒差異，說禪不用安排。
　　畫工大笑。濟公將了神子，作別入城。徑到裱褙鋪徐家。徐裱褙見濟公來，千歡萬喜，道：「連日少會，且請坐吃三杯。」濟公道：「且慢著，待我乾了正事，吃也未遲。」袖中摸出神子，道：「這幅小像，就要與我裱一裱。」徐裱褙接來看了一看，放在一邊，道：「裱是小事，且吃酒。」濟公曰：「難消。」一邊吃了三四十大碗，大醉起身，腳高步低，撞到清河坊。正值新到行的馮太尉過，虞候喝他起身。濟公曰：「你自過去，管我怎的。」漸漸太尉至近，喝道：「你這和尚。係是出家人，如此無禮。」濟公曰：「多吃了一碗，在此眠一覺，干你甚事？管我不著。」太尉大怒曰：「且看管得你著否。」四五個虞候，把濟公扛到府中，當廳跪下。太尉曰：「你這和尚，既入空門，須持五戒，卻恣意嗜酒，醉臥街坊。是何處野僧，好好供來。」濟公接過紙筆，供云：
　　南屏山淨慈寺書記僧道濟，幼生宦室，長習儒風。自威育王已前，神通三昧。至傳燈佛下世，語戲辯才。暗通三藏法，背記十車經。善譯五天竺書，能翻六國梵語。清涼山一萬二千人同過滑石橋，天台寺五百餘尊者齊登靈鷲嶺。圓通才見豎降旗百僚聞知皆拱手，雲居羅漢慢說點頭趙州石佛休誇大口。光剃頭，賣響卜，也吃得飯；淨洗手，打口鼓，也覓得錢。倔強賽過德州人，蹺蹊壓倒天下漢。有時清河坊，說些三四，恣逞風狂；有時尼姑寺，講些禪機，稍知顛倒。放出無限佯狂顛，笑殺文殊獅子吼。唱小曲，行雲遏住；對洪飲，酒量難降。佛印如此聰明，未嘗腳跟點地。袈裟常被胭脂染，直裰時聞粉膩香。禪牀上醉翻筋斗，缽盂內每放葷腥。禪杖打倒龐婆，共道風流和尚。十洲三島，恣意遨遊；四海五湖，無些拘束。卷衫袖賣弄多少風流，係腳絣盡得些兒參透。今蒙取供，所供是實。
　　復有一律云：
　　削髮披緇已有年，只同詩酒是因緣。
　　閒看彌勒空中戲，困向毗盧頂上眠。
　　撒手便能欺十聖，低頭端不顧三賢。
　　茫茫宇宙無人識，猶道癲僧繞市塵。
　　寫罷，呈上太尉，接過一看，道好，將濟公放了。濟公得放，搖搖擺擺回到本寺安歇。
　　次早起來，閒行湖邊，只見許多人簇擁。乃是王員外子王宣教，陶師文女陶秀玉，二人往來發願，一不娶，一不嫁。父母得知，逼令別行嫁娶。二人計極，於黃昏時分，逃往湧金門，一雙投河而死。兩家各自撈取，買棺盛貯。陶秀玉放在金牛寺，王宣教放在興教寺，兩處下火，皆燒不著。來請濟公。濟公命移秀玉棺材往興教寺同化。濟公立於轎上，手執火把道大從聽著：
　　切見王生宣教，陶氏秀玉，男女情深，鴛鴦債夙。
　　荊棘叢裡連枝，愛欲池中比目。
　　雙雙共墮波心，兩兩同沉沙瀆。
　　今朝帶水捉泥，怎免這場勞碌。
　　王公嗚呼且住，陶母暫停悲哭。
　　徒賴這些公案，山僧與你開讀。咦！
　　憑此火光三昧，各人本來面目。
　　念罷，只見兩道紅光合做一處，化畢各散。
　　且說濟公來到沈提點宅上相探。提點接見，同到官巷口徐裱褙家。只見掛著濟公神子。提點道：「贊得好，上面空紙再贊幾句如何。」濟公再贊云：
　　遠看不是，近看不像。費盡許多工夫，畫出這般模樣。眉如掃帚，一張大口。不搬是非，只會吃酒。看看白頭，常常赤腳。有色無心，有染無著。醉眠不管江海波，渾身藍縷害風魔。桃花柳葉無心戀，月白風清笑與歌。倒騎驢子歸天嶺，釣月耕雲自琢磨。
　　濟公寫罷，提點同邀徐公到通津橋酒樓上。三人依次坐定，痛飲一日。是晚就宿徐提點家。自此濟公連日在城中。
　　且說東華園前，土地廟隔壁，有個賣青果的王公，兒子王二，專喜養蟲蟻。時遇八月，王二一日起五更出正陽門捉促織。行到苧麻邊，聽得一個叫得好。分開苧麻看時，吃了一驚，這促織在一條火赤練蛇頭上。王二取塊石頭打去，蛇便走了，促織兒已跳在地上。王二腰間取出罩兒拿了。看時，十分生得好，大喜回家，教二嫂取碗井水，浴了一浴，放在盆內。吃了早飯，拿出去與人鬥。一連贏了數次，以此聞了名。一日帶了，徑到望仙橋上，見兩對虞候喝道而來。站在旁邊看時，乃是張太尉。這太尉亦喜養促織兒，見王二手提兩個盆，便令虞候喚進府中。王二將蟲兒呈上。太尉一見大喜曰：「你賣與我要幾多錢？」王二曰：「這個蟲兒，父親所愛，相公要買，不敢不從。我與父親說知就來。」太尉曰：「若肯賣，與你父親十兩銀子，一副壽材板。」王二回家，見父親說知。王公曰：「不賣，怎的。」王二曰：「我去討賒帳，他差人來討回話。你說等我回成交。」
　　卻說張太尉，心愛這蟲兒，吩咐幹辦叫柵頭同來王二家。王公曰：「其實好個蟲兒，我掇來你看。」掇出盆兒揭起蓋來，促織一跳，直跳出門外去，被鄰舍雞兒吃了。幹辦曰：「王公沒了十兩銀子、一副壽材板。」柵頭曰：「王二回來，怎肯罷休。」王公曰：「我是爺，他是兒子，不怕他。」二人自去了。只見王二大醉回來，問太尉府裡有人來否。王公曰：「有個幹辦同柵頭來，要過一目。我掇出去，說不得這樣苦，一跳出去，被雞吃了。」王二聽得說，把桌子一掀，碗碟盤子盡行打碎，鍋子水缸不留一件，跌得滿身疼痛。在地一覺，睡到五更。只聽促織兒叫，便慌忙爬將起來。窗外微有，先揭起盆蓋一看，正是原舊好的，日間雞吃的乃是聒子。王二大喜，叫曰：「阿公你且來，不要躲我。日間雞吃的乃是聒子。」王公曰：「好呀。」各自去睡，到天亮起來，吃了早飯，提起盆兒，徑投張太尉府中。門公報知太尉。王二到廳。太尉曰：「昨日幹辦說你的蟲兒被雞吃了。」王二曰：「日昨父親不知，卻將聒子出來，被雞吃了，這個蟲兒在此。」太尉大喜，叫當值喚柵頭看了，交十兩銀子，一副壽材板使人扛送。王二拜謝自回。次日，就與石太尉蟲兒鬥贏了。一連鬥了三十餘場，無有不勝，共贏得四五千貫錢，因此取名王彥章。漸養至秋深，大限已到。太尉打個銀棺材盛了，香花燈燭，供養三七日，出殯。眾太尉都來聽濟公指路。濟公曰大眾聽著：
　　促織兒王彥章，一根須短一根長。只因全勝三十六，人總呼為王鐵槍。休煩惱，莫悲傷，世間萬物有無常。昨宵忽值嚴霜降，好似南柯夢一場。
　　棺至方家峪，張太尉請濟公下火。濟公手執火把，念云：
　　這妖魔本是微物，只合在石窩泥穴。時當夜靜更深，叫徹風清月白。直聒得天涯游子傷心，寡婦房中淚滴。不住的只顧催人織，空費盡許多閒氣力。又非是急奪田園，何故乃盡心抵敵。相見便怒尾張牙，揚須鼓翼，閉過數交，趕得緊急。贏者扇翅高聲，輸者走之不及。財物被人將去，只落得些食吃。縱有金玉雕籠，都是世情虛色。倏忽天降嚴霜，彥章也熬不得。今朝歸化時臨，畢竟有何奇特。仗此無名烈火，要判本來面色。咦！
　　托生在功德池邊，卻相伴阿彌陀佛。
　　濟公念罷。張太尉曰：「一發相須檢骨。」濟公曰：「個樣物事，也要我費心，胡亂撮些灰土包了。」濟公立在船頭，手拿促織灰道大眾聽著：
　　一夜青蛾降曉霜，東籬菊蕊似金妝。昨宵穩貼莊周夢，不聽蟲吟到耳旁。大眾萬物有生皆有死，鳥雀昆蟲亦如此。今朝促織已身亡，火內焚屍無些子。平生健鬥勢齊休，徹夜豪吟還且住。將來撒在五湖中，聽取山僧吩咐，汝冤為業皆消滅。咦！
　　一輪明月浸波中，萬里碧天光皎潔。
　　濟公念畢，把灰向湖中一丟，一陣清風過處，現出個青衣童子，合掌當胸曰：「感謝我師點化，弟子已得超升。」言訖，風息。是日，盡醉。濟公回張太尉府中歇了。
　　次日回寺。路由王太尉府前過，聽裡面鼓鈸響，哭聲盈堂。虞候道：「太尉兒子小童死了。」濟公走入後堂，正見太尉道：「你來得正好。煩與小童入土則個。」濟公道：「這樣小孩童只好燒化了，等他托生去。」太尉道：「也說得是。」就扛出，放下棺材。濟公手拿火把，念道：
　　神童子，神童子，來何遲，去何速。咦！
　　烈燄光中喚不回，銀盆又向誰家浴。
　　念罷下火了。太尉請濟公吃了酒，辭別回寺。見了長老，問道濟公你連日在何處？」濟公將連日事，說了一遍，長老大喜。
　　忽一日，濟公立於山門下，覺身上癢，到廚下，脫直裰，令沈萬法捉蝨子。卻說一個少年居士手執一書，徑入寺內，問濟書記在否。知客曰：「在廚下。」居士一徑走到廚下，只見一個和尚在那裡捉蝨，向前施禮曰：「師父莫非濟書記否？」濟公曰：「你問我何為？」居士曰：「小道是講西堂之姪，徐道成也。出家數年，今欲剃度。師叔西堂特致書，令小道求師父開疏。」濟公接書看了，曰：「你要開疏，何不買酒請我。」徐居士道：「請到酒店中去。」濟公忙披直裰，徑出山門，至王家店中。二人坐定。原來徐居士身邊錢鈔有限，濟公剛吃得七八碗，酒門才開，正要吃時，居士叫住，還了兩貫錢。濟公就酒店裡借了筆硯，居士取出疏頭，放在桌上。濟公寫云：
　　本是居士身，何苦作比丘。
　　袈裟未曾制，祠部價難酬。
　　我勸徐居士，只好罷休休。
　　徐居士見了，不悅。濟公曰：「你要做和尚，須請我吃得大醉。」居士無奈，遂脫下夾道袍，當三貫鈔酒吃了。濟公乃提筆續二句云：
　　出門撞見龐居士，一笑回來光卻頭。
　　徐居士得了疏頭，與濟公謝別，望六條橋來。身上又冷疏頭又寫壞了。一路頭也不抬，到岳墳前，正衝了王太尉馬頭，喝聲拿住。徐居士跪下，告曰：「相公，小道因往淨慈寺，濟公寫疏頭，被他寫壞了，心下悶，因此衝了相公的節。」太尉曰：「拿疏頭我看。」居士袖中取出呈上。太尉看了，大喜。便令虞候帶進府。太尉入府升堂，居士跪下。太尉曰：「你真實有緣，太后娘娘昨日與我一百道度牒，未曾舍動，你卻好是第一名。」便叫左右取一道付他。居士接得大喜，拜謝而去。
　　且說濟公一日吃了早飯，行至長橋，乘只船，划到錢塘門上岸，望竹竿巷內張提點生藥店來。只見張提點渾家立於店內。濟公施禮曰：「孺人，提點在否？」這娘子所惡是僧道，回言不在。濟公卻待要行，布幕內張提點鑽出來，呵呵大笑，曰：「濟公久不會，請吃酒。」濟公曰：「我怕你娘子，吃不下。」提點曰：「街上店中去，可乎？」濟公曰：「甚好。」二人徑到申陽宮酒樓上飲酒。濟公一上吃了二十多碗，對提點曰：「汝娘子怪我們每日吃酒，我如今有一詞，唱與你聽。」
　　每日終朝醉似泥，未嘗一日不昏迷。細君發怒將言駕，道是人間吃酒兒。莫要管，你休癡，人生能有幾多時。桂康會唱蓮花落，劉伶好飲舞羅哩。李太白豪吟傾百斗，陶淵明賞菊醉東籬。今日皆歸去，留得好名兒。
　　提點曰：「絕妙絕妙，我帶有四幅箋紙在此，你與我寫四幅弔子，安在家中。你百年之後也是一念。」濟公口裡不說，心下思量，這言語分明是催我死。提點袖中取出箋紙，問酒保借了筆硯。濟公遂援筆寫四絕。
　　其一云：
　　幾度西湖獨上船，篙師識我不論錢。
　　一聲啼鳥破幽寂，正是山橫落照邊。
　　其二云：
　　湖上春光已破慳，湖邊楊柳拂雕闌。
　　算來不用一文買，輸與山僧閒往還。
　　其三云：
　　山岸桃花紅錦英，夾堤楊柳綠絲輕。
　　遙看白鷺窺魚處，衝破平湖一點青。
　　其四云：
　　五月西湖涼似秋，新荷吐蕊暗香浮。
　　明年花落人何在，把酒問花花點頭。
　　濟公道：「我今日作詩沒興，寫亦不美，胡亂將去遮壁。」提點曰：「有勞大筆，再吃幾杯。」濟公曰：「心下不樂，莫飲罷。」二人便行到望仙橋下。有個開茶坊的婆婆，叫做陳乾娘，看見濟公，便留吃茶。濟公曰：「正好。」同提點入去，婆婆點了兩杯茶來。濟公曰：「阿婆，難得你好心，時常請我，沒甚報答，你去省馬廟前杜處士家，討我神子頭兒來，愛好安在家裡，以後自有好處。」婆婆道：「他須不肯。」濟公便寫個帖子與了。明日婆婆去討將來，看時，卻是個病懨懨瘦和尚。婆子道：「這樣冷貨，要他何用。」撇在壁邊。誰想後來濟公死了，眾太尉要尋濟公神子，教幹辦裱褙鋪裡買。杜處士曰：「只有望仙橋下，陳乾娘茶坊裡有濟公的神子。」太尉就差幹辦，挑三千貫與婆子買了。這是後話。
　　卻說濟公謝了茶，出門撞見一個挑海螄擔的。張提點曰：「濟公做只海螄頌。」濟公隨口念云：
　　此物生在海東西，又無鱗甲又無衣。
　　雖然不入紅羅帳，曾與佳人做嘴兒。
　　提點大笑。此時正是五月天氣，忽然下一陣好雨，二人便入茶坊來避雨。壁旁見有一柄雨傘。濟公遂題云：
　　一竿翠竹，巧匠批欒。條條有眼，節節皆穿。四大假合，有柄無權。撐持費力，放下安閒。直饒甕瀉盆傾下，一搭權為不漏天。
　　題畢，雨住。行不過數間門面，只聽得鐃鈸之。提點問是甚處做道場。濟公曰：「這是行戶中王媽媽家，與王公做小祥功德。」提點笑曰：「這亡八人家，也做功德齋僧。」濟公作詩云：
　　唐家街裯閒遊賞，媽媽家中請和尚。
　　三百襯錢五味食，羊毛出在羊身上。
　　提點大笑曰：「還他道場錢也無。」濟公又云：
　　媽媽好善結良緣，不信齋僧比俗凡。
　　經資齋襯明施捨，少間暗裡送來還。
　　二人過一古董鋪門首，見掛著一幅墨竹。濟公口占云：
　　數枝淡竹翠生光，一點無塵自有香。
　　好似葛坡龍化後，卻留清影在虛堂。
　　又見店內有一條三股麻繩，濟公拿起便把口咬。店主人忙搶過手，扯住濟公要賠。提點再三勸散了。一路行著，濟公道：「他妻該死在這條麻繩上。還有一股不曾咬得，這業冤還不肯散。」誰想過了數日，古董鋪娘子與丈夫爭論，把這條麻繩縊死了。
　　且說濟公與提點徑投清波門去。有一家門前放著一缸醬。濟公看一看，爬上大解，地下拾一塊炭來，去壁上寫下四句云：
　　你家醬一缸，內有毒蛇藏。
　　若無老僧說，人口俱被傷。
　　其家得知，叫苦連聲。忙去倒時，只見倒出兩條火赤練來。吃一驚，才知濟公救了一家性命。
　　二人走得身上煩熱，提點袖中取出扇來扇，上有小畫。濟公口占云：
　　一枝風柳一蟬鳴，畫出規模宛似生。
　　莫謂其中絕音響，報君消息甚分明。
　　題畢，見一後生挑擔辣齏粉。濟公曰：「怎麼賣？」後生曰：「百文錢一篩。」濟公要提點作一辣齏主人。提點曰：「你只顧吃，我還錢。」那後生盛一碗來，濟公做兩三口吃了，教只顧盛來，一上吃了半篩。提點曰：「此物只宜少吃。」濟公道：「好吃。」又吃了半篩。提點還了那後生錢。二人徑往前去，卻好撞見沈萬法。濟公遂別了提點，同沈萬法出清波門回寺。濟公吩咐沈萬法：「我不吃晚粥了。」入房眠至初更，肚內碌碌響起來，便叫沈萬法快攙我東廁上去。沈萬法急忙起來，攙至房門外。濟公忍不住，卻有一火工打鋪在那裡睡，被濟公撒了一頭一臉。火工叫起來。濟公曰：「阿哥休要罵。我急了，沒奈何。」火工只得自去洗了。
　　濟公一夜瀉到天明，飯食不進。長老得知，自來探望。濟公曰：「長老，我年六十歲，不好也。」教沈萬法扶到安樂堂去。漸漸病重，萬法只是哭。濟公曰：「你休得哭。我實虧你，無物可報，你將紙來，我寫個疏頭，你去王太尉處討了度牒。」沈萬法曰：「謝天地，得師父病好，卻取度牒與我未遲。」濟公曰：「我已要休矣，你取紙筆來。」沈萬法去取紙筆。眾僧曰：「沈萬法，汝師父平日不曾有衣缽在寺。今既不好，恐有衣缽在外，死後難討，亦須寫留一執照。」沈萬法曰：「我師父素不曾有衣缽，怎生問人討。」監寺曰：「汝師父日常往來者十六廳朝官、二十四太尉、十八行財主，便要三萬貫亦有，何為無衣缽。」沈萬法曰：「也是。」取二張紙入安樂堂。濟公教取紙筆過來，寫下一張求度牒的疏。沈萬法又放一張紙在前。濟公曰：「再要我寫甚麼？」萬法曰：「眾僧說師父有衣缽在外，師父歸天之後，胡亂把兩件與弟子作憶念。」濟公曰：「我寫與你。」遂寫云：
　　來時無一物，去時無一物。
　　若要我衣缽，兩個光卵子。
　　長老曰：「沈萬法，你師父平日只貪杯酒，實無衣缽。將疏頭去王太尉府中取度牒，便是你出家之本。」沈萬法復到安東堂。濟公曰：「如何你又來？」沈萬法曰：「恐師父要湯水吃。」濟公曰：「你去萬鬆嶺報知各太尉，就討度牒來。」沈萬法星飛去了，少頃乃回。濟公病勢轉加。是時嘉定二年五月十六日也。濟公叫起無名發來，眾僧只道有火，長老都到。濟公曰：「我今日歸去也，可叫一剃頭的來，與我剃頭。就煩長老與沈萬法取一法名，亦就今日剃度。」長老乃令剃了濟公、萬法頭。濟公曰：「我心今已放下。」
　　當時朝官太尉相識朋友盡至。濟公令沈萬法燒湯洗浴，取件潔淨衣服穿了，卻無僧鞋，長老自取一雙與濟公換了。濟公坐禪椅上，令取文房四寶來，寫下一絕《辭世頌》云：
　　六十年來狼籍，東壁打倒西壁。
　　如今收拾歸來，依舊水邊天碧。
　　濟公寫畢，下目垂看，圓寂去了。沈萬法大哭一聲。眾官僧道俱來焚香。
　　至三日，正欲入龕，時有江心寺全大同長老亦知，特來相送。會齋罷，全大同長老與濟公入龕，焚了香曰大眾聽著：
　　才過清和晝便長，蓮芰芬芳十里香。
　　衲子心空歸淨土，白蓮花下禮慈王。
　　恭惟圓寂書記覺靈，原係東浙高門，卻來錢塘掛錫。參透遠老葛藤，吞盡趙州荊棘。生前憨憨癡癡，歿後奇奇特特。臨行四句偈云：今日與君解釋，從前大戒不持，六十年來狼籍，囊無挑藥之金。東壁打到西壁，再睹舊日家風。依舊水連天碧，到此露出機關，歿後好個消息。
　　大眾道：如何是歿後消息？
　　彌勒真彌勒，化身千百倍。
　　時時識世人，世人俱不識。咦！
　　玲瓏八面起清風，天地山河無遁跡。
　　全大同長老念罷，眾皆歎賞。
　　第二日，起建水陸道場，助修功德，選日出喪。屆八月十六日百日之期，靈隱寺印鐵牛禪師與濟公起龕。禪師立於轎上，迎香雲大眾聽著：
　　一百光錢掛仗頭，前街後巷恣遨遊。
　　今朝有酒今朝醉，明日無錢明日休。
　　恭惟圓寂書記濟公覺靈，世居東浙，祝發西州。逆行順行，凡聖莫測。橫說豎銳，聳動王侯。天魔為伴侶，佛祖是冤仇。正好逢場作戲，俄然野壑歸舟。天堂收不得，地獄豈能留。
　　大眾道：既不能收又不能留，畢竟何如？
　　咦！
　　信步出門行大道，更嫌何處不風流。
　　印鐵牛長老念罷，眾團頭做索起龕，扛至法陰寺山門下。請上天竺寧棘庵長老掛真。寧棘庵立於轎上，手持真容道大眾聽著：
　　鷲嶺西風八月秋，桂叢香內集真流。
　　上人身赴龍華會，遺下神容記玉樓。
　　恭惟圓寂書記濟公覺靈，一生只貪濁酒，不顧禪師道友，到處恣意瘋狂，贏得面皮粗丑。眼上安著雙眉，鼻下橫張大口。終朝撒手癡癲，萬事並無一有。休笑這個規模，真乃僧家之首。咦！
　　現在曾過天台，認得濟顛面否？
　　寧棘庵長老念罷，鼓樂喧天，迎喪入虎跑山門燒化。宣石橋長老與濟公下火，手拿火把道大眾聽著：
　　濟顛濟顛，落脫多年。喝佛罵祖，喚死如眠。是天台山李駙馬之裔，是靈隱寺遠瞎堂之禪。以護身符牒為常物，一火還能洞然。以叢林規矩為鄙吝，瘋狂行遍市廛。迅手寫出大道，向人博換酒錢。皮子隊裡逆行順化，散聖門前掘地討天。臨命終時，坐脫立亡，已納敗闕。歿後句中，隔凡成聖，也是搭虔。還他本色草料，方能滅盡狼煙。咦！
　　火光三昧連天碧，狼藉家風四海傳。
　　宣石橋長老念畢，舉火燒著，舍利如雨。眾僧拾骨，寧棘庵與濟公起骨道大眾聽著：
　　天台散聖無人識，臥柳眠花恣飄逸。如今脫卻舊皮囊，無位真人赤骨律。濟書記，得得得，平生不露鋒芒，末後尾巴露出。咦！
　　這個雪骨起風雲，一笑出門橫玉笛。
　　念罷，沈萬法捧了骨頭。寧長老道：「貧僧一發與他送骨入塔。」道大眾聽著：
　　冷泉參透瞎堂禪，到處逢人誇唧溜。胸藏萬卷書，筆掃三千首。放憨在短巷長街，說法向茶前酒後。火燒舍利靈牙，可啻八斛四斗。不撒向月底波心，不殯在山腰谷口。今朝率堵以成，且要還他窠臼。咦！
　　沒須鎖子兩頭搖，無縫塔中長保守。
　　寧長老念罷，把骨送入塔了。
　　回喪至淨慈寺山門前，只見二行腳僧問曰：「那位是少林長老？」長老曰：「和尚何來？」行腳僧曰：「小僧從六和塔過，遇上剎濟書記，有一書，一雙僧鞋，令小僧寄與長老。」長老接過一看，大驚曰：「濟公臨終時，無僧鞋，老僧取此一雙與他穿，今已燒化，如何原物還我。」且拆書看，書云：
　　愚徒道濟，稽首焚香，拜手少林大和尚座右。伏以山遙路遠，急難會面。即辰仲秋，桂子將殘，黃花欲放。城中車馬人煙雜，湖上清風明月閒。區區鑽開地孔，推倒鐵門，針尖眼中走將出來，芥菜子內尋條大路。折了錫杖，不怕上高下低。破卻草鞋，管甚拖泥帶水。颺下竹笠，不要衣包。當行即行，要住便住。約莫西天十萬里，迅步虛空在目前。正行大道，忽遇魔君，托寄咫尺之書，送與故人相看。照管鐵籠馬，一腳踢倒泰山。提防碧樹猿，雙手劈開金鎖。大笑萬山黃葉落，回頭千派碧泉流。冗中不及一一，數字以代面言。傳與南北兩山，常教花紅柳綠。
　　又頌云：
　　看不著，錯認笊籬是木杓。睡夜三更月正西，麒麟撼斷黃金索。幼年曾到雁門關，老去分明醉眼看。憶昔面前擋一箭，到今猶自骨毛寒。只因面目無人識，又往天台走一番。
　　二行腳僧在寺安歇，眾官員人等各散。
　　忽一日，有錢塘縣一走差的，來見長老曰：「小人因往天台下文書，遇見上剎濟公，小人寄封書在此。」長老接過拆開看時，內詩二首云：
　　其一：
　　片帆飛過浙江東，回首樓台渺漠中。
　　傳與諸山詩酒客，休將有限恨無窮。
　　其二：
　　腳餅緊係興無窮，拄杖挑雲入亂峰。
　　欲識老僧行履處，天台南嶽舊家風。
　　少林長老曰：「濟公如此來去明白。」走使驚曰：「小人只道是活的，卻乃死了。」不在話下。
　　後五十年來，淨慈寺崩損，無人去化木植修葺。忽一日，有范村人送木植來，言說濟書記募化來的。長老大駭，遂令監寺收了。一寺僧人無不感仰。後濟公徒弟沈萬法，升至本寺監寺，壽年九十三歲而終。濟公累累顯應，書不能盡。有詩為證云：
　　黃金百鍊費工夫，下得工夫價自無。
　　若是昔年留得種，任君千遍去耕鋤。
　　無競齋贊湖隱：
　　非俗非僧非凡非仙。打開荊棘林，透過金剛圈。眉毛廝結，鼻孔撩天。燒了護身符，落紙如雲煙。有時結茅晏坐荒山巔，有時長安市上酒家眠。氣吞九州，囊無一錢。時節到來，奄如蛻蟬。湧出舍利，八萬四千。贊歎不盡，而說偈言。嗚呼，此其所以為濟顛者耶！


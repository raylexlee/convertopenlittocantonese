<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>廣東新語 - 第六卷　神語</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六卷</br>　　神語</font></h4>
			　　○雷神<br />
　　雷州英榜山，有雷神廟。神端冕而緋，左右列侍天將，一輔髦者捧圓物色堊，為神之所始，蓋鳥卵雲。堂後又有雷神十二軀，以應十二方位，及雷公、電母、風伯、雨師像，其在堂復，則雷神之父陳氏钅共也。《志》稱：陳時雷州人陳钅共無子，其業捕獵，家有九耳犬甚靈。凡將獵，卜諸犬耳。一耳動，則獲一獸，動多則三四耳，少則一二耳。一日出獵，而九耳俱動，钅共大喜，以為必多得獸矣。既之野，有叢棘一區，九耳犬圍繞不去。異之，得一巨卵徑尺，攜以歸，雷雨暴作，卵開，乃一男子，其手有文，左曰雷，右曰州，有神人嘗入室中乳哺，鄉人以為雷種也，神之。天建三年，果為雷州刺史，名曰文玉。既沒，神化大顯，民因祀以為雷神。此事誕甚，然厥初生民，皆由氣化，<鳥▉>卵吞於簡狄，帝武感乎姜▉原，神聖之生，天必示之怪異，況雷於天地為長子。《易》曰：震，一索而得男。神生於霹靂，為天地始陽所孕，理誠有之。況雷與龍同體，其從龍而伏也則在山，從龍而起也則在田。雷者龍之聲也，電者龍之光也。龍本卵生，故雷神亦卵生，卵不從天降而從地出，又所謂雷出地奮也。又雷與風牝牡也，雷風相薄，雷之精入於風之血，故卵生焉。卵得乾之初氣，故為雷子。其生於雷州，則以雷州乃炎方盡地，瘴煙所結，陰火所熏，舊風薄之而不散。溟海蕩之而不開，其駭氣奔激，多鼓動而為雷，崩轟砰嗑，倏忽不常，故雷神必生於雷州，以鎮斯土而壁除災害也。廟名靈震，創於陳，▉祀於偽南漢，賜王爵於宋，明初改稱雷司，定祀上元，俾雷神子孫世守之。歲之二月，雷將大聲，太守至廟為雷司開印。八月，雷將閉藏，太守至廟為雷司封印。六月二十四日，雷州人必供雷鼓以酬雷，禱而得雷公之墨，光瑩如漆，則以治邪魅驚癇，及書訟牒得雷屑，或霹靂砧，則以辟嬰兒驚以催產。霹靂砧一名雷公石，鬱溪云：天地之初，雷起於地。中則起於水，過中則起於石。起於石，雷之最迅烈者，故曰介於石，不終日。介者，言乎雷起於石之介也。夏間雷雨驟發，多在午後，而皆不終日，是其驗雲。又邵子云：石為雷，而龍常生石中，龍之生即雷之生也。雷以石為胎，其起也破石而出，石迸散於人間，故為雷公之石也。<br />
　　○颶風神<br />
　　粵在離方，颶者，離風之鬱而不得出，火氣暴發而為災患者也。粵歲有颶，多從瓊、雷而起。離之極方也，故瓊、雷皆有颶風祠。其神颶母，有司以端午日祭，行通獻禮，誠畏之也。颶者具也，颶一起，則東西南北之風皆具而合為一風，故曰颶也。曰母者，以颶能生四方之風而為四方之風之母，分其一方之風，可以為一大風，故曰母也。又巽為風，乾之長女主之，雷以復萬物之性，有父之道，故曰公。風以復萬物之命，有母之道，故曰母也。大風為母，而微風則曰少男少女也。起於澤為少女風，起於山為少男風，而皆以颶為之母。又巽為風主，巽者月與水之本，月與水皆生於風，故曰母。或曰：颶母即孟婆，春夏間有暈如半虹是也。此蓋以虹為颶母也，然婆即母也。<br />
　　天地之神莫大乎雷、風，雷、風者所以生日月者也。事雷之神，所以事日，事風之神，所以事月。而雷之神在雷州，風之神在瓊州，以二州南之極也。南之極其地最下，雷生於地之最下而風從之，故雷與風之神在焉。<br />
　　○羅浮山神<br />
　　羅浮巍然高大，蓋昌黎所謂最遠而獨為宗，其神必靈者也。考羅浮自安期生始游，而青精先生繼之，故茅君內傳云，羅浮山洞名朱明耀真之天，青精朱靈芝治之。今山中伏虎岩上有朱子庵，蓋青精之所嘗居。青精者，羅浮始開闢之人，故居人稱之曰青精君，而號華子期曰玉源君。子期淮南人，相傳▉裡先生弟子，居羅浮玉源，玉源在分水▉奧，所謂泉源福地也。他如陰長生居鐵橋，葛孝先居飛雲頂，鮑靚居酥醪觀，葛稚川居麻姑峰下，單道開居石室。蘇玄朗居青霞谷，軒轅集居蛇穴，是皆羅浮君所與共治斯山者。羅浮君亦稱四百三十二君，蓋山之神也。羅浮君每嘗出見，陳武帝時見於大石樓上，長三丈所，通體皓然，衣服楚麗，山中人莫不伏拜。其祀肇於晉，著於唐，唐玄宗嘗於五龍堂南築壇以禱，使道士申太芝主之。又於都虛觀置守祠者十家，宋乃著為令，歲十月下元，長吏醮山以禮事神。淳熙甲午，守臣王寧奉祀，有慶雲起於祠所，五色輪▉，繪圖以奏，謂為太平之應。而先朝永樂中，遣官設醮，瘞所降玉簡於觀中，蓋皆以囉浮之神絕靈，為望秩所必先焉者也。葛稚川雲，羅浮乃正神所居，中多地仙之人，可以避難。若有道者登之，則山神援助，其藥必成，故今入山者或是賢哲，山神輒遣五色鳥相迎，或有異雲鬱起如幡幢華蓋以覆導之，而神亦嘗乘啞虎巡山，不使怪物為害。予二十年間數數往來，蓋未嘗佩五嶽之圖，服雄黃之粒，以辟除不祥也。<br />
　　○海神<br />
　　溟海吞吐百粵，崩波鼓舞百十丈，狀若雪山。嘗有海神臨海而射，故海浪高者既下，下者乃復高，不為民害。父老雲，凡渡海至海安所，聞濤聲哮吼，大地震動，則知三四日內有大風雨，不可渡。又每月十八日勿渡，渡則攖海神之怒。又云，凡渡海風波不起，島嶼晴明，忽見朱旗絳節，驂駕雙螭，海女人魚，後先導從，是海神遊也。火長亟焚香再拜則吉，其或日影向西，巨舶相遇，帆檣欹側，樓舵不全，或兩或三，時來衝突，火長必舉火物色之，舉火而彼不應，是鬼船也。火長亟被發擲錢米以厭勝，或與之決戰，不勝，必號呼海神以求救。海神甚靈，嘉靖間有渡瓊海者，見海神特立水上，高可丈餘，朱發長髯，冠劍偉麗，眾驚伏下拜。海神徐掠舟而過，有光景經久不滅，次日有三舟復見，大讠▉拒之，風波大作，舟盡覆。語云：「上海人，下海神。」蓋言以海神為命也。粵人事海神甚謹，以郡邑多瀕於海，而雷州出海三百里餘。瓊居海中，號特壤，每當盛夏，海翻颶作，西北風挾雨大至，海水湓湓十餘丈，漂沒人畜屋廬，莫可勝計，蓋海神怒二郡民之弗虔也。故以生人餉蛟魚，蛟魚食之而弗饜。又為之噓▉翕咸雨，放為咸潮，使水鹵積於洋田，逆流萬頃，禾苗朽爛，數年而不可復耕，以病二郡之民也。噫嘻。民之生長於雷、瓊，其不幸若是。然今粵人出入，率不泛祀海神，以海神渺茫不可知。凡渡海自番禺者，率祀祝融、天妃，自徐聞者，祀二伏波。祝融者，南海之君也。虞翻雲，祝，大也。融，明也。南海為太明之地，其神沐日浴月以開炎天，故曰祝融也。祠在扶胥江口，南控虎門，東溯湯谷，朝暾初出，輒見樓殿浮浮，如貝闕鮫宮，隨潮下上。每當天地晦冥，鯨▉去鼇擲，颶風起乎四方，霧雨迷其咫尺，舟中之人，涕泣呼號，皆願少緩須臾之死以請於祝融。其聲未乾，忽已天日晴朗，飄行萬里，如過衽席。而天妃神靈尤異，凡渡海卒遇怪風，哀號天妃，輒有一大鳥來止帆檣，少焉紅光熒熒，繞舟數匝，花芬酷烈，而天妃降矣。其舟遂定得濟，又必候驗船燈，燈紅則神降，青則否。其祠在新安赤灣，背南山，面大洋，大小零丁數峰，壁立為案，海上一大觀也。凡濟者必禱，謂之辭沙，以祠在沙上故云。而二伏波將軍者，專主瓊海，其祠在徐聞，為渡海之指南。蘇子瞻雲，自徐聞渡海適朱▉，南望連山，若有若無，杳杳一帶耳。艤舟得濟，股栗魂喪，相慶再生，咸以伏波為恩我。李伯紀常禱於二將軍，北得生還，乃書子瞻所作碑，刻石祠中。祠有二，正祠為新息，別祠為邳離。<br />
　　○南海神<br />
　　南海神廟在波羅江上，建自隋開皇年，大門內有宋太宗碑、明太祖高皇帝碑，其在香亭左右，則列宗御祭文，使臣所勒者也。韓昌黎碑在東廊，宋循州刺史陳諫重書，神自唐開元時，祭典始盛，嘗冊尊為廣利王，歲以立夏氣至，命廣州刺史行事祠下，祝文書御名，宋真宗錫王玉帶。至和元年，加王冕九旒、犀簪導、青纊充耳、青衣五章、朱裳四章、革帶鉤<角▉>、纟青▉、素單、大帶、錦綬、劍、佩、履、襪。內出花釵九株、▉、衤屬、簪、钅奠，署曰賜明順夫人。明順者，王之夫人，皇▉所封號也。元時，數遣使奉錦幡、銷金幡、金銀香盒，吳萊古蹟記言，南海廟有玉簡、玉簫、玉硯、象鞭，林靄所獻銅鼓，面闊五尺，臍隱起，有海魚蝦蟆周匝。及宗真宗所賜玉帶、蕃國刻金書表、龍牙火、浣布，今皆不存。洪武六年，賜黃金香盒，重十六兩，黃綾幡一副。藩臬大夫每春秋仲月壬日致祭，先出香盒於官庫，齎至神前，祭畢復歸藏焉。其禮器，▉一，籩四，豆四，▉二，簋二，爵三。▉如爵之數，篚一，尊一，羊、豕函各一，祭品羊一俎，豕一俎，和羹三▉，帛一篚，黍稷二▉，稻粱二▉，棗、栗、鹽、藁魚四籩，韭、菹、▉醢、鹿醢四豆，皆有司存。廟向無祭田，宣德間，吾從祖蘿壁、秋泉、南窗三公，始施四六頃六十八畝，在波羅海心沙、東馬廊、西馬廊、深井、金鼎、石魚塘，田乃潮田，歲一熟，淤泥所積，子母相生，今又增數頃矣。廟中有道士一房，僧二房，收其租谷。歲仲春，十二、十三日，有事於廟，蘿壁子孫主道士，秋泉、南窗子孫主於僧，予從兄士煌有碑誌其事。而吾鄉沙亭，與廟僅隔一江，一舸隨潮，瞬息可至，以有祭田之供，輒視之為家廟焉。而沙亭亦有南海離宮，高曾之所俎豆，靈怪之所憑依，世修其祀罔或懈。蓋生乎南海之上者，祠南海。生乎南嶽之下者，祠南嶽。亦庶民之禮也，非僭也。予嘗為文以祭曰：<br />
　　「洪惟靈德，重潤南中。茫茫百越，潮汐咸通。火膏滋沃，金氣衝融。<br />
　　洋洋發育，天一之功。三門以外，浩淼如空。天墟灑北，日母浮東。<br />
　　君王百穀，莫不朝宗。扶胥南岸，有廟▉▉。高陽苗裔，俎豆其恭。<br />
　　此方士女，所恃離宮。天吳海怪，飲食咸豐。咸波不溢，禾稼▉▉。<br />
　　分龍有雨，怒颶無風。清和春仲，遠近來同。波羅望拜，相應雄鍾。<br />
　　虔申禮薦，以達玄聰。」<br />
　　○南海之帝<br />
　　予嘗於南海祠書額曰「南海之帝」。蓋以家語云：水、火、木、金、土，是為五帝。又莊生云：南海之帝為倏故也。南海之帝實祝融，祝融，火帝也，帝於南嶽，又帝於南海者。石氏《星經》云：南方赤帝，其精朱鳥，為七宿，司夏，司火，司南嶽，司南海，司南方是也。司火而兼司水，蓋天地之道，火之本在水，水足於中，而後火生於外，火非水無以為命，水非火無以為性，水與火分而不分，故祝融兼為水火之帝也。其都南嶽，故南嶽主峰名祝融。其離宮在扶胥，故昌黎雲，南海陰墟，祝融之宅，海在南而離宮在北，故曰陰墟也。體陰而用陽天之道，故以陰為宅也。四海以南為尊，以天之陽在焉，故祝融神次最貴，在北東西三帝、河伯之上。<br />
　　祝融，赤帝也。《淮南子》云：南方之極，自北戶之界至炎風之野，赤帝祝融之所司是也。《正義》云：赤帝，南方赤▉怒之神。赤▉怒者，火赫赫炎炎之象。火者南人之命，南人之事赤帝，蓋事火也，事火者事其命也。歲之冬日，必為火清之醮以答神庥，龍車冕服，極其珍麗為之，所在皆然。<br />
　　○真武<br />
　　吾粵多真武宮，以南海佛山鎮之祠為大，稱曰祖廟。其像被發不冠，服帝服而建玄旗，一金劍豎前，一龜一蛇，蟠結左右，蓋天官書所稱，北宮黑帝，其精玄武者也，或即漢高之所始祠者也。粵人祀赤帝，並祀黑帝，蓋以黑帝位居北極而司命南溟。南溟之水生於北極，北極為源而南溟為委，祀赤帝者以其治水之委，祀黑帝者以其司水之源也。吾粵固水國也，民生於咸潮，長於淡汐，所不與黿鼍蛟蜃同變化，人知為赤帝之功，不知為黑帝之德。家屍而戶祝之，禮雖不合，亦粵人之所以報本者也。或曰真武亦稱上帝，昔漢武伐南越，告禱於太乙，為太乙钅逢旗，太史奉以指所伐國，太乙即上帝也。漢武邀靈於上帝而南越平，故今越人多祀上帝。<br />
　　○五帝<br />
　　漢武帝迷於鬼神，尤信越巫，嘗令越巫立越祝祠，安台無壇，亦祠天神上帝百鬼，而以雞卜，至今越祠多淫，以鬼神方惑民▉祥者，所在皆然。諸小鬼之神者，無貴賤趨之，況於五方之帝及五嶽神，不更讠舀事乎哉。吳廷舉知順德，嘗禁淫祀，其言曰：律，祀典神祗，有司致祭。不當祀而祭，杖。頃行龍山龍江，見五嶽廟，中禺五帝，冕而執圭。夫五嶽視三公，諸侯在其域內，乃得祭之。祭用木主，號如其山，壇而不屋，天子有事告以薌，無則已。今帝之而不知其公也，僭諸侯之事而不知其庶人也。季氏旅於泰山，孔子譏之，況庶人乎。淫昏之鬼，充斥閭巷，家為巫史，四十保大抵盡叢祠矣。歲時伏臘，醵錢禱賽，椎牛擊鼓，戲倡舞像，男女雜沓，忽祖禰為出門之祭。富者長奢，貧者殫家，甚至攻剽▉訟之徒，資以決▉，是奸盜之主而禮法之蠹也。知縣不佞，有人民社稷之寄，民神雜擾，不可放物，罪則在予。四十保淫祠悉毀之，其材以修保之亭壇，有餘輸縣營繕，象投水火，民孝弟力田奉公，自求多福。不然於我政人得罪，求助鬼神無及已。於是毀淫祠八百餘所，御史汪宗器惡之，計竹木斤兩以罪。嗚呼，不辨善淫，而以其睚眥報，愧淫鬼矣。<br />
　　○五穀神<br />
　　晉吳修為廣州刺史，未至洲，有五仙人騎五色羊負五穀而來，止州廳上。其後州廳樑上圖畫以為瑞，號廣州曰五仙城。城中坡山，今有五仙觀，春秋粵人祈谷，以此方谷為五仙所遺。一仙遺一谷，谷有五，故為五仙。而五仙當日復有豐年之祝，故皆稱為五穀之神，州廳之繪以重谷也。城名曰五仙，亦重谷也。<br />
　　○禾穀夫人<br />
　　香山村落，多祀禾穀夫人，或以為后稷之母姜▉原雲。予謂裡有社稷，社，土神也。稷，谷神也。祈年報賽，以二神為歸足矣。乃立淫宇而享祀無度，非禮莫甚焉。姜▉原之祠在武功，天下無之，無已則改祠田祖乎，田祖者先農也。《詩》曰：「琴瑟擊鼓，以御田祖。」然古時田祖之祀，與社稷皆壇而不屋，社稷之壇有常，田祖之壇無常，有常以為主，無常以為客。然則社稷而外，民有侯禳禳衤會之事，亦可以無之他所矣。<br />
　　○伏波神<br />
　　伏波神，為漢新息侯馬援。侯有大功德於越，越人祀之於海康、徐聞，以侯治瓊海也。又祀之於橫州，以侯治烏蠻大灘也。灘在橫州東百餘里，為西南湍險之最，舟從▉▉至廣必經焉。灘有四，曰雷霹，曰龍門，曰虎跳，曰掛舵。每灘四折，折必五六里，出入亂石叢中，勢如箭激，數有破溺之患。夾岸皆山，侯廟在其北麓，凡上下灘者必問侯，侯許乃敢放舟，每歲侯必封灘十餘日，絕舟往來。新舟必磔一白犬以祭。有大風雨，侯輒駕銅船出灘，櫓聲喧▉，人不敢開篷竊視。晴霽時有銅篙鐵槳浮出，則橫水渡船必破覆，須祭禳之乃已，此皆侯之神靈所為雲。凡過灘，每一舟撥招者四人，使舵者四人，前立望路者一人。左右側豎其掌則舵隨之，然此地僅一姓人知水道，世為灘師，餘人則否，其人亦馬流遺裔也。灘為交趾下流，徵側叛時，侯疏鑿以運樓船，至今石勢縱橫，宛如壁壘，大小石分曹角鬥，奇陣森然，戈甲之聲，喧闐十餘里外，侯威靈蓋千年一日也。祠中牀、帳、盤、盂諸物，祝人拂拭惟謹。居民每食必以祭，事若嚴君。予亦嘗以交趾▉珠為薦，▉珠者薏苡也。<br />
　　伏波祠廣東、西處處有之，而新息侯尤威靈，其廟在交趾者，制狹小，周遭茅茨失火，廟恒不及，交趾絕神之。交趾人每懼漢人訴其過惡於侯而得疫病，於是設官二人守廟，不使漢人得入。而其君臣入而祭者，必膝行蒲伏，惴惴然以侯之誅殛為憂。侯之神長在交趾，凡以為兩廣封疆也。<br />
　　○飛來神<br />
　　羅定州西五里許，地曰牛頭灣，有尉佗廟。萬曆間，廟乘風雨飛越數里，至玉樹岡譚石鄉，民乃增飾而祀之，號其神曰飛來神，廟曰飛來廟。其鍾與香爐未飛去者，數移入廟而數去。噫，異甚。越人故俗鬼，越人勇之謂漢武帝雲。越人尚鬼，而其祠皆見鬼，數有效。昔東甌王敬鬼，壽百六十歲。佗固東甌王之流也，以一人之身，而歷中原七八主，享國數十年，壽至百有餘歲，意者亦嘗敬鬼耶。而其相呂嘉與佗同起，死時亦百有餘歲，皆異人也。佗死而廟食至今，民畏其神，復示之以怪異，其以越人礻幾故耶。<br />
　　○天妃<br />
　　天妃海神，或以為太虛之中，惟天為大，地次之，故天稱皇，地稱後。海次於地，故稱妃，或曰非也。《易》：兑為澤。澤通於天，故曰天澤。以海為大，故曰天池。而兑為少女，故曰妃。艮之男為地公侯，故兑之女為天妃，然今南粵人皆以天妃為林姓雲。<br />
　　○龍母<br />
　　龍母溫夫人者，晉康程水人也。秦始皇嘗遣使盡禮致聘，將納夫人後宮，夫人不樂。使者敦迫上道，行至始安，一夕龍引所乘船還程水，使者復往，龍復引船以歸。夫人沒，葬西源上，龍嘗為大波，縈浪轉沙以成墳，會大風雨，墓移江北，每洪水淹沒，四週皆濁，而近墓數尺獨清。墓之南有山，天將雨，雲氣必先群山而出，樹林陰翳，有數百年古木，人不敢伐，以夫人有神靈其間雲。夫人姓蒲，誤作溫，然其墓當靈溪水口，靈溪一名溫水，以夫人姓溫故名。或曰，溫者，媼之訛也。夫人故稱蒲媼，又稱媼龍。唐李紳詩；風水多虞祝媼龍，然媼非生龍者也。得大卵而畜之，龍子出焉。養之以飲食物，龍得長大，蓋古之豢龍氏也。始皇以為神，遣使迎媼。以嘗聞徐福言，海神之使者銅色而龍形，光上照天，意媼其同類也，求三神山患且至，船風輒引而去，豈亦龍之所為耶。<br />
　　○斗姥<br />
　　斗姥像在肇慶七星岩，名摩利支天菩薩，亦名天後。花冠瓔珞，赤足，兩手合掌，兩手擎日月，兩手握劍。天女二，捧盤在左右，盤一羊頭，一兔頭，前總制熊文燦之所造也。文燦招撫鄭芝龍時，使芝龍與海寇劉香大戰，菩薩見形空中，香因敗滅。文燦以為菩薩即玄女，蚩尤為暴時，黃帝仰天而歎，天遣玄女下，授黃帝兵符伏蚩尤。又嘗下天女曰<鬼女>，以止蚩尤風雨。古聖人用兵，皆以神女為助，於是傾貲十餘萬為宮殿極其壯麗以答之。論者謂，文燦當時以此十餘萬金錢募召壯士，為朝廷辦賊，必有功業可觀。當剿賊時，菩薩何不再見，豈所謂福無重至者耶。<br />
　　○西王母<br />
　　廣州多有祠祀西王母，左右有夫人，兩送子者，兩催生者，兩治痘疹者，凡六位。蓋西王母弟子，若飛瓊、董雙成、萼綠華之流者也。相傳西王母為人注壽注福注祿，諸弟子亦以保嬰為事，故人民事之惟恐後。考西王母見《山海經》、汲塚《周書》、《穆天子傳》、《漢武帝內傳》。而莊子云：夫道在太極之先。西王母得之，坐乎少廣，莫知其始，莫知其終。是則開闢以來，有天地即有西王母，而道家以為西王母者，金母也。木公生之，金母成之。人類之所以不絕於天地間者，以有金母之成之也。金母者，天下之大母，故曰王母。居於西，以成物為事，故曰西王母雲。壁上多繪畫保嬰之事，名子孫堂，人民生子女者，多契神以為父母，西王母與六夫人像，悉以紅紙書契名帖其下，其神某，則取其上一字以為契名，婚嫁日乃遣巫以酒食除之。<br />
　　○花王父母<br />
　　越人祈子，必於花王父母。有祝辭云：「白花男，紅花女。」故婚夕親戚皆往送花，蓋取《詩》「華如桃李」之義。詩以桃李二物，興男女二人，故桃夭言女也，▉梅言男也，女桃而男梅也。華山上有石養父母祠，秦人往往祈子，亦花王父母之義也。<br />
　　○金華夫人<br />
　　廣州多有金華夫人祠，夫人字金華，少為女巫不嫁，善能調媚鬼神，其後溺死湖中，數日不壞。有異香，即有一黃沉女像容貌絕類夫人者浮出，人以為水仙，取祠之，因名其地曰仙湖，祈子往往有驗。婦女有謠云：「祈子金華，多得白花。三年兩朵，離離成果。」越俗今無女巫，惟陽春有之，然亦自為女巫，不為人作女巫也。蓋婦女病輒跳神，愈則以身為賽，垂{髟肖}盛色，纏結非常，頭戴鳥毛之冠，綴以瓔珞，一舞一歌，迴環宛轉，觀者無不稱豔。蓋自為身為媚，乃為敬神之至雲。女巫瓊州特重，每神會，必擇女巫之姣少者，唱蠻詞，吹黎笙以為樂，人妖淫而神亦爾，尤傷風教。<br />
　　○東莞城隍<br />
　　洪武二年三月朔，上在朝陽殿，夢一臣襆頭象簡，一白髯老者隨之，山呼舞蹈，稱臣東莞城隍，老者縣中缽盂山土地，謹奏陛下，東莞歲中致祭無祀。一次不敷，乞敕有司，遞年祭三次，庶幽魂得以均霑。上覺而異之，召禮部議，乃封東莞城隍顯佑伯，仍管城隍司事。賜伯爵儀仗，暨異錦龍緞一端，印曰東莞縣城隍之印。遞年三月三日、九月九日，有司以少牢致祭，別頒敕封缽盂山土地，賜以冠帶，詔東莞及天下無祀者。歲中清明日、七月望日、十月朔日致祭，著為令，敕書今藏廟中。而缽盂山土地像塑冠帶，與他處幅巾深衣者異。<br />
　　○祭厲<br />
　　葉石洞為惠安宰，淫祠盡廢，分遣師巫充社夫。遇水旱癘疫，使行禳禮。又遵洪武禮制，每里一百戶，立壇一所，祭無祀鬼神。祭日皆行儺禮，或不儺則十二月大儺。儺用狂夫一人，蒙熊皮，黃金四目，鬼面，玄衣朱裳，執戈揚盾。又編茅葦為長鞭，黃冠一人執之，擇童子年十歲以上十二以下十二人，或二十四人，皆赤幘執桃木而噪，入各人家室逐疫，鳴鞭而出，各家或用醋炭以送疫。黃冠倡，童子和曰，甲作食▉凶，▉弗胃食虎，雄伯食魅，騰簡食不祥。攬諸食咎，伯奇食夢，強梁、祖明共食磔死寄生，委隨食觀，錯斷食巨，窮奇、騰根共食蠱。凡使十二神追惡凶，赫汝軀，拉汝▉，節解汝肉，抽汝肺腸。汝不急去，後者為糧，此乃古禮，雖孔子所不敢違也。後世此禮廢絕，每逢災疾，乃至禳星告鬥，作諸無益，其傷民財甚矣。予至東莞，每夜聞逐鬼者，合吹牛角，嗚嗚達旦作鬼聲。師巫咒水書符，刻無暇晷，其降生神者，迷仙童者，問覡者，婦女奔走，以錢米交錯於道，所在皆然。而諸縣尋常有病，則以酒食置竹箕上，當門巷而祭。曰設鬼，亦曰拋撒。或作紙船紙人燔之，紙人以代病者，是曰代人。人以鬼代，鬼以紙代，真愚夫婦之所為也。博羅之俗，正月二十日以桃枝插門，童稚則以桃葉為佩，曰禁鬼也。廣州婦女患病者，使一嫗左持雄雞，右持米及箸，於閭巷間臯曰某歸，則一嫗應之曰某歸矣，其病旋愈，此亦招魂之禮，是名雞招。人知越有雞卜，不知復有雞招，亦曰叫雞米雲。至始死，則召師巫開路安魂靈，投金錢於江，買水以浴。而七七日百日皆為佛事，破家以從，無貧富皆然，善乎石洞之能導民以禮也。始下車，即召作佛事者雲。知縣到任二十日，禮教未敷，致百姓居喪而作佛事，罪在知縣。即取幡幢鬼<鬼▉>鈴鐸等焚毀。孝子僧眾，聽講小學一章，有何選卿者，居喪不作佛事，石洞以為賢於峨寇博帶誦法孔子者，特具羊酒，遣父老親禮其廬，以示旌異。<br />
　　○綠郎<br />
　　廣州女子年及笄，多有犯綠郎以死者，以師巫茅山法治之，多不效。蓋由嫁失其時，情慾所感，致為鬼神侵侮。睽之象，兑女澤動而下，則見有豕負涂。離女火動而上，則見有鬼一車，此其徵也。綠郎者，車中之鬼也。未得夫而張之弧，已得夫而說之弧。夫者雨也，遇雨則吉矣。又廣州男子未娶，亦多有犯紅娘以死。諺曰：「女忌綠郎，男忌紅娘。」皆謂命帶綠郎紅娘者可治，出門而與綠郎紅娘遇者不可治，此甚妄也。咸之象，二少憧憧，則朋從其思。少女之思往，則綠郎之朋來，少男之思往，則紅娘之朋來，皆婚姻不及其時所致。綠郎一曰過天綠郎，亦曰駙馬。<br />
　　○二司<br />
　　崖有二司神者，一日降魂童言曰：欲與蕭公斗法。於是二司神各發馬腳。馬腳者，神所附之人也。以槍自刺其腹洞貫焉，刺咽亦如之。有疾病者，許火棚。既愈，如數伐薪，請二司神酬願。病者率眾輿二司神，跣行烈燄，毫髮無損。廣有三界神者，人有爭鬥，多向三界神乞蛇以決曲直。蛇所向作咬人勢則曲，背則直。或以香花錢米迎蛇至家，囊蛇而探之，曲則蛇咬其指，直則已。有許願者不還，蛇則騰至人家索飲食。又或有仇怨，於神前書其人年生八字，以碗覆之。神前碗大小紛然，無有敢動其一者。有急腳先鋒神者，凡男女將有所私，從而禱之，往往得其所欲，以香囊酬之，神前香囊堆積，乞其一二，則明歲酬以三四。新興有東山神者，有處女彩桑過焉。歌曰：「路邊神，爾單身。一蠶生二繭，吾舍作夫人。」還家果一蠶二繭，且甚巨。是夜風雨大作，女失所之，有一紅絲自屋起，牽入廟中，追尋之，兀坐無聲息矣。遂泥而塑之，稱羅夫人。番禺石壁有恩情神者，昔有男女二人，於舟中目成，將及岸，女溺於水，男從而援之，俱死焉。二屍浮出，相抱不解，民因祠以為恩情廟，此皆叢祠之淫者，民未知義，以淫祠為之依歸，可悲也。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
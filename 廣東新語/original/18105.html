<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>廣東新語 - 第二十一卷　獸語</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十一卷</br>　　獸語</font></h4>
			　　○虎<br />
　　高、雷、廉三郡多虎，商旅遇之，輒詬罵以奪虎氣，斥之為大蟲。凡風主蟲，蟲，風族。虎乃風族之大者，故虎之來必有風，其聲飈疾。山行者聞風聲有異，則知有虎。常有人入山燔木，一虎來直豎其尾，大哮吼，風起，火即盡滅。久之虎去，風颼颼猶在樹間。蓋虎在地上行甚緩，遇林木則其行如風，竟若風行非虎行，故曰風從虎。虎得風其威乃生，風者，虎之羽翼也。<br />
　　木之性宜雷，草之性宜風。虎者風之獸，故虎嘯而風生。風以生草，草之柔非露不能滋潤。秋天多露，故虎毛滋潤。虎毛如草，故以秋而變，其文炳如。粵之虎毛率短淺，不及西北邊者斑而深厚。則以南方火盛，霜露少而金氣微也。<br />
　　從化山中多虎，常緋衣襆頭盛陳儀從而出，夜則燈火煌煌射林薄，見者以為山神也。欲食人，則脫襆頭緋衣，復變為虎，乃大哮吼而前。蓋帝命山神以治虎，而虎即假山神冠服以食人。謂虎即山神耶？是帝命山神為虎也。吾不知其解矣。<br />
　　羅浮有啞虎，不嘯不▉至。相傳葛真人上升，留二丹粒，以與其隸黃野及啞虎食。為羅浮四庵守者，今沖虛觀葛真人像旁，有黃野及一蹲虎，是必啞虎也。然土人皆云：山中虎率不嘯不▉至，從不傷人。八九十歲老人，未嘗聞有虎哮吼。亦可異也。山中人即或遇虎，亦狎易之。然山中亦自少虎雲。有詠者云：「搗禽應臼杵，喑虎懷仁讓。」<br />
　　○犀<br />
　　入蠶蠱鄉，飲食中以犀角攪之，有毒則白沫生，以煮毒藥則無毒勢也。犀角出暹羅者，內凹外凸，氣微腥。出占城者，四週圓整，注沸酒且香。照之有血暈者，價兩倍。<br />
　　○鹿<br />
　　雷州之野多鹿。鹿以清明前後三日生子，子生三日始開眼，遇雨乃起而跑，未雨雖墮地一月，其脛猶軟，跬步即顛踣。故雷人每乘其候捕之。邵子云：「雨化物之走，風化物之飛。」鹿▉以雨而始跑，所謂雨化物之走也。雷人喜捕鹿子，尤重胎皮及紅瑪瑙茸。蓋鹿以一陰生而為茸，可以補陰，麋以一陽生而為茸，可以補陽。故男宜食麋，女宜食鹿。萬州六連嶺有鹿市，崖州左右曠野，亦多麂鹿。黎人謁州守者，必以為贄。其茸嫩者如紫茄，長三四寸，紅鮮可愛。然不逾時，末潰而本乾，剖之有如堅木，所謂柴茸。不如蜀產者，茸已歧枝，解開猶嫩。故入丸宜以川茸。<br />
　　德慶青旗山有三足鹿，初秦時，龍母蒲媼，常乘白鹿以出入。農人惡其害稼，母乃斷一足以放之，至今鹿有三足者。三足鹿善鳴，鳴輒有驗。在山上隅鳴，則貴官詣龍母廟，自上流而至。在下隅鳴，則自下流而至，甚不爽。<br />
　　○牛<br />
　　上番禺諸鄉，地瘠而民{此口}窳。耕者合數十家牛，牧以一人，人以一日。其牧牛之田曰牛田，所生草冬亦茂盛，食牛肥澤。其種稻者曰人田。上番禺牛田多，下番禺人田多。<br />
　　廣州凡潮田稍高者，犁必以牛。牛必以吉貝核渣飼之，乃肥有力。核中有仁，搾油已，其渣尚有潤澤，故牛嗜之。牛皆水牛，春以犁田，冬以馱搾。搾者，搾荻蔗以為糖也。水牛多產神電，志云：「電白旄牛。」<br />
　　韶州十月朔日，農家大▉，為米餈相餽。以大餈黏牛角上，曰牛年。牛照水見影而喜，是日牛不穿繩，謂之放閒。<br />
　　西江有潛牛，牛身魚尾，能上岸與牛相鬥，角軟，入水既堅復出。牧者歌云：「毋飲江流，恐遇潛牛。」<br />
　　瓊州多山牛。牛也而兩晴紅，常百十成群，見人吆喝弗避。或曰山牛有四眼，以其眼上有兩旋毛，狀似四眼，故云。瓊州又多山馬，似鹿而大，千百為群，角彎而內向無歧，眼下復有二眼，日閉夜開以燭物。善入棘叢，黎人得之，以其皮易布。皮可為臥具御濕。其毛牛也，不識者以為山牛也。<br />
　　○果下馬<br />
　　羅定之羅鏡，西寧之懷鄉，產小馬，高僅三尺，可騎行樹下，名果下馬，一曰果騮，多海石榴色。駿者有雙脊骨，能負重凌高躡險，輕疾若飛。予有山歌云：「花纟束初著時，郎乘果下馬。何處遣相尋，知在荔枝下。」又云：「果下紫騮嘶，郎來自水西。折儂花不得，花不為郎低。」又有果下牛，出高涼郡，《爾雅》所謂▉罷牛也。郭璞云：▉罷牛絕卑小，可行果樹下，故又呼果下牛。粵謠云：「果下馬，果下相逢為郎下。果下牛，果下相逢為儂留。」果下馬者，以其小而堅壯，亦名石馬。粵人凡物之小者皆曰石。然果下馬非有種，馬中偶然產之，不可常得，故其價絕貴。<br />
　　○馬會<br />
　　東莞盛時，喜為馬會，以馳聘相雄。每會日，於平原廣野，設步障，陳鼓樂，數百里外皆以名馬來赴。其下者不得雜馳，即上駟，亦須主人舉觴以請乃馳。有黎姓者，以控縱之道名。當其出馬，皆屏氣斂容以觀其馳驟，有躑躅、橫排、小行、大行、中行、拆腳諸法，一步不亂。時有一馬，兩目如紫琉璃，高項廣膊，駿甚。人不能騎，兩壯夫牽之，昂首頻嘶，躑躅不定。黎已年老，力不逾中人，然執鞭躡鐙，馬為戰慄。往返十餘次，奔騰超逸，足不參錯，觀者皆為神王。有贈以詩云：「一片紅塵隨電去，只聞風雨在空冥。」<br />
　　○熊<br />
　　嶺之南，熊有三種，曰人熊，曰豬熊，曰狗熊。狗熊即《爾雅》所謂熊虎丑其子狗者也，郭璞謂熊之子名狗，非也。狗熊者，熊之小者也。以其小，故曰熊子也。璞又言：律曰：捕虎一，購錢三千，其狗半之。今嶺南捕得虎與狗熊皆受上賞，以其食人之獸，而狗熊尤嗜小兒也。又熊多力，黎人搏而獲之，一峒畢賀，以熊多則其地不祥。崇禎間，樂會有熊無數自山中出，捕得百餘首，自是頻年大旱，蓋早徵雲。人熊即狒狒，多力而好笑，一名山笑。見人則笑不止，以投其嗜也。胸間有脂絕美，名熊白。人患發毛黃者，以熊白一升塗之，伏牀底，食頃即盡黑。有Ｅ３９Ｅ３９者，如人面，唇黑，身有毛，反踵，見人亦笑，笑則上唇掩目，大者丈餘，俗呼為山都。鄺氏云：山都形如崑崙，青毛有尾，見人輒閉目張口而笑。Ｅ３９Ｅ３９見人則握手而笑，人以竹筒置臂，姑與之握，握則必笑。笑而上唇掩目，因曲臂以錐穿其唇於額，格而殺之。《吳都賦》云：「猩猩啼而就擒，Ｅ３９Ｅ３９笑而被格。是也。狒狒狀如▉猴，紅髮{髟丕}{髟而}，人言而鳥音，能知生死，笑似Ｅ３９Ｅ３９，上吻覆額。得之生飲其血，可見鬼物。是皆人熊之屬也。又云：熊名子路，僮人於熊館呼之子路可出，熊即出，子路可鬥，熊即鬥。有綠者，土司、亻▉僮取其皮為駿馬障泥，塵不敢揚，威懾虎豹，一尺百金。其牝曰羆，披髮人立，力能拔樹，指爪利如鋒攢，遇虎豹樵牧，皆抗其喉捏鮮血飲之。其脂亦曰羆白，味過於前掌後蹯也。猩猩人面猿身，一名熊人，謂其熊而人也。曰人熊者，謂其人而熊也。一曰紅人，則謂其毛髮純紅也。性機警，通八方言，聲如幼女子，啼亦清越，間學蟲鳥語音，一一曲肖，蓋獸中之百舌也。最嗜酒，人以酒滿注甕中，復置高屐其旁。猩猩見輒毀罵而去，去已復還，姑以指染酒嘗之，遂至醉，著屐而笑。人因縛取問之曰：汝飲我酒，須還我血。猩猩許以血一升，即得一升，不能多。血以染緋，久而不變，最可貴。有騰豺者，生高要西七十五里騰<豸乾>嶺，狀類沐猴，頭正方，發長丈許，覆其面，欲有所視，輒搖頭以兩手披之。一名騰<豸乾>，上樹甚捷，故以名。東粵無豺狼，惟此嶺有之，疑亦人熊之類。<br />
　　○猿<br />
　　大庾嶺有白猿洞，洞多梅樹，白猿嘗攀掛其上，花與猿，皓然莫辨也。行者聞風生，始知為白猿吟嘯。復有緋猿，善啼，啼必三聲。高州青山鎮，其山多猿，有黃緋者絕大，毛彩殷鮮，有黃色玉面者，有身面俱黑者。羅浮則有金絲猿，毛如織絨，其啼聲絕大。瓊州多猿，射之輒騰躍樹杪，於四週伐去竹木，然後張網得之。嘗於石岩深處得猿酒，蓋猿以稻米雜百花所造，一石穴輒有五六升許，味最辣，然絕難得。封川之北三十里有猿嶺，多猿，牡黃而牝黑。牝能嘯，牡不能也。或云：純黑者雄，金絲者雌，雄者能嘯，雌不能。瓊州又有石猿，小者拳許，飲以井水即長。粵故多猿，予自二禺以至英德，自▉口以至連陽，自石夾以至東安，自六瀧以至郴口，一路高峰絕▉，崖谷連綿，古木蔽天，百里陰黑失天日，群猿聚族其間，聲聲相應，惻惻淒淒。予輒落淚傷懷，不能自已。<br />
　　○猴<br />
　　瓊州多猴，以小者為貨，曰拳猴。大者曰彌猴，亦曰母猴。母，非牝也，母音轉為馬，猶魚有馬▉，{此蟲}有馬{此蟲}，薊有馬薊，藍有馬藍，皆其類之特大者。凡物之特大者曰馬，故又曰馬猴也。<br />
　　○狨<br />
　　東粵山中有狨，大小類猿，色純黃，名金線狨，一名猱，以毛柔長可緝藉也。尾絕自愛，中藥矢即自齧斷其尾。蹻捷善緣木，▉猴絕怖畏之，其以▉猴為食也甚怪。元孝有賦云：「維猴於狨，若見大吏。縮爪戰唇，相泣而跪。狨呼猴前，膝行蒲伏。伸手探喉，捫胸抵脊。驗其腹腰，孰肥孰瘠。瘠者遣之，肥首戴石。使自湔洗，使自拔毛。須臾之間，飫彼貧饕。」有猓然者，生從化山中，似猴，身黑面白，其尾長過於身，數以尾自度其身以自娛，其自愛尾亦似狨。狨尾短，以金色而溫柔，不能自保。猓然尾長，以無所可用而自保。亦各有幸不幸歟！<br />
　　○兔<br />
　　粵無兔，比年乃稍有之。蓋兔者太陰之精，一兔居於月腹而顧天下之兔，天下之兔皆望之而孕，故曰顧兔。上顧而下望，其精自口而入，故兔吐而生子，兔與月相為性命。雞在日中亦然。故曰中秋月光多兔少魚。月者，兔之命也。北方多兔，月之世也，南方少兔，日之世也。<br />
　　○麂<br />
　　麂，一名▉，旄尾狗足，牡者有短角，黧色，喜食橄欖，高州寶山多有之，其聲如破鈸，每鳴則赦書至，居人以為瑞。予《高涼曲》云：「寶山春色照珠台，中有龍湫萬壑回。父老時時望蒼翠，▉鳴知有赦書來。」其皮軟膩，以作履襪良，故廣人以為貨。或謂▉多智，聞犬而奔，一息已去犬千百步，亦足以免夫犬矣。乃使智以泯其跡，周遭走數匝，復膝行數匝，方一躍丈餘而去。犬善聞氣，亦從其跡周遭幾許，又躡其膝行奮逸之跡而追之，往往得▉。▉盡其智適足以自戕，向使不用其智，犬雖智不得而追之。<br />
　　○獐<br />
　　獐，似鹿而小，黃黑色，無角，雄者有牙出口外。秋冬居山，春夏居澤，獵者得之以釀酒，有消風之功，八月至十一月食之勝羊肉。諺曰：「秋冬食獐，春夏食羊。獐以釀酒，羊以為糧。」<br />
　　○犭蒙犭貴<br />
　　▉犭貴，似狸，高足而結尾，有黃、白、黑三種。其產於暹羅者尤善捕鼠，澳門番人能辨之，常以易廣中貨物。番人貴畜而賤人，視▉犭貴不啻子女，臥起必抱持不置，吾唐人因其所貴而貴之，亦何心哉！<br />
　　○狗<br />
　　韶州有赤狗穴居，吠則不祥。雷州有喙夜食，尾大而喙甚長，夜從樹上取食不以晝，故曰喙夜食。蓋狗之族，其曰豺狗者豺也，曰毛狗者狼也。粵東少豺狼，故不識者以為狗，或曰封川多狼，青色，尾特大，作聲諸竅皆沸，能食犬羊，攫小兒。<br />
　　○番狗<br />
　　蠔鏡澳多產番狗，矮而小，毛若獅子，可值十餘金，然無他技能，番人顧貴之。其視諸奴囝也，萬不如狗，寢食與俱，甘脆必先飼之，坐與立。番狗惟其所命。故其地有語曰：「寧為番狗，莫作鬼奴。」<br />
　　○乳羊<br />
　　廣東綿羊，少有所產，羊肉味甚澹，惟英德乳羊食仙茅，肥甘補人。予詩：「仙茅春食乳羊肥。」凡羊腦不可食。《醫經》云：「羊食百草，其病在腦。」乳羊則不然，一名茅羊。《本草》云：「羊食鉤吻而肥，食仙茅而肪。」石湖云：羊食仙茅，舉體即化為肪，不復有血肉，食之宜人。外有花羊、石羊。石羊色黑，類人家羊而蹻捷。無悶云：羊羶而魚腥，二者鮮食之則美，故字以魚羊為鮮。東南少羊而多魚，邊海之民有不知羊味者。西北多羊而少魚，其民亦然。二者少得而兼，故字以魚羊為鮮。<br />
　　○獺<br />
　　水獺，一名犭扁獺，類青狐而小，喙尖足駢，能知水信高下為穴，廣人以占水旱。善捕魚，一歲二祭魚。《淮南子》云：「畜池魚者必去犭扁獺。」廣人謂蛋家，男曰獺公，婦曰獺婆，以其能入水取魚也。其以猿為雌者，插翹山獺也。語云：「猿鳴而獺候。」莊子云：「猿犭扁狙以為雌。」言非類為牝牡也。鄺氏云：山獺性淫而無偶，亻▉女採樵，歌肅▉為猿聲以誘之。山獺聞之，即躍抱亻▉女，因扼殺之，以其骨續骨，解箭毒，以陰莖入藥，名插翹春。<br />
　　○箭豬<br />
　　箭豬，即封豕也。封者，大也，故象亦曰封獸。封豕初本泡魚，泡魚大如斗，身有棘刺，故化為毫豬。毫在項脊間，尺許如箸，白本黑端，人逐之則激毫以射人。婦女以金銀鑲之為簪，能止頭癢，除白屑。其意如蒿然，亦曰蒿豬。又有山豬，雄大而多力，口旁出兩牙，長六七寸，甚猛利，肉味美多脂，以多食禾稻故也。一名懶婦，以機軸▉織之器置田間，則不敢近。齒長輒入海化為巨魚，狀如蛟螭而雙乳垂腹，名曰奔▉孚。諺曰：「朝為泡魚，暮為蒿豬。朝為懶婦，暮為奔▉孚。」刺婦女之不能服勤者也。以奔▉孚油為燭，照飲酒則紫燄生花，照讀書則昏昧作暈。湛若詩：「丁年誤買奔▉孚燭，丙夜誰傳太乙書。」箭豬以魚始，山豬以魚終，物之相變如是。<br />
　　○香狸<br />
　　雷州產香狸，所觸草木生香，臍可代麝，《本草》稱靈貓，自為牝牡者也，亦名果狸。其食惟美果，故肉香脆而甘，秋冬百果皆熟，肉尤肥。予詩：「食果三秋美，眠花一尺長。」又云：「果香生骨肉，花味入膏脂。」南越有狸無狐，香狸外有玉面狸，白面紅爪牛尾，亦食果，飯則以水淘淡乃食。有貓狸，文如錦錢。有火狸，毛色如金錢豹，其錢差大，歲久輒化為豹。有藤狸，生長藤間，食藤實而多倒掛。有香獐，味甘性溫，食之不畏蛇毒。臍名麝香，非獐也，狸之似獐者也。亻▉女當春時，多彩生香麝子以為佩，動則香氣遠聞。山歌云：「生麝香吹亻▉女風。」<br />
　　○碩鼠<br />
　　廣中近多碩鼠，狀如兔，色白，皆以為白兔也。嗜食芭蕉、蕹葉，四十日一胎，子產一日即受孕。番舶至，購以重金。蓋廣中無兔，且無白兔，故以碩鼠當之，雌者多黑褐色而小。父老云：「此物頗關理亂，以少為貴。」詩人所以歌食黍雲。<br />
　　○竹<鼠留><br />
　　竹<鼠留>，穴地食竹根，毛鬆，肉肥美亦鬆。肉一二臠可盈盤，色紫，味如甜筍，血鮮飲之益人。亻▉中以為上饌，謂之竹豚。予詩：「海人花蜃蛤，山子竹雞豚。」<br />
　　○義象<br />
　　癸巳夏，西師至肇慶，久攻不下。使群象往，皆縮栗，獨一象牯跳躍而前，蹴死蕃兵數百，以鼻捲起人馬擲於半空，既墮，復糜爛之。已而疫氣大作，士卒多死，西師退，群象遂為所得。有兩大象，一不跪，一不食，死，餘象流涕終日。蕃帥叱之，一象▉怒奮起，將甘心焉，幾不能制，乃悉送之入都。有為泣象行者曰：「雲南象來舉國嘻，纏頭赤腳蠻子騎。雲是粵東新戰獲，道出江楚北歸旗。還遵前朝加品秩，照品給俸沿途支。大開城門容象進，獨有一象不肯隨。印官當街再拜請，象奴附耳前致詞。先言禮節勞縣主，後言官職如前時。去南日遠北日近，此是本國知不知。象聞此言淚雙垂，淋漓滿路觀者悲。語象且勿悲，汝來粵東五千里，即今放歸歸已遲。我聞西有獨牙象，摧堅陷陣功尤奇。昨日被執不肯屈，掘坑縱火焚其屍。汝輩不戰復不死，中道涕泣將何為。」<br />
　　○凶年虎<br />
　　從化縣凶年多虎，獵者為機阱林中，而擊土以致虎。虎每伏地，擊土則必跳躍而出，出時其飽易擊，飢則難，故嘗以甘餌投之。傳曰：「虎者戾蟲，人者甘餌。」噫嘻！虎不食人，人自為甘餌以投之，奈何哉！<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
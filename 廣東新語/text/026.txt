
			　　○沉香

　　嶠南火地，太陽之精液所發，其草木多香，有力者皆降皆結而香。木得太陽烈氣之全，枝幹根株皆能自為一香，故語曰：「海南多陽，一木五香。」海南以萬安黎母東峒香為勝。其地居瓊島正東，得朝陽之氣又早，香尤清淑，多如蓮萼、梅英、鵝梨、蜜脾之類。焚之少許，氛翳彌室，雖煤燼而氣不焦，多醞藉而有餘芬。洋舶所有番沉、藥沉，往往腥烈，即佳者意味亦短。木性多，尾煙必焦。其出海北者，生於交趾，聚於欽，謂之欽香。質重實而多大塊，氣亦酷烈，無復海南風味，粵人賤之。海南香故有三品，曰沉，曰箋，曰黃熟。沉、箋有二品，曰生結，曰死結。黃熟有三品，曰角沉，曰黃沉，若散沉者，木質既盡，心節獨存，精華凝固，久而有力。生則色如墨，熟則重如金，純為陽剛，故於木則沉，於土亦沉，此黃熟之最也。其或削之則卷，嚼之則柔，是謂蠟沉。皆子瞻所謂「既金堅而玉潤，亦鶴骨以龍筋，惟膏液之內足，故把握而兼斤，無一往之發烈，有無窮之氤氳」者也。凡彩香必於深山叢翳之中，群數十人以往，或一二。日即得，或半月徒手而歸，蓋有神焉。當夫高秋晴爽，視山木大小皆凋瘁，中必有香。乘月探尋，有香氣透林而起，以草記之，其地亦即有蟻封高二三尺。隨挖之，必得油速、伽亻南之類，而沉香為多。其木節久蟄土中，滋液下流，既結則香面悉在下，其背帶木性者乃出土，故往往得之。

　　香之樹叢生山中，老山者歲久而香，新山者不及。其樹如冬青，大小不一。結香者百無一二。結香或在枝幹，或在根株，猶人有癰疽之疾。或生上部，或癧下體，疾之損人，形貌枯瘠，香之災木，枝葉萎黃。或為風雨所摧折，膏液灑於他樹，如時症傳染，久亦結香。黎人每望黃葉，即知其結已結香，伐木開徑而搜取。買香者先祭山神，次賂黎長，乃開山以藤圈其地，與黎人約，或一旬或一二月，以香仔扌瓜香之日為始。香仔者，熟黎能辨香者也。指某樹有香，或樹之左之右有香，則伐取之，香與平分以為值。凡香多在大乾上，樹之枝條不能結，以力微也。生結者，於樹上已老者也。死結者，斲樹於地，至三四十年乃有香而老者也。花鏟則香樹已斷而精液湧出，雖點點不成片段，而風雨不能剝，蟲蛟不能食者也。諸香首稱崖州，以出自藤橋內者為勝。而藤橋有一溪，飲之即死，蓋諸黎瘴毒所聚。諺云：「不怕藤橋鬼，只怕藤橋水。」其香美而水毒如此。

　　香產於山，即黎人亦不知之。外人求售者，初成交，償以牛酒諸物如其欲，然後代客開山，所得香多，黎人亦無悔。如罄山無有，客亦不能索其值也。黎人生長香中，飲食是資，計畲田所收火粳灰豆，不足以飽婦子。有香，而朝夕所需多賴之，天之所以養黎人也。香曰沉香者，歷年千百，樹朽香堅，色黑而味辛，微間白疵如針銳。細末之，入水即沉者，生結也。黎人於香樹，伐其曲乾斜枝，作斧口以承雨露，歲久香凝，入水亦沉。而色不甚潤澤者，死結也。伽亻南與沉香並生，沉香質堅，伽亻南軟，味辣有脂，嚼之黏齒麻舌，其氣上升，故老人佩之少便溺。上者鶯哥綠，色如鶯毛。次蘭花結，色微綠而黑。又次金絲結，色微黃。再次糖結，純黃。下者曰鐵結，色黑而微堅，名雖數種，各有膏膩。匠人以雞刺木、雞骨香及速香、雲頭香之屬，車為素珠，澤以伽亻南之液，磋其屑末，醞釀錫函中，每能紿人。油速者，質不沉則香特異，藏之篋笥，香滿一室。速香者，凝結僅數十年，取之太早，故曰速香。其上者四六者，香六而木四，下四六者，木六而香四也。飛香者，樹已結香，為大風所折飛山谷中，其質枯而輕，氣味亦甜。鐵皮香者，皮膚漸漬雨露，將次成香，而內皆白木，土人烙紅鐵而爍之。蟲漏者，蟲蛀之孔，結香不多，內盡粉土，是名蟲口粉肚。花戔刂者，以色黑為貴。去其白木且沉水，然十中一二耳。黃色者質嫩，多白木也。雲頭香者，或內或外，結香一線，錯綜如雲，素珠多此物為之。最下則黃速、馬牙，如今之油下香。以上諸香，贗者極多，即佳者亦埋於地窖，覆以濕沙，賣時取起。半沉者試水亦沉，如大塊沉香，須試於江。江水流動，非真沉香不沉。若置缸缶中，水少自然沉底，不可不察也。然此等尚可識之，惟夾板沉難識，以水浸一宿，即渙散矣。

　　沉香有十五種，其一，黃沉，亦曰鐵骨沉、烏角沉。從土中取出，帶泥而黑，心實而沉水，其價三換最上。其二，生結沉。其樹尚有青葉未死，香在樹腹如松脂液，有白木間之，是曰生香，亦沉水。其三，四六沉香。四分沉水，六分不沉水，其不沉水者，亦乃沉香非速。其四，中四六沉香。其五，下四六沉香。其六，油速，一名土伽亻南。其七，磨料沉速。其八，燒料沉速。其九，紅蒙花鏟。蒙者背香而腹泥，紅者泥色紅也，花者木與香相雜不純，鏟木而存香也。其十，黃蒙花鏟。其十一，血蒙花鏟。其十二，新山花鏟。其十三鐵皮速，外油黑而內白木，其樹甚大，香結在皮不在肉，故曰鐵皮。此則速香之族。又有野豬箭，亦曰香箭，有香角、香片、香影。香影者，鋸開如影木然，有鴛鴦背、半沉、半速、錦包麻、麻包錦。其曰將軍兜、菱殼、雨淋頭、鯽魚片、夾木含泥等，是皆香之病也。其十四，老山牙香，其十五，新山牙香，香大塊，剖開如馬牙，斯為最下。然海南香雖最下，皆氣味清甜，別有醞藉。若渤泥、暹羅、真臘、占城、日本所產，試水俱沉，而色黃味酸，煙尾焦烈。至若雞骨香，乃雜樹之堅節，形色似香，純是木氣。《本草綱目》以為沉香之中品，誤矣。

　　○伽亻南

　　伽亻南，雜出於海上諸山。凡香木之枝柯竅露者，木立死而本存者，氣性畢溫，故為大蟻所穴。大蟻所食石蜜，遺漬香中，歲久漸浸，木受石蜜，氣多凝而堅潤，則伽亻南成。其香本未死蜜氣未老者，謂之生結。上也。木死本存，蜜氣膏於枯根，潤若饣易片者，謂之糖結，次也。歲月既淺，木蜜之氣未融，木性多而香味少，謂之虎斑金絲結，又次也。其色如鴨頭綠者，名綠結。掐之痕生，釋之痕合，▉之可圓，放之仍方，鋸則細屑成團，又名油結，上之上也。伽亻南本與沉香同類而分陰陽。或謂沉，牝也。味苦而性利，其香含藏，燒乃芳烈，陰體陽用也。伽亻南，牡也。味辛而氣甜，其香勃發，而性能閉二便，陽體陰用也。然以洋伽亻南為上。產占城者，剖之香甚輕微，然久而不減。產瓊者名上伽亻南，狀如油速，剖之香特酷烈。然手汗沾濡，數月即減，必須濯以清泉，膏以蘇合油，或以甘蔗心藏之，以白萼葉苴之，瘞土數月，日中稍暴之，而後香魂乃復也。占城者靜而常存，瓊者動而易散，靜者香以神行，動者香以氣使也。藏者以錫為匣，中為一隔而多竅，蜜其下，伽亻南其上，使薰炙以為滋潤。又以伽亻南末養之，他香末則弗香，以其本香返其魂，雖微塵許，而其元可復，其精多而氣厚故也。尋常時勿使見水，勿使見燥風，霉濕出則藏之，否則香氣耗散。

　　○莞香

　　莞香，以金釵腦所產為良。地甚狹，僅十餘畝，其香種至十年已絕佳，雖白木與生結同。他所產者在昔以馬蹄岡，今則以金桔嶺為第一，次則近南仙村、雞翅嶺、白石嶺、梅林、百花洞、牛眠、石鄉諸處，至劣者烏泥坑。然金桔嶺歲出精香僅數斤，某家家精香多寡，人皆知之。馬蹄岡久已無香，其香皆新種無堅老者。凡香，先辨其所出之地，香在地而不在種，非其地則香種變。其土如雞子黃者，其香鬆而多，水熟沙黑而多土者，其香堅而多生結，能耐霜雪。又以泥紅名硃砂管者，或紅如曲粉者，磽确而多陽者為良土。莞人多種香，祖父之所遺，世享其利。地一畝可種三百餘株，為香田之農，甚勝於藝黍稷也。然可種之地僅百餘里，他處弗茂且弗香。凡種香，先擇山土，開至數尺，其土黃砂石相雜，堅實而瘠，乃可種。其壤純黃純黑無砂，致雨水不滲，潮汐潤及其香，紋或如飴糖，甜而不清，或多黑絲縷，味辣而濁，皆惡土也，不宜種。香木如樹蘭而叢密，行人每折枝代傘，謂之香陰。其葉似黃楊，凌寒不落，種五六年即結子。子如連翹而黑，落地即生，經人手摘則否。夏月子熟種之，苗長尺許，乃拔而蒔，蒔宜疏，使根見日。疏則香頭大，見日則陽氣多。歲一犁土，使土鬆，草蔓不生。至四五歲，乃斬其正乾鬻之，是為白木香。香在根而不在乾，乾純木而色白，故曰白木香。非香故曰白木，而不離香，故曰白木香，此其別也。正乾已斬，留其支使益旁抽。又二三歲，乃於正乾之餘，出土尺許，名曰香頭者，鑿之。初鑿一二斤，曰開香門，亦曰開香口。貧者八九歲則開香門，富者十餘歲乃開香口。然大率歲中兩鑿，春以三月，秋以九月。鑿一片如馬牙形，即以黃土兼砂壅之，明歲復鑿，亦如之。自少而多，今歲一片，明歲即得二三片矣。然貧者鑿於三月，復鑿於九月耳，富者必俟十閱月乃再鑿，蓋以十月香胎氣足，香乃大良也。既鑿已，其為雨露所漬而精液下結者，則其根美。其雨露不能漬，水不能腐者，其精液滲成一縷，外黃內黑，是名黃紋黑滲。以此為上。蓋香以歲久愈佳，木氣盡，香氣乃純，純則堅老如石，擲地有聲，昏黑中可以手擇。其或鬃紋交紐，穿胸而透底者，或不必透底而面滲一黑線者，或黑圈斑駁如鷓鴣斑者，或作馬尾滲者，或純黃者，鐵殼者，皆為生香。生曰生結，亦曰血格。曰黑格。熟曰黃熟，亦曰水熟。黃熟者，香木過盛，而精液散漫，未及凝成黑線者。又土壅不深，而為雨水所淋者，是為黃熟。生結者，香頭之下，間有隙穴，為日月之光所射，霜露之華所漬，日久結成胎塊，其質不朽，而與土生氣相接者，是為生結。以多脂膏潤澤，洽於表裡，又名血格，曝之日中，其香滿室，不必焚▉，而已氤氳有餘矣。

　　凡鑿香貴以其時，秋冬鑿則良，霜雪所侵，精華內斂，木質盡化，瘠而不肥，故尤香。春鑿則多水氣而濕，夏鑿多火氣而燥。然香既鑿，夜必霧露之，晝必曝之，使其木氣盡去。惡者為佳者所薰染，則又一一皆香，不可以濕霉沾之，使色味損壞。若香氣日久不發，濯以溫湯，磨以木賊，其香復發。然當南風▉之，或有水氣，不如當北風時，天氣乾爽，▉之乃大香。香之生結者，▉之煙輕而紫，一縷盤旋，久而不散，味清甜，妙於沉水。黃熟則反是。然黃熟亦有美者。其樹經數十百年，本末皆朽，揉之如爛泥，中存一塊，土氣養之色如金，其氣靜穆，亦名熟結。至馬尾滲，則香之在硃砂黃土中者，歲久天成一線，光黑如漆，浸潤香上，質堅凝而肌理密，乃香之津液所漬，氣味與生結相等而更悠揚，此所以為貴也。

　　凡種香家，其婦女輒於香之稜角，潛割少許藏之，名女兒香，是多黑潤、脂凝、鐵格、角沉之類。好事者爭以重價購之，而尤以香根為良。香根亦多種，蓋香木善變，有種至二三十年，其根鬆脆，絕無可採者，則以其地不同而香種亦變也。故凡鑿香師，見香木葉小而黃，則知其下根必異。蓋其精華下墜，水不能自根而上，故葉小而萎黃也。香師知其然，每竊掘之，私藏沙土之中，故主人須督視惟謹，然今種香家皆能鑿香，香師亦無所施其詐矣。凡香，此半鑿，彼半旋長，香皮不損，則香之肉香生。培以砂土，其香頭漸大至於百年之久。香頭中空，可坐數人，其香成窩穴形，在於中空之旁者，是曰岩香。無水土之氣，雨澤之滋則尤美。或曰，香之老者以▉▉嚴似英石，鑿痕久化，紋紐而節乖錯，破之參差不順開者為良，其形殊，其氣亦異。故辛者為鐵面之族，恬者為哈窩之宗，靜者為菱尖，濃者為虎皮，透者為鷓鴣斑，咸有山澤雲霞之氣，無閨閣旖旎之味，故可重雲。自離亂以來，人民鮮少種香者，十戶存一，老香樹亦斬刈盡矣。今皆新植，不過十年二十年之久，求香根與生結也難甚。

　　莞行度嶺而北，雖至劣亦有馥芬，以霜雪之氣沾焉故也。當莞香盛時，歲售逾數萬金。蘇鬆一帶，每歲中秋夕，以黃熟徹旦焚燒，號為薰月。莞香之積閶門者，一夕而盡，故莞人多以香起家。其為香箱者數十家，藉以為業。其有不經製造者，亦曰生香。以上香雜次香中蒸炙成紋，以應賈人之急，亦曰熟香。其以瓦罌燒熱，投劣香於中，厚蓋之，使火氣逼而精液盈，面點點成斑綜紋，以為此生格也，熟結也，斯是偽香。而吳下亦多售之，故香估易以致饒。

　　德慶有香山，高明、新興有老香山，《南越志》：盆允縣利山多香林，名香多出其中。又朱崖有香洲，洲中山諸異香，往往無名，而並未言及東莞。蓋自有東莞所植之香，而諸州縣之香山皆廢矣。昔之香生於天者已盡，幸而東莞以人力補之，實之所存，反無名焉。然老香二山至今未嘗無香，而地苦幽深，每為虎狼據扼。蓋山谷之珍，因不欲盡出於人世也。東莞香田，蓋以人力為香，香生於人者，任人取之，自享其力，鬼神則不得而主之也。然東莞出香之地多磽确，種香之人多樸野不生文采，豈香之能奪其靈氣耶？香擇其地而生，香無美惡，以其地而為美惡，購香者問其所生何地，則其香之美惡可知矣。地之磽确者，不生他物而獨生香，有香而地無餘壤，人無徒手。種香之人一，而鬻香之人十，▉香之人且千百，香之為用亦溥哉！

　　○鶴頂香

　　古榕之腹，常有鳥銜香子墮落其中，歲久香木長成，其枝葉微出榕杪，白鶴之所盤旋，朝夕不散。久之香木作結，堅潤如脂，人取而▉之，香煙翔舞，悉成白鶴之形，白鶴大小，則視香煙之▉薄，是名鶴頂香。東莞或時有之，或曰是遁香也。身在榕中，而氣與鶴相感，蓋以榕為體，以鶴為用者也。聞成化間，有南海人於水瀕得朽木，大如缽盂，知為沉香也，▉之。其煙作七鷺鷥，飛至二三丈，以獻於朝，得官錦衣百戶。識者謂沉香在水次，七鷺鷥飲宿其上，積久精神暈入，因結成形。此亦鶴頂香之類也。

　　○蘭香

　　莞香之精者不可變，其粗者可變，變之以蘭。以蘭變之，其香遂為蘭香。蓋蘭以香為質，香以蘭為神，蘭之神無所寄，寄於香。寄於香，而蘭之神於是乎長留矣。然諸蘭之神不可留，惟樹蘭可留。樹蘭大者數圍，其葉大者葉三，名三葉。小者葉五葉七，名五葉、七葉。五葉、七葉者，花香而味幽細，夏月盛開。以莞香之粗者，茗以濯之，雜置樹蘭於其中，包以蜜香之紙，曝以烈日，蘭焦復易。如此四五度，乃封貯之。▉則蘭氣清芬，宛如黃粒初熟，露華尚凝，如游於金粟之林矣。然香薰曬於復，不可即▉，▉必在冬春之間，陽氣既純，味乃恬永。其蘭乾者亦勿棄，留在香中使相養，蘭氣善還，雖隔歲，猶可研末以作香線也。

　　○諸香

　　諸香，有曰雞▉▉香，枝條似雞距故名。一曰雞香，一曰雞藤香，一曰雞骨香。有冷生香，似降香而小。降香，一曰降真香，雜諸香焚之，其煙直上，輒有白鶴下降。有馬眼香，其藤大如臂，歲久心朽皮堅甚香，周遭有小眼，如雕刻香筒狀，粵人多以供神，謂之比降。降之真者，人海舶而來，曰番降，根極堅實，色素潤似蘇方木，燒之初不甚香，得諸香和之特美，其屑可治刀傷。有水藤香。有楓香，即楓膠也。一曰白膠香，有左紐香、石檀香，有海漆香，產文昌海港，色其黑，焚之油出如如漆。有龍骨香，其樹叢生有刺，汁甚毒，枝老而根結者美。有芸香，山中樹液所結，雜諸香焚之，能除濕氣。有思勞香，狀乳香而青黃褐色，氣似楓膠。有橄欖香，橄欖之脂也，如黑飴狀，以黃連木及楓膠和之，有清烈出塵之意。有薰陸香，一名馬尾香，《山記》：羅浮有越王搗薰陸香。其曰白木香，則東莞香木之枝幹也，經斲傷則成黃熟，否則歲久亦止白木，故曰白木香。廣中香族甚多，其未知名者，味皆酷烈。廣人生長香國，不貴沉檀，顧以山野之香為重也。

　　○檀香

　　嶺南亦產檀香，皮堅而黃者黃檀，白者白檀，皮腐而色紫者紫檀，皆有香。而白檀為勝，與紫檀皆來自海舶。然羅浮亦有白檀。竺法真謂：元嘉木，有人於羅山見一樹，大三丈餘圍，辛芳酷烈，其間枯條數尺，援而刃之，乃白旃檀也。比年三水縣西北百餘里，有香樹一株，大七八丈圍，其乾至四丈乃發枝，垂陰二畝，通體純白，土人稱白銀香，蓋白檀也。某帥使數百人伐之，僅於樹根一竅為雨水所浸漬者，得香二十餘斤，味知沉水，其餘枝條皆不香。又新安黃鬆岡，有香樹三株，葉細如豆，類九里香，然不降不結，以不經斬伐，故精液不凝而皆散為枝葉也。枝葉為香之累，枝葉多，則其香在枝葉不在根節。然不在根節，則其香亦不在枝葉。蓋根節者，香之精華所聚，藉斧斤之力而凝，去其累精華者，而後精華有所舊。然此為莞香及沉速而言，若旃檀則寸寸皆香，不必其降其結，而以遭鬼神嫉忌，故爾質變而不香。噫，神物固不可以貪求也哉！

　　○煎香

　　香之美者，宜煎不宜▉，▉者有煙而無氣，煎則反是。蓋氣者香之魂，煙者香之魄，魂清而魄濁，魂輕而魄重。善焚香者，取其氣弗取其煙，取其魂弗取其魄，故常煎而不▉，煎之之法，以生結之囫圇者，浣以新茗，芟其鬆浮，磨其稜角，而置香面於下，底於上，微沾少水，使香質滋潤，火既活而灰復乾，乃以玉碟或砂片隔之，使之不易就燥。香質不焦，膠液不流，則香氣生空，若無若有。香一片足以氤氳彌日，是名煎香。蓋五行木主藏魂，金主藏魄，故氣者香之魂也，木也。質者香之魄也，金也。其質貞者其氣清，金之氣多也。其質脆者其氣濁，木之氣多也。故煎香以取金氣，金氣不熱，則香魄長存。然惟生結囫圇者乃多金氣，黃熟則不及。

　　○心字香

　　《驂鸞錄》云：「番禺人作心字香，以素馨、茉莉半開者，著淨器，薄斯沉水香，層層相間封之。日一易，不俟花蔫，花過香成。」蔣捷詞云：「銀字箏調，心字香燒。」予詩：「多燒心字是心香，茉莉黃沉共作芳。香是番禺心字好，紫煙一縷結鴛鴦。」

　　○南方花皆可合香

　　南方花，如素馨、茉莉、▉提、佛桑、渠那、大小含笑之類，皆可合香。又有麝香花，夏開，與麝香木皆類真麝香。或傳美家香用此諸花合之。溫氏云：素馨、茉莉摘下花蕊，香才過，即以酒▉巽之復香。凡生香蒸過愈佳，如梅花、瑞香、酴▉、梔子、茉莉、木犀及橙、橘花之類，皆可蒸。他日▉之，則群花之香畢備，見《香乘》。

　　○種排草香

　　予沙亭鄉江畔，有沙地二三十畝，其種宜排草，農人以重價佃之。春以播秧，至六月始種排草，十月收之。其根長五六尺，賣以合香，葉以泥漬使乾，賣與番人為藥。每地一畝，以半種姜芋，以半種排草，以菜麩壅之。次年則以種姜芋者種排草，必相易也。農人喜種排草，其利甚厚。惜宜種之地，不能多有，沙亭之外，如潭山、大嶺間，亦有數十畝焉。
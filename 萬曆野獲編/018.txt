

    
	
		
			第十七卷
			　　○兵部　　【鐵冊軍】洪武二十三年，韓公李善長，以嫌自殺，上始詔部制公侯伯屯戍百戶，部並給鐵冊。先是以功臣有大勛，各賜卒百十二人為從，曰奴軍。至是以公侯年老賜還鄉，各設百戶一人，統其眾以護之，給屯戍之印，賜以鐵冊，末云：俟其壽考，子孫得襲。則兵皆入衛，蓋防其二心，且稽察之也。於是魏、開、曹、宋、信、潁、涼諸公，西平、江夏、長興、江陰、東平、宣寧、安慶、安陸、鳳翔、靜寧、會寧、懷遠、景川、崇山、普定、鶴慶、東川、武定、沈陽、航海、全寧、西涼、定遠、永平諸侯，皆給兵。未幾宋公馮勝、潁公傅友德以嫌死，涼公藍玉以反誅、而長興、會寧、懷遠、景川、普定、鶴慶、航海、西涼、定遠、永平諸侯，或坐藍黨，或坐舊嫌，皆得罪死。蓋鐵券山河之誓，曾不比鐵冊警衛之苛也。悲哉！　　【恩軍】洪武二十七年，詔兵部以罪謫充軍者，名為恩軍，意以免死得戍，當懷上恩也。然是時，方以重典刑亂國，良民多坐微眚隸斥籍，其戴恩者必無多。因思完顏季年，中原喪敗，令刺民為兵，以起亙亙字原缺，校者意補，古之怨，名之曰怨軍。正堪與此作確對。陸釴《漫記》云：遼東養馬皆恩軍。　　【文臣改武】張信字彥實，英國公張補從兄也，中洪武三十二年鄉試第一。文皇初，拜禮科給事中，尋遷刑科都，永樂九年晉工部右侍郎。仁宗登極，轉兵部左侍郎。其弟輔，為信求改武階，乃調錦衣衛指揮同知，尋升指揮使。交趾叛率兵往剿，以功進四川都指揮僉事，又進都使。在蜀十五年，以正統十年卒於官。蓋信從鉛槧起家，居省闥者幾十年，為卿貳者十三年，徙右列握兵柄者又二十年。夫以省垣近臣，中樞政地，忽伍兜鍪，似出謫辱，乃以英國雁行，為乞恩澤始得之，且專征仗鉞，恩遇始終，抑又何耶？弇州雖紀其姓名，未詳事實，因為稍述其概。按宋韓、范經略西夏，亦曾以雜學士換觀察使，時用兵方謀帥，事理亦宜，乃二公尚以官高祿厚為辭，終不屑受，蓋意薄之也。張信官小司馬，在宋則為樞密副使，居執政之列，而降為三衛仗士，意恬然安之，何顏之厚！　　【邊材】文臣以勛勞開五等者，自正統王靖遠後，在天順則吳縣之徐封武功，成化則濬縣之王封威寧。一以天文兼技擊，一以騎射兼結納，然皆傾危捭闔，爵不及竟其身。而韓襄毅繼起，並世錦衣不得襲。弘治以文治天下，縉紳無以武事見知者。　　正德則有太原之王晉溪，行邊制閫，俱著勞績，得封威寧，而以附麗權貴，乘時邀寵，君子所羞稱。惟王文成以理學建安攘，遂開國封，固書生之希遘矣。嘉靖初，楊邃庵以先朝勛舊故相，起行邊而無戰功可錄。其後楊虞坡出鎮入樞，功名亦如之。至末年惟滄州劉帶川，以文士奮跡，而歷踐戎行。初為吾浙之嘉湖道臣，出城游徼，而倭艇率大眾猝至。適臺州解箭到，滿一船，因立橋上，與健兒十餘曹取射之，發輒洞甲，盡舟中之矢，倭始退歸。而肩髀不能舉，則骱已脫矣。隆慶初，以少司馬征廣寇曾一本，先外祖王大參，以職方郎贊其軍。見其懸一金錢於百步外，射必貫其竅，無一失者，其技真不減陳堯咨，他部曲則十得七八耳。後以御史大夫，總督薊遼，虜畏之不敢犯塞。　　然奢淫汰恣，帳下紀網卒數百人。後堂曳羅綺者不下百人，每出遊獵，駿騎連翩，妖童執絲簧，少婦控弓弩，服飾詭麗，照耀數里。同時有宜黃譚二華者，其將略亦相亞，今上初年，亦以督薊遼入正中樞，數年而罷。為督府時，與薊帥戚繼光者，比周如一人。然兩人俱以比材武，為江陵公所器愛，日致名姝瑰異以自固。譚又善御女術，進之江陵而驗，故得久居津要。　　其揮霍機變，自奉驕侈，與滄州大略仿佛。且俱享上壽，以功名終，二公之捐館不過十餘年外耳。劉名燾，譚名綸。邊材一路，大抵自有賦授及端門名家，非書生讀紙上語，便可抵掌登壇者。即如唐荊川之學問，亦可稱通天地人三才矣，海內仰之如麟鳳。晚年一出大不副人望。其撫淮陽，正值倭難，積勞中暍，盡瘁軍中，終無琯尺寸之效。天下有殷浩、房琯之疑焉，至以倖臣趙少保所薦議之，則過矣。近日如李見羅，其生平品望，出人數等，自負亦在留、鄴二侯之間。金騰用兵，以奏功超遷中丞，撫鄖為麾下健兒所窘，遂不及展一籌，旋以滇南殺降冒功，被白簡逮治，幾伏法而僅免。乃知王文成真天植異亶，其用兵幾同韓、白。而見羅亦以良知餘唾，妄希茅土，且兼十哲三良而有之，亦不知量矣。　　【南京貢船】南都入貢船，大抵俱屬龍江廣洋等衛水軍撐駕。掌之者為車駕司副郎，專給關防行軍，入貢抵潞河，則前運俱歸。周而復始，每年必往還南北不絕，歲以為常。聞係文皇帝初遷北平所設，定制有深慮存焉。其貢名目不一，每綱必以宦官一人主之，其中不經者甚多。稍可紀者，在司禮監則曰神帛筆料，守備府則曰橄欖茶權橘等物，在司苑局則曰荸薺宇藕等物，在供用庫則曰香稻苗薑等物，御用監則銅絲紙帳等物，御馬監則惟惟字據寫本補苜蓿一物，印綬監則誥敕軸，內官監則竹器，尚膳監則天鵝鷓鴣櫻菜等物。其最急冰鮮，則尚膳監之，鮮梅枇杷鮮筍鰣魚等物，然諸味尚可稍遲，惟鮮鰣則以五月十五日進鮮於孝陵，始開船，限定六月末旬到京，以七月初一日薦太廟，然後供御膳。其船晝夜前征，所至求冰易換，急如星火。然實不用冰，惟折乾而行，其魚皆臭穢不可響邇。　　余於夏月北上，曾附其舟，幾欲嘔死。偶鄰舟友人邀會文，則舫齊芳潔，不減吳下沙棠。怪問之，乃知納賂主者，盡徙貢物於他舫耳。其魚到京，始洗刷進充玉食。上頒賜閣部大臣，及經筵日講詞臣，先人時叨恩齎。次日早朝謝恩，貴榼輩雜調雞豕筍俎，以亂其氮，用以銀沙鑼餉遺近臣，侈為珍味，然實不堪下箸，亦何止海上之癖也。有一守備大榼，新赴南任，夏月忽呼庖人，責以饌無鮮鰣魚。庖人以每頓必進為言，榼怒不信，索至諦視之，始疑訝曰：「其狀頗似，但何以不臭腐耶？」聞者捧腹。金陵城外臨江，舊設鰣魚廠。每打魚時，內官出視，科索百端，大為漁戶及地方之害。十年前礦稅盛行，閹人流毒，輒於寶坻縣創為銀魚廠，與南對峙。乃至冬月椎冰，令漁者跣立打捕，又課富室折乾潤橐，民不聊生。近年聞上知其弊，已革去矣。冰鮮船在途驛騷日久，弘治初，上欲革之，以中貴人進言，祖宗時薦為重，遂得不罷。舊京土產上供寢園，即勞民亦不為過。而孝宗聖德，軫念郵傳，自節口腹至此，以視大業之責食車，天寶之貢荔子，不亦霄壤哉。今上頃年，以湖廣魚鮓不潔，斥左布政使武尚耕為編氓。蓋祖宗時食，在聖主孝思，又須虔恪，守土大吏，不舉其職，自當議罪。此又用漢世酎金失侯例。所謂先聖後聖，其揆一也。近年龍袍船，尤為恣橫，遠出冰鮮之上，即凶惡如漕卒糧船，亦斂避不敢較。至仕紳乘傳者，為其所凌，噤不敢出聲，何況行旅？按龍衣之進，止在南京，其後增入蘇杭，初猶以鎮守中臣兼領，及世宗革鎮守，始特設內臣管織造。至隆慶登極革回，止留南京舊設者。至三年復遣太監李祐，往泣其事，至六年二月再遣，以迄於今，遂成故事。中貴以此差為登仙，其名下小閹，踞以為外府。春秋二運，往來如織矣。　　【河套】成化間，虜入河套。督撫都御史白圭、于子峻等，有後請大舉搜套，驅虜出河外，沿河築堡，抵東勝，徙民耕守其中。時葉盛為吏部侍郎，上敕盛往議，且上方略盛。上言搜河套、復東勝，未可輕議，惟增兵守險，可為遠圖。而王越亦以為不可，上從之。弘治初，又議復套，時倪岳為禮部尚書，亦疏論邊事，略曰：「建白紛紛，率謂復受降之故險，守東勝之舊城，則聲授可接，非不善也。但二城廢棄已久，今欲城河外以為守，出孤遠之軍，涉荒殘之地，彼或徉為遁逃，潛肆激伏，或抄掠其前，躡襲其後，進不得城，退不得歸，一敗塗地，聲威大損矣。」時大虜入套未久，盡可驅逐，而當時葉文莊、倪文毅、王襄敏，俱一時名臣，其議論已畏縮如此。至嘉靖二十六年，則距成化時將八十年，去弘治五十年矣，虜之盤踞日深，我之士馬日耗，陡議大舉，人心已搖，主上亦慮萬一蹉跌，噬臍無及，以故嚴、仇之譖必得售，夏、曾之功必不成。不待智者而知也。　　【火藥】古來御兵，唯用兵仗，故晁錯之言曰：「勁弩長戟，匈奴之弓弗能格也。」即有用火者，大都乘風縱勢，如即墨、赤壁是也。其大炮等物，不過曹操霹靂車之屬而已。本朝以火器御虜，為古今第一戰具，然其器之輕妙，實於文皇帝平交趾始得之。即用其偽相國、越國大王黎澄為工部官，專司督造，盡得其傳。今禁軍內所稱神機營者，其兵卒，皆造火藥之人也。當時以為古今神技，無可復加，然亦相傳所稱大將軍蒺藜炮之類耳。弘治以後，始有佛郎機炮，其國即古三佛齊，為諸番博易都會，粵中因獲通番海艘，沒入其貨，始並炮收之，則轉運神捷，又超舊制數倍，各邊遵用已久。至今上初年，戚繼光帥薊門，又用火鴉、火鼠、地雷等物，虜胡畏之，不敢近塞，蓋火器之能事畢矣。數年來，因紅毛夷入寇，又得其所施放者，更為神奇，視佛郎機為笨物，蓋藥至人斃，而敵猶不覺也，以此橫行天下，何虜敢當之！但恐守炮者畏怯，虜未來而先放，比對陣，則藥盡，反速戰士之奔，此自來通病也。正德十五年，滿剌加國為佛郎機所並，遣使請救，御史何鼇，言佛郎機炮精利，恐為南方之禍，則其器入中國本不久。至嘉靖十二年，廣東巡檢何儒，招降佛郎機國，又得其蜈蚣船銃等法，論功升上元縣主簿。令於操江衙門督造，以固江防，三年告成，再升宛平縣丞，中國之佛郎機盛傳自此始。而儒老於選調，不聞破格用之，可歡也。　　【武弁殺邑令父子】廣西總兵都督過興，召還京師，途經湖廣祁陽縣，興命其子得隆，索賄於知縣李翰，不得，杖翰並其子釗，俱死。事聞，法司擬得隆恃勢，故殺二命，擬斬而已。　　邑令為健兒所笞，已是怪事，乃父子俱死笞楚，寧非衣冠奇禍，何以置興不問？興尋病得伏枕死，天網嚴而國法廢矣。此成化元年事，與正統末年，都司李暠杖知州李玉事相似。　　【項襄毅占冠】弘治元年，吾郡城中百戶陳輔者，素以興販私監為業，事發革任，所聚徒黨漸眾，遂思為亂。同其父陳端，其子陳文、陳武，鳩集所部，白晝入郭，知府徐霖，逾垣遁去。遂虜郡印，劫庫藏，釋囚徒。又劫奪嘉興守禦千戶印，執千戶白鑒，殺掠吏民，盡剽城中金帛婦女，全家入太湖為寇。　　其勢猖獗，闔郡驚惶，意其或成大事。時正初夏，故兵部尚書項襄殺（忠），以削籍在家，為輔卜其成敗，既而曰：「無能為也。今日旺神在西，而此賊乃揚兵東出，是為休門，旦夕見俘耳。」俄上聞變，亟遣侍郎彭韶，領專敕巡視浙江，督責地方文武，用軍興法，事權甚重。比至無幾時，而百戶父子，皆就戮矣。項公雖名臣，不聞善風角，而奇中乃爾，信乎前輩多能，不肯炫鬻見長。如魏陽元善射，非臨用，何由知之？彭惠安公敕中云：「一應軍民詞訟，輕則量情發落，重則發巡按御史按察司問理。」是時御史之體，未甚貴倨，彭以刑侍奉使，初未兼憲職，尚以屬吏待巡按如此。迨嘉興事寧後報命，乃以原官，改僉都御史，清理兩浙監法，始得帶憲銜，再泣吾鄉。　　蓋中丞雄峻，當時尤靳惜之云。　　【武臣好文】本朝武弁能文者如郭定襄、湯允績之屬，皆以詩名，然不過聊以自娛耳，非敢藝壇建旄鉞也。自嘉靖間東南倭難孔熾，倖臣胡宗憲、趙文華輩，開府江浙。時世宗方喜祥瑞，爭以表疏稱賀博寵，收取詞客充翹館。胡得浙人徐渭、沈明臣、趙得松，江人朱察卿，俱荷異禮，獲厚貲，浸淫及於介冑，皆倚客以為重，漸如唐季藩鎮。至隆萬間戚少保（繼光）為薊，帥，時汪太函、王弇州，並稱其文采，遂儼然以風雅自命，幕客郭造鄉輩，尊之為元敬詞宗先生，幾與縉紳分道揚鑣。　　而世所呼為山人，充塞塞垣，所入不足以供此輩谿壑。久亦厭之而不能止矣，近年蕭都督（如薰）以偏裨立功，峻拜寧夏制帥，頻更大鎮，亦以翰墨自命。山人輩作隊趨之，隨軍轉徙，無不稱季馨詞宗先生，蟻附蠅集，去而復來時。諸邊事力已絀，非戚帥時比。蕭之內人，前為楊司空女，繼為南太史妹，俱盛有嫁貲，至脫簪珥佐之而猶不給。武臣好文，自禍至此。自隆慶來，款市事成，西北弛備，輦下皆以諸邊為外府。山人之外，一切醫卜星相，奉薦函出者，各滿所望而歸。幼年曾見故相家僮業按摩者，游宣府亦得二百金，已為怪事。今年至都，在黃貞甫禮部座中，見二三小唱，窄袖急裝若遠游者，來叩首，云謝別。問之，則乞得內召候考選名公書，往塞上也。余笑謂貞甫曰：「他日必有坊曲女伴，祈公等書牘，作隴頭兒者，將奈何？」貞甫曰：「不然。諸邊營妓如雲，大勝京師，我卻愁諸弁以此相薦，報我輩龍陽、子都耳。」因相與拊掌不已。邊事如此，欲武人不掊，克得乎？　　【文士論兵】嘉靖以來，名公如唐荊川中丞、趙大洲閣老、趙濬谷中丞，皆巍科大儒，士林宗仰，然俱究心武事，又皆出詞林，足為文人生色，今上初年，如馮仰芹（子履）、於完樸（達真）二大參，俱真正邊材，惜乎不及大用。其次則沈少林狀元、董伯念禮部，並有聲藝苑，亦好談兵，但厄於年，齎志以沒。唯二十年來，如顧沖庵（養謙）、葉龍潭（夢熊）、萬邱澤（世德）、李霖寰（化龍）、梅衡湘（國楨），皆因四方多事，各從簪筆吮毫，時伸其彎弓擊劍之技，俱正位司馬，延世金吾，頓令措大吐氣。若穆宗朝楊虞坡、譚二華、王鑒川、劉帶川輩，又未易指數。又如今上丁亥，有一鄖撫，其人素講學兼文武才，至以王文成自命，忽為部卒嘩亂，備極窘辱，既而逃入襄陽，尋冒功事發，詔徵入獄，則真尿汁諸葛亮也。　　【兵部郎敘功】先外祖王諱俸，登壬戌進士，拜兵部主事，尋晉副郎職方正郎。又以才選贊畫，從劉大司馬（燾）征海寇曾一本，成大功還。歷俸將滿九年，會議開馬市，忤高、張二相。高方掌銓，出之為永州知府，尋乞身歸。後高、張先後敗，起廬州知府，循資升憲副大參，旋以病乞身，沒於家。兵部九年，無出守者，邊功未有不敘者，又忤權，高臥十餘年，時吳門太倉俱同年在政府，太倉尤莫逆交，竟不論敘往事。先外祖既不自鳴，言路亦無為稱薦者，似皆有古人風。　　【石司馬】大司馬石東泉（星）以封貢關白下獄。時曹心洛先已久繫，正坐論石得罪者，石見之慚欲入地，曹顧尉勞有加，云：「為國事致禍，何敢相尤！」兩人遂締深交，且有婚媾之議。未幾，石以憂死，曹為經紀其身後甚周悉，且津送其孥累。時石妻子編管粵西，正曹之桑梓也，聞曹歸里，欲緒成前議，未知果否？此一舉也，曹不失為過厚，而司馬地下，則有赧色矣。曹名學程。曹名學程四字據寫本補。　　【日本】日本貢道，本從浙、福二省。自朝鮮之役，我往彼來，俱從朝鮮之釜山經渡，海面既無多，亦無湍險。至封貢事起，則直自山海關入京，日本幾成陸路通衢矣。所幸彼國安富，遠過中國，初無意內犯，向來許多張皇，真是杞人之憂。　　而朝鮮、日本，向為與國，且世通婚姻，特關白一人黷武，近已寧帖，寂不聞交兵事矣。丁職方元甫（應泰），習知其事，且目睹其奉倭正朔，遂欲乘大兵全力一舉滅之。如唐故事，且自為封五等地，不知主上仁聖，非唐文皇好大喜功者比。一時將帥，亦無有與李勛、薛仁貴伯仲者，此舉亦豈易言。且兵以義起，名為恤患救災，所以異於宣和伐遼之舉。一旦利其土地，即力能郡縣之，而使聲罪致討之，日本反得有辭於我，何以風示四夷也？丁疏醜詆東征諸文武，自邢昆田（玠）以下，無一得免。邢即出師時，舉丁贊畫者。丁為此謀，與勘事科臣徐涵碧（觀瀾）者協意。既而朝鮮君臣惴恐，揚言將甘心焉，丁遂宵遁，徐亦不復閱事還京，兩人俱以聽勘歸。又六年為乙巳大計，徐以不及謫，丁竟坐墨斥。丁有才氣能任事，亦楚人之錚錚者，東事奏功，十年之局已結，飲至告成，即主上亦幸息肩，以享太平。丁必欲盡沒戰功，嚴核伍籍，至為剃眉查核之法，軍心已大離。朝鮮復加飾其罪狀，丁遂無解於朝論矣。丁之初疏，豈無數端實中師中情弊者？攻擊四起，漸增飛語，應之十餘疏而不止，益支離失實。謂之妒功生事則可，其恨之者，至云黨倭奴以壤戰局，又云，丁欲自據高嚴作夜郎王。　　冤矣！日本自古凶狡，非諸國比。以元世祖威力，十萬之眾，僅三人得還，復屢招之不至。本朝入貢甚虔，雖以胡惟庸事暫絕，後仍通貢。每天朝主上新立，頒用日字，勘合可考。其嘉靖間入寇閩浙者，乃島中賊倭，如中國洋船，其國主不及知也。大抵來貢，不過利中國貿易，初非肅慎越裳可擬。故或逾期不至，中國亦不詰責之，正合來不拒去不招之義。石司馬乃欲以封貢縻之，保其為忠臣孝子，愚矣。李宗城以臨淮勛衛，銜命渡海，欲借此以復先世曹國公故封，石司馬亦面許之。甫至朝鮮，即令沈惟敬執櫜韃庭趨，旋為沈部下計怵，盡棄節印，單騎遁入關，貽笑遠人，賴上恩慈不誅。又三年而丁、徐之事繼之，狼狽脫走，跡同亡虜。豈止委君命於草茅，其辱國甚矣。石之負乘不待言，其初蘭溪在首揆，亦不得辭責。　　【日本和親】李如松家塾師諸龍光，故浙江餘姚人也。受李氏恩豢已久，後復多所需求，李氏父子漸疏外之，龍光積忿未發。會如松奉征倭之命，先勝於平壤道，後敗於碧蹄館，久戍朝鮮，而封貢議起。如松頗附會文帥宋應昌，及本兵石星，速成其事，以結東征之局，此實情也。一時抑和主戰者，議不得伸，漸謂軍中行賄媚倭，至甲午四月，且有和親結好之說。　　龍光遂借以傾李氏，上急變告如松私許日本與天朝和親。御史唐一鵬等信之，遂露章劾如松，並東征在事諸臣。科臣喬允，因而和之。上命訊之，實無此事，下龍光究問主使之人，不得。　　法司擬以杖譴，上大怒，先命立枷，後遣戍。不數日，遂死三木之下。按古來北虜與中國和親，唯漢、唐有之，未聞島夷也萌此念。若云日本原獻，則高麗進其國女子，在祖宗朝自有事例，似亦可許。至於公主下降，則納幣賜敕，宴使定期，古來王有故事，軍中安能偽飾以欺外夷？況倭奴狡猾，為諸夷第一，非沈惟敬輩所能籠絡。造為此說者，皆出東征失志游棍，流謗都中，而言路地二無識者，遽登之白簡，至紛紛為諸龍光訟冤，辱朝廷而羞士大夫，真可痛恨！于文定與石司馬私恨，遂記之《筆塵》以為信，然失國體矣。　　封事初壞，李宗城逃歸，上命急遣一科臣往，而皆憚，群起諫止，上意已怫。會曹學程有和親割地之說，聖怒遂不可解，錮獄十年而始釋。蓋鮮倭本與國，其婚姻乃恒事，但訛云天朝，則可恨矣。　　【程鵬起】關白侵朝鮮事起，建折者，章滿公車。石司馬以集眾思為名，多所採納。其可哂者，如張念華冏卿（文熙）議論集浙、直、福、粵瀕海四省之兵，入海搗日本之巢，已為悠繆不經之甚，旋為言路所駁，謂其騷動江南，罷不行矣。有一妄男子程鵬起者，求往海外暹羅國借兵，以攻關白，可令回師自救，以解朝鮮之困。石司馬大喜，以為奇策，即請於上，加參將職銜，給餉召募，其寮掾二十人，皆無賴椎埋輩也。並授指揮，充中軍旗鼓等官。先入朝鮮，約會師之期，索其賂數萬；至閩廣造船募兵，費餉數十萬，俱匿入橐中，盤桓海上不發，始為言者論罷輟行。後石得罪，田東洲（樂）秉中樞，捕程笞數十，論戍逃歸。至今往來南北，攜數十女優，及惡少數輩，遇豪家即令演劇，以博纏頭。間有挑之者，旋使薦枕，連宵閱日，恬不知恥，又遍拜薦紳名公稱弟子。余嘗遇之廣坐中，歷指其扮戲諸婦曰：「此為鄒爾瞻老師所愛，此為顧叔時老師所賞。」以一漏網健兒，污蔑賢者至此，而薦紳先生，無一呵叱之者，異哉。　　【暹羅】倭事起時，有無賴程鵬起者，譫欲招致暹羅，舉兵搗其巢，以紓朝鮮之急，其說甚誕。一時過計者，又恐暹羅入境，窺我虛實，且蹂踐中華。于谷峰宗伯，時在春曹，極訕笑之，以為茫茫大海，不知暹羅在何方，所云調征者已可笑，乃又憂其入內地，此待其來時，再議之可也。其言似是。然暹羅實與雲南徼外蠻莫、及緬甸相鄰，陳中丞用賓撫滇、嘗欲與協力圖緬，夷為郡縣，可得地數千里。事雖無成，然其國濱入而可以陸路通，無疑矣。程鵬起泛海求援，固屬說夢，即於公認詆亦未得肯棨。於久為禮客，暹羅為入貢恭順之國，其道里圖經，何以尚未深究？　　【金丹說客】金丹者，吾邑諸生也，素以舌辨見稱，微有拳勇。時蔣洲等，入海游說未歸，當事俱憂之，募能再往者拜官，丹出應募，成約而歸。胡司馬嘉其功，即以都閫題請。丹時本業已荒，遂就右列，曆官閩參將，中白簡歸。用降汪徐諸酋勞，敘功得世本衛副千戶。丹為先大父客，余幼時尚識之。　　其子病廢不能襲，其孫貧而無賴，非承勇爵者。黃雖尚存，已付高閣。然較之蔣洲輩，不蒙寸賞，已為優矣。　　【沈惟敬】沈惟敬，浙之平湖人，本名家支屬。少年曾從軍，及見甲寅倭事。後貧落，入京師，好燒煉，與方士及無賴輩游。石司馬妾父袁姓者，亦嗜爐火，因與沈善。會有溫州人沈嘉旺，從倭逃歸，自鬻於沈；或云漳洲人，實降日本，入寇被擒，脫獄，沈得之為更姓名。然莫能明也。嘉旺既習倭事，且云關白無他意，始求貢中國，為朝鮮所遏，以故舉兵，不過折柬可致。致信其說，以聞之司馬。惟敬時年已望七，長髯偉幹，顧盼燁燁字原缺，據寫本補然，司馬大喜，立題授神機三營游擊將軍。沈嘉旺亦拜指揮，與其類十餘人充麾下，入日本。　　司馬既以封貢事委之，言無不合，言路交攻，不為動。沈留釜山年餘，廷遣制使二人往封，以惟敬為宣諭使，偕渡海。臨淮李小侯既逃，朝命副使楊方享充正，即以惟敬為副使代之。過海至山城州，草草畢封事。而倭留朝鮮者，終不去，貢事亦不成。石司馬以違旨媚倭下獄，沈為督府邢司馬捕至京論斬，妻子給功臣為奴。惟敬無子，妻為南妓陳淡如，少亦知名，時已老矣。沈誅後，部曲星散，淡如與嘉旺，俱不知所終。惟敬渡海時，余家有一舊僕隨之。及還，云日本國多風，四時皆然，四面皆至，所謂颶風也。俗好樓居，至十餘層，而又不善陶埴，即王居亦以茅覆，故易敗，亦易成。土俗與舊傳略似，唯所譚用箸最奇。其俗侈於味，強半海錯，中國所未名者，每宴會，雖黃白雜陳，不設匕箸，臨食則侍奴取小材長尺許者，對客削成札，人置一雙；既朘，便對客折之，不復再用。每堂廡間，必設箸材半楹，以備朝夕供具。日必再浴，不設浴鍋，但置密室，高設木格，人坐格上，其下熾火，沸湯蒸之，肌熱垢浮，令童子擦去，然後以水從頂灌之，大抵其好潔如此。　　【斬蛟記】關白之犯朝鮮，朝議傾國救之，時宋桐岡（應昌）以少司馬督師專征。宋無閫望，能大言，次年將內計，有物色之者，因力任東事，大司馬石東泉主之，內閣則趙蘭溪暫代首揆，唯石是聽，特遣二主事贊畫，皆妙選才望，賜四品服以往。宋亦加服一品，得僇副帥以下，事權特重。後碧蹄館敗歸，師遂不振。次年癸巳，一贊畫者，以拾遺論罷。其人故耆夙名士，為太倉相公門人，號相知，意其能授手。時競傳關白已死，遂作一書，名《斬蛟記》，首云關白平秀吉者，非人亦非妖，蓋蛟也。漏刃於旌陽，化成此酋。素嗜鵝，在朝鮮時，曾謀放萬鵝於海中，關白恣啖，因得剚刃，而主之者，曇陽大師也。記出，遠近駭怪。其同邑先達，遂作《辟蛟記》詆之，以快宿隙。究之。關白實未死，此君亦未得出山。而太倉相公曾見此記與否，皆未可知也。斬蛟之記亦有所本，潘璽卿雪松（士藻），馮司成癸未所錄士，滯符臺十年，在京偕諸名士立講會，每云吳猛鎮鐵柱宮，實多遁去者。許真君約後千年，當生八百散仙，馘此孽魔，今正其時矣。我為一人，與某某等皆同列，余師司城公，亦其一也。京師信之，競求附仙籍。潘一同年素不預講，亦遙，隸群真，起大宅埒王公，云拔宅上升時，勿令貲產有所遺。司成見而姍笑之。又袁中郎為吳令時，與彼中一名公交厚。名公素以聖人自命者，每論事，輒云「如來如此說」，「大士與我商略，亦如此說」，其他稱引果位不勝紀，袁談及必撫掌不已。又屠緯真在湖上，一日忽對余曰：「昨日吾解一大紛，關壯繆、蘇文忠各來枉顧，二人素未識面，偶蘇舉曹劉並稱，壯繆震怒，謂小子何敢辱吾兄，至與阿瞞伍。蘇爭之甚不服，兩相搏鬥不休。若非余力解，則東坡飽老拳矣。」　　屠為予父執，弟俯首匿笑，不敢對。大抵才士失職，往往故為誇誕，以發舒胸中磊塊，不足信，亦不足哂也。　　【征安南】嘉靖初年，安南久逾貢期，又侵奪廣東欽州四峒，朝議欲問其罪。時王文成新起征田州，威名甚重，桂文襄暴貴用事，諷王乘兵力取安南為己功。王不應，恚甚，嗾人論之，奪其世爵。時湛甘泉亦附桂力主恢之說，王禍遂不可解，時湛甘泉至不可解共十八字，據寫本補。又數年安南尚不賓，時閩人林希元者，為欽州知州，林故名士，從卿寺外謫，負才不得志，乃上言安南可取狀，凡六疏猶不止。時夏文愍新登首揆，林同年也，以保境息民為言，林說遂不行。僅勒莫登庸歸四峒，獻代身金人，遂罷兵。林卿人李默，移書戲之曰：「欽州非用武之地，君而亦非封拜之相。」蓋議林貌寢也。夏貴溪不欲用兵，亦謀國遠虜。迨其後議復河套，又力主其事，致陷重辟，蓋貴寵已極，復思以書生關茅士，此與桂安仁同一肺腸。　　即張永嘉當局，曾議恢復大寧三衛故地。使其說果行，亦必至僨轅取禍矣。安南議起，時太師武定侯郭勛，欲因以希上賞，奏請勒禁兵及各路師待發。已得旨，獨戶部左侍郎唐冑力諫，有七不可之說，且云：「太宗以黎李犁弒篡、殺使臣，諸大罪討之，兵已壓境，猶遣行人朱勸，許其贖罪，及不悛而後滅之；求陣氏後不可得，乃郡縣之。仁宗每以為恨。至宣德再叛，楊士奇等舉先帝遺意，以聞宣宗，亦曰：『皇考追憾此事，時形慨歡，朕屢聞之，遂決意棄焉。『世宗聞其說，亦為心動。時咸寧侯仇驚、尚書毛伯溫等奉命，兵餉已集，乃遣禮部尚書黃綰往諭，其後莫登庸服罪，罷兵而還。」卒用冑策，其全中國生靈多矣。今上癸巳甲午間，日本侵朝鮮，至調天下精兵，夷漢俱擾，卒不得要領，而海內物力已竭矣。使有唐冑其人，當不至此。袁中郎論朝鮮事云：「譬如鄰人自相訐訟，我乃鬻田宅，賣兒女，為之佐鬥，不亦惑乎！」斯語可念。　　【安南納款】安南在本朝，凡三征而三定之，人知之矣。　　不知元世祖時，亦征之凡三次而後輸服，特未及郡縣之耳。初征時，故宋陳尚書子丁孫，及其婿梁奉御，蘇少保子蘇寶章，及趙孟信葉郎將等，俱降附。蓋宋遺臣逃異國，不特陳宜中入占城也。陳日烜在元世祖朝，僭國號大越主，憲天體大明光孝皇帝，更名陳威晃，年號紹寶，元兵陷其國都而歸。本朝自宣德棄地後，尚修朝貢。嘉靖初，莫登庸篡黎氏自立，亦建國曰大越，改元明德，禪位於子方瀛，改元大正，分所部為十三承政司，以擬天朝之布政；各立憲察司，以擬按察；又各立總兵使司，以擬都司。及上赦之，革其王號，隆封方瀛子福海為安南都統使，賜以銀印，秩從二品，其十三司改為宣撫。然而仍帝其國，不用所賜印，且名入貢曰交鄰。其後不復守三年入貢之約，且侵奧西無虛日。蓋自漢及六朝以後，專制一方，屢服屢叛，夷方之難制，未有及之者。元時獻代身金人，以精金為全軀，以大珠為兩目，但不知莫登庸嘉靖間所獻，其制何若？　　又安南人自稱其國為阿南國，至今尚然。福海死，子宏瀷嗣。嘉靖末年瀷歿，子莫茂洽嗣。後溺死，其國漸亂。莫氏相傳凡五十餘年，至今上初年，而黎氏又興。先是黎譓為莫登庸所篡，其子寧猶奉黎祀，又三世為黎惟邦，與其故臣鄭松協謀，起兵誅滅莫氏，盡復故土。惟邦死，黎惟潭立，始以情事上聞，且進代身金人，以求封號，時萬曆二十五年也。上嘉其意，封都統使，如嘉靖故事，別鑄印以賜之。又七年而惟潭死，子惟新襲位，不告哀，不入貢，亦不請封。詔命詰責之，始以年幼初立，國內逆賊構亂為辭。上命姑貸之，仍許通貢，封爵如其父。　　再請給印，時屢勘無他，乃又賜以新銀印。上表謝恩，貢奉如期，較先朝更恭順云。　　【仇鸞談兵之舛】仇鸞自庚戌秋虜入，得上寵，比壬子追僇，恰二年耳。其間意氣之驕盈，議論之舛謬，概難枚舉。即如辛亥六月，虜報漸急，鸞奏請欲自領京兵民兵迎賊，而以邊兵分遣附近，追剿零賊，且許軍馬食民田禾。大學士嵩乃言，今歲調遣到邊兵，以其慣經戰陣，全賴入衛京師。今卻遣兵出外，以待零賊，而用京兵民兵以迎大賊，臣等莫喻其意云何？　　又行軍紀律，有擅取一物者即斬，寧使虜過，田苗食盡，必不可下此一令。會禮卿階亦言之，得旨允行。七月鸞又請借民田車，以備戰守。上曰：「去歲造完戰車，專備禦敵，如何又取民車，益增騷擾？」不允行。蓋建白乖謬，而君相俱疑厭之矣。　　是年鸞出行邊，惟督臣與雁行，即巡撫亦僉坐，不敢具賓主，若兵備則竟隅侍，鸞晏然受之，人謂其器滿將覆矣。初仇與嚴共事，夏曾得志，情若父子。既已，同諸大臣入直撰玄文，遂擬郭勛故事，欲擠嚴而獨擅大柄，嵩始恨之。而仇亦密以嵩父子貪橫事上聞，其說幾行矣。嚴乃益結徐共排鸞，因其死，遂合謀使陸炳發其陰事，以至夷滅。是時嚴、徐尚未有隙，弇州獨歸誅鸞之功於徐，未必盡實。然《實錄》中亦云：「徐階密疏鸞通虜誤國狀，上始驚，收其兵權利，鸞因悸死。未知何據？　　【殺降】嘉靖丙辰，倭酋請降，時督帥為胡襄愍（宗憲），許以不死，已上疏於朝。既而有流言，謂賊首汪直、汪五峰者，與胡少保俱徽人，潛通重賂，貸其族誅。胡悸懼無策。趙文華正以少保視師，勸胡追還前疏，盡改其辭，汪酋輩遂俱授首。　　近年壬辰，寧夏之事亦然。初哱承恩受圍既久，乃請降於監軍御史梅衡湘（國楨），亦許貸其命，且授以官，承恩欣然，斬劉東陽諸叛賊以獻。既而督臣葉龍潭（夢熊）愧功非己出，決策誅之，遂俘之朝，寸磔於市。梅恨甚，有詩曰：「棄甲拋戈滿路旁，家家門外跪焚香。軍門忽下坑降令，關市翻為劫奪場。　　計就平吳王濬老，謀成返晉介推藏。山中黃石休相問，已乞仙人辟穀方。」其怨悱可知矣。自古殺降必非陰福，然汪、哱之流毒南北，即戮之非過也。　　【奇兵不可再】戚少保（繼光）初以征倭至江南，命士卒於山中習放鳥銃火鼠之屬，適林莽中有群猴，見而竊效之。久之，猴之技勝於人矣。一日倭大至，而戚兵少，度與戰必不利，乃匿勇壯於隱處，而以輕銳挑之佯北，先擲諸火器於山坳內，倭之追得尋至，猴見髡跣橫行，不類所習睹，疑為異獸將噬之，爭燃火發炮，倭大駭狂奔，死者枕籍。伏兵四起，遂獲全捷。　　往丙戌丁亥間，顧沖庵（養謙）撫遼左，俘得海上零倭數十，皆貸命以實行伍，私念大虜目未識島夷，可以奇勝之。一日報虜騎入犯，命諸倭仍故裝匿中軍，候戰酣時，急執發跳躍齊出，虜驚未定，則霜刃及馬足，皆踣仆就戮，餘騎迸散，因以奏功。　　他日虜再入，復命發前法赴鬥，遂無一人還者，蓋虜奴知其技止此，已先為備矣。乃知田單之牛，劉尋之驢，俱已陳芻狗，再用未有不敗者。如戚少保出奇，真堪大噱。　　【武弁報恩】錢寧微時，受知於右都督毛倫。後倫坐劉瑾黨，論永戍，揭黃停襲，迨寧用事，為之夤緣赦罪為編氓。比倫死，其子毛錦請襲世職，兵科給事潘勛駁之，謂倫因婿楊玉，入劉瑾黨，朋奸亂政，即十世不可宥，其祖職萬無可繼之理。　　蓋玉與張文冕等，俱瑾第一用事羽翼，已駢斬於市久矣。至是寧勢熏灼，擅回天之力。請於上命，錦仍襲指揮使，以報倫知遇焉。嘉靖間，曾司馬銑以復套事見法。其愛將李珍者，榆林人也，先為游擊將軍，坐法貶行伍。曾愛其能，從徒中超復故官。曾得罪後，分宜相憾之不已，又欲羅織殺其子淳，令人劾珍克侵軍餉數萬饋淳，浼其入京賂要津。比逮至，拷掠窮治，備極五毒，終不承銑子受贓事。法司乃止坐珍減餉論死，而淳得免。若珍者不知何如人，然以死存孤，使曾氏不至夷滅，庶幾有國士之風。錢寧罪惡，死不足贖，亦能不負恩地，曲報知己，俾延世爵，其善亦豈可沒？今之士大夫讀書知理義者，有愧武人多矣！李珍，尋以庚戌虜警，赦出復用，至大將。　　【款議有所本】隆慶四年，北虜俺答，失其孫把漢那吉。　　時高中元在閣，王鑒川在邊，議還之以易叛人。初甚嘩，而後卒得成功。其論雖創，實有所本。宣德十年，北虜脫火赤等三人歸附，言其酋朵兒隻怕，率騎三千，近在涼州，失其甥卜曾罕虎里，乞還之。時皆不之信。先是朵兒隻怕，從和寧王阿魯臺歸附，已拜為都督。阿魯臺為也先所敗，朵兒無依，常寇涼州，其甥為邊將所獲，故遣使求款。上與兵部尚書王驥議，謂宜遣人招撫，乃敕邊將，同脫火赤等往諭：但盡歸涼州所掠人口，亦還爾甥；若萌異心，妻子不保矣。後果如所策。高中元豈先具此藁於胸中耶？抑暗合也？若嘉靖末，宣大總督楊順之，納淫婦桃松於寨，致虜大入。相嵩居內，遂欲棄大同右衛，真無策矣。　　【蔡見庵憲使】隆慶間，北虜效順，各鎮議馬市講款。虜酋俺答，貢馬至宣府，其妻三娘子者，專虜中事。時蔡見庵（可賢）憲使，備兵陽和，正同督府宴犒於城上。蔡少年登第，豐姿白皙如神仙，三娘子心慕之，在城下請於督府曰：「願得兵道蔡太師至吾營中，一申盟誓，以結永好。」蔡出城至其營，正奉湩酪為壽，忽以精騎數十，擁蔡北去塞上。大駭，欲追，然諸砦俱安堵，未敢遽議剿。數日後，仍送蔡入城，則虜婦已薦寢於毳帳數夕矣。自此邊塵不驚，西陲寢烽者數歲。蔡坐此，被議罷歸，三娘子每至邊，輒以蔡為問。一時推轂者亦眾，因再起再廢。至壬辰夏，劉哱之亂，言者復以邊才薦，又用為寧鎮河西道，既奏功進大參，又以言歸。甲午再起遼東，未久仍被議去，而蔡亦暮年矣。閼氏自獻，邊臣不能守慎獨之戒，於廉隅或稍妨，而威重亦未失。遽遭吏議，而屢蹷不振，惜哉。　　【京營操軍】京師禁兵，號稱數十萬，然皆尫弱，又大半頂名，無一能操戈者。嘉靖庚戌，虜薄都城，戒嚴固守，至不任登陴。後趙大洲（貞吉）相公，有分營操練之議，竟無寸效。　　頃年庚寅，曾健齋（乾亨）為光祿少卿，故以御史以謫，有伉直聲，議欲選三大營，並罷諸弁不任事者。此疏初傳，京城洶洶，曾不知也。時光祿兄見臺（同亨）為工部尚書，一日入朝，為無賴武弁數百人，擁其輿，訴且詰，至於詬詈，幾碎其衣冠，急避得免。蓋誤傳草疏者為司空也。使其得請允行，必有領軍張彝之變。俯仰古今，可為浩歎！　　【兵事驟遷】嘉靖間不次用人，如議禮張、桂諸公不必言。　　從倭虜事起，西臺中則有王思質（杼）以御史庚戌守禦通州功，升僉都御史。既而倭事起，胡梅林（宗憲）以浙江巡按御史，升僉都撫浙。此皆兵事驟興，難拘典制。若通政趙甬江（文華）出視倭警，歸而報曰：「旦夕且平。」未幾倭大熾，懼上譴責，乃告訐吏部尚書李古沖（默）出題謗訕。上大悅，從工部侍郎，直升尚書、太子太保。仍出視師，則人人切齒，抑不可比於軍興矣。此後登進遂少有超異者。惟隆慶間張學顏以山東副使升僉都，撫遼東；劉應箕以山西副使升僉都，撫大同；吳兌以河南副使升僉都，撫宣府。雖以才望，亦出高新鄭掌銓，報宿知也。至今上乙酉，升薊州兵備副使顧沖庵（養謙）為僉都撫遼左，則以邊才素著。庚寅升蘇松兵備副使李養愚（淶）為僉都撫應天，則以先朝直臣。此後不多見。至壬辰寧夏功成，監軍御史梅衡湘（國楨）當不次大用，然猶先轉太僕少卿，尋以僉都撫大同。蓋當事者猶斤斤惜名器，稍迂其途以酬功。而御史逕超僉堂，遂絕響矣。　　【克復松山】陝西邊防以弘正之失河套為第一要害，次則嘉隆間之失大小松山，皆關石虜族內犯最緊巢穴也。河套在寧夏鎮，自夏文愍、曾襄愍被禍以來，無人敢再議。今則以為必不可復，且必不宜復矣。唯松山在甘肅鎮，自為虜寇賓兔所據之後，內地僅有一線之通。先朝西方名將如馬芳，濱死猶以不及恢復松山為恨。近日萬曆戊戌，三邊督臣李次溪（汶）、甘肅撫臣田東州（樂）、甘肅總兵達雲，道臣劉敏寬等，厚集夷漢將士，盡銳剿殺，虜眾舉族遁去，大小松山盡入版圖。建築城堡，以蘆塘等城屬固原鎮，紅水河等屬臨洮鎮。河壩嶺等處屬甘肅鎮，其地東阻黃河，北控寧夏之賀蘭山，西南連接莊羌蘭靖諸邊，延袤千餘里，號為沃土。於是甘肅千四百里之衝，俱安枕矣。功狀條上於朝，再核得實，李田俱晉宮銜，蔭世襲錦衣，達雲外衛世千戶，其賞似未足酬勞。今上武功雖盛，此役尤為俊偉云。　　【西南諸捷】今上用兵西南，大抵多捷。如萬曆乙亥，四川之平九絲，拓地幾千里。時大將為劉顯。癸未之緬甸大酋莽瑞體反，糾隴川酋岳鳳同逆。鳳為游擊將軍劉綎所擒，俘獻關下。綎即顯之子，後屢為大將。又越三十七年歲乙未，為楊鎬所紿，戰歿於遼左。當俘鳳時，申、許二相俱峻加三孤。又如萬曆癸巳，緬酋多俺又反，陳用賓擒斬之。萬曆丁酉，順寧府土酋猛廷瑞、大候州土酋奉學叛，討滅之，各改流官。萬曆丁未，隴川酋多安民又叛歸緬，滇兵亦舉平之。此皆雲南一方事。　　至川黔之滅播川，平苗仲，亦無不如意。惟近日東北用兵，竭天下之力，聚三大帥數十萬眾，盡沒遼水，坐成歷火燎原之勢，差為不競耳。昔唐文皇芟刈群雄，手定率土，獨困於東方莫離支一小丑，近事亦略似之。　　【梅客生司馬】麻城梅客生（國楨）大司馬，少登公車，高才任俠。其中表劉思雲守有，亦大司馬（天和）孫，時領緹騎，與江陵、吳門二相相昵，而好文下士。梅每游京師，輒以羽林衛士給之，因得從游狎邪，如杜牧之為淮南書記時。嘗題詩倡館，有「門垂夜月梨花冷，簾捲東風燕子寒」之句，為時所膾炙。後至癸未始登第，齒已長矣。出為邑令，入西臺，會劉哱倡亂，朝廷大震，乃上疏力薦遼帥李如松往討，而請身監其軍。至則親擐甲冑，當矢石，屢挫賊鋒。鎮城窘急，亦自相魚肉，獻賊自贖。因奏功還，峻遷中丞，開府雲中，以至右都御史，贈今官。如松在環衛，故與梅為方外之游，握手銜杯，誓以功名各自奮，果不負所期云。如松後以遼帥戰歿，梅亦終保身名而卒。如松為寧遠伯成梁長子，有弟如柏、如楨、如樟、如梅，皆至大帥，俱善以酒色苞苴籠致縉紳。有徽州謝存仁號太涵者，為遼陽道參政，如梅為鎮帥，出其愛妾一幅畫者，與角飲，謝酒酣相娛謔，立遣輿贈之。其人固燕市娼，以美冠都下者。兄弟才術，大都不出此，今楊中丞滄嶼（鎬）撫遼時，亦與如柏結義兄弟，曲宴私覿，大抵如前。所云建□菲茹，楊從田間起督師，以大兵四路出關。如柏時以遼帥起廢於家，楊請於朝，使將中軍，以為功在漏刻，為李氏茅土地。既知事不就，陰檄如柏率部全師歸，杜劉二帥不知其旨，第奉令克期深入，救援路絕，隻輪不返。李成梁始起遼東，不為無功，至是一敗不復，亦皆如柏之力。楊李俱論斬，如柏死獄中。士大夫素以豪傑自命，不幸為此輩所豢誘，入其彀中，究至誤身以誤天下，悲夫！行是援朝鮮時，蔚山之戰，城已垂克，因楊鎬欲李如松居首功，不許南將先入，下令退還，倭眾乘之，天朝全師俱潰，識者恨之。　　【福將】古云薄福之人，不可與共功名。此語信然。李少師（於田），身長八尺，腰腹十圍，望之知為巨公。播事正亟，用為制帥，一鼓滅之。會以憂歸，而運道告梗，旋從苫次起治河，因開泇河，為百世利。其舉動安詳，語言敏贍，又粹然文士也。己酉遼東邊事漸棘，時李已秉中樞，余妄獻一議，謂當亟將遼地改為郡縣，使文吏得展其才，專其責，且使武弁亦嚴，刀筆吏不敢恣橫如舊時。而叆陽寬奠清河外諸要地，為撫臣趙楫、鎮臣李成梁擅行割棄者，亦可從此清出。李大喜，是其說。　　而事體重大，眾議未諧，議因中格。此舉果成，亦不足為遼重輕，而此公處心聽采，亦見一斑。使其今日在事，遼事未必敗壞至此，如天之不憖遺何？播奏凱後，上欲踐初約，封以世伯爵，首揆沈四明力沮之而止。少師乙巳年從濟上憂歸，而安氏爭地，事久不決。李從苫次抗疏，謂揪地寸尺不可授安。且悔當時不盡一時兵力，並安氏滅之。蓋才大氣銳，自不以縣遼為非也。　　【進銀立兵營】丁酉戊戌間，礦稅盛興，奸人輩競與欺罔。　　己亥三月，有福建福清縣舉人林章者，同百戶王官，把總徐希昌等，上疏乞於淮南一帶，買鹽行引，又求於大江天寧州黃天蕩二處，養兵以防寇盜，且進銀一萬三千兩以嘗上。時閣臣憂之，上疏直云：「大江之中浩渺賊藪，此輩欲得之為巢穴，以聚眾起事，其志不小。」上允其奏，逮諸人下詔獄治之。則此萬餘金乃揚州監生代出，而林章主其議以上疏。法官恨之，相繼死狴犴。全盛之世，主上偶計刀錐，群小遂借以售奸，名在賢書者，亦思盜兵逞志。言利之害至此。　　【名器之濫】宋時雜技異途，亦有虛銜，如某州醫學助教之屬，以優假閭里中雜流耳。惟本朝則凡醫人出入貴家者，輒求得告身，稱太醫院吏目；門下奴目客，則稱禮部鑄印局大使，遂儼然銓曹選人矣。又如武途雖云雜冗，乃兩都元樞，以紮付餉親友，初猶名色把總耳，今乃不書都司，則書守備矣。初猶一二人，近來普天重是矣。夫都閫係正二品大帥，國初列方伯之上；守備專制一路，領敕行事，此豈兵曹得給勔除授乎？昔至德間，大將軍告身，才易一醉；宣和間，朱勔家奴，皆拜橫行刺史，衣金紫，行酒炙，無乃似之，但其時何時也？　　【武臣自稱】往時浙弁牛姓者，官副總兵，上揭張永嘉相公，自稱「走狗爬見」。其甥屠諭德（應峻）恥之，至不與交。　　然此右列常事耳。江陵當國，文武皆以異禮禮之，邊將如戚繼光之位三孤，李成梁之封五等，皆自稱「門下沐恩小的某萬叩頭跪稟」，又何怪於副將之走狗耶？　　【都督將軍】古人都督之名甚輕，如賈充伐吳，其帳下都督周勤勤原作覲，據晉書列傳第十賈充傳改，見錄充入一徑，蓋不過牙門列校之屬耳。然其時，即充已有都督秦涼諸軍事之拜，出為方鎮大帥，自是六朝皆然。至隨唐因有某州都督，遂為郡牧正任矣。宋世以宣撫使為兵官第一，得斬節度使以下。　　其後又以宣撫不足重，加宰相呂頤浩為都督，而張濬因之，乃至中書三省，亦奉行其文書，而尊寵古今無匹矣。本朝以此銜為右列流官之冠，其秩正一品。而同知從一，僉事正二，超六卿之上，其貴幾埒晉唐。此後因以為正總兵官帶銜，未幾而副將亦得之，遂櫜鞬而趨走於撫院之庭，又何論制府？至嘉靖之末，馬芳以游擊奏功，世宗特加右都督，則偏裨亦領此秩，愈不足重矣。若將軍，則秦漢以來乃制將軍號，其後名稱漸繁，不可僂指。本朝以鎮國將軍為正一品，以待宗室郡王之支子；次則輔國，奉國；而大帥之掛印為將軍者，如鎮西、征西、征虜、平虜之屬，尚是雄任；若龍虎驃騎以下，則為二品至五品散官，姑為美稱而已；其最猥下者，則殿廷侍衛之大漢，擺列之紅盔，亦以市井丐乞得稱將軍，而賤極矣。　　【叉手橫杖】今胥吏之承官長，輿臺之侍主人，與夫偏裨卒伍之事帥守，每見必射袖撒手，以示敬畏。此中外南北通例，而古人不然。如宋岳鄂王初入獄，垂手於庭，立亦欹斜，為隸人呵之曰：「岳飛叉手正立。」岳悚然聽命，是知古以叉手為敬。至今畫家繪僕從皆然，則今之垂手者倨也。古伍伯在公庭，必橫梃待命，其怠傲不遵命者，始直其杖。余觀今禁門守卒與武弁輩，每遇大僚出入，俱直立其杖，大呼送迎，無一人敢橫持者，蓋古今不同制如此。又古大帥蒞事，文武官為之屬吏者，不過庭趨聲喏，今皆蒲伏叩頭，無敢言及喏矣。若撫按之待其下，惟由科目者尚得打躬，講揖讓之禮，他如州邑佐貳，俯首階下，與隸卒無異，想古人亦不然。


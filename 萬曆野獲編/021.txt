

    
	
		
			第二十卷
			　　○言事　　【章楓山封事】成化三年十二月，翰林編修章楓山（懋）因內閣出小揭帖，傳與學士吳節等諸詞臣，分作燈詞。章約同官莊、黃仲昭上疏力諫，憲宗大怒，三臣俱廷杖遠貶，當世高之。余謂太平盛世，元夕張燈，不為過侈。時英宗服制久闋，孝莊孝穆兩太后並以天下養，上元勝節，亦宜上觴為壽。　　且翰林職在詞章，宋時歐、蘇諸公為學士時，歲時撰進，亦不以此貶望也。此等諫諍，與程伊川諫折柳何異？欲以感動上聽，不亦難乎？此後李孜省、鄧常恩、僧繼曉輩左道競進，皆無如之何矣！　　【王虎谷封事】弘治初，王虎谷（雲鳳）為祠祭郎中，以太監李廣交結壽寧侯，表裹為奸，特疏請斬廣以謝宗廟。廣恨之，用他事出為陝州知州，直聲振天下，用此馴至通顯，兩為提學，以張采薦，召入為國子祭酒。時正德初年，劉瑾用事，虎谷上疏，請以瑾所行新法，刻板頒行，永著為令。又請以瑾臨太學，如唐魚朝恩故事。此載之武宗實錄中者。一虎谷耳，何慷慨於昔，而媚諂於今耶？豈以孝宗優容可博直聲，瑾燄可畏，名位為重，且報張西麓薦引恩耶？弇州公謂為未必然。然魏元忠力排二張幾死，晚受則天后遺詔百戶實封，滋泗不休。　　想年衰氣索，非真鐵漢不能持久耳。虎谷以諛瑾被論，改通政歸，又以書抵首揆楊石淙，責其不能召還給事中王昂，且引李文達沮抑羅一峰、岳蒙泉為喻，得不為楊所笑。未幾，又起僉都御史撫宣府，被劾歸。　　【王思再諫】編修王思，江西泰和人，先於正德九年，武宗以狎猛獸被傷不能出，思上疏極諫，坐眨廣東三河驛丞，時以庶常授官甫逾月耳。比復故官，值大禮議起，思奮起力諍，受杖闕下，不勝創，遂死獄中。今建言之臣，一承謫貶，便自名氣節，比還朝，聲勢赫奕，坐要顯宦，孰肯再蹈不測之淵哉？若思之百折不回，以身殉國，真無愧王文端曾孫。後來繼起直臣，惟容城楊忠愍可以媲美。　　文端名直，宣英朝名臣，亦起家庶常。　　【抗疏中輟】正德初，林見素（俊）後起家撫蜀，上疏自言在林居時，欲劾劉瑾，疏具而無人能寫，與御史陳茂烈對泣而止，今至四川，方能續成前疏上奏。時瑾已正法，復上疏稱慶。今上十一年，周二魯（宏）疏論少卿李植等，亦云當張居正擅權時，曾具疏將劾之，為父苦禁而止。二公皆名士正人，所言必不妄。但權奸已敗，即往事果真，亦當忘言，此等追敘，似乎蛇足。　　弘治間楊少宰（守陳）亦云，曾有疏請復建文位號，及景帝本史尊號，未及上。　　【一人先忠後佞】豐坊先為主事，值大禮議起，欲考獻皇。　　同衙門有公本爭之，坊附名。得旨同眾廷杖降調。及後考察，以通州同知罷官家居。又上請疏請宗獻王入太廟，自謂當時迫於父學士熙嚴命不敢違，非本意也。其時又有主事陸澄，亦以大禮抗疏異議，請告歸，及見張、桂大用，又疏誦張、桂之功，謂得之業師王守仁，而始悟前說之非。二人富貴熏心，改口逢世，又諉其責於父師，真悖逆之尤，然其後皆不振。先是孝宗朝王雲鳳以禮部郎中，劾太監李廣，直聲震天下。久不賜環用，張采薦召官祭酒，因感其恩，請刻劉瑾新法，頒學宮，詔天下永守。而張采者，先為吏部員外，諫孝宗不當召還故榼汪直、梁芳，迕時棄官。及劉瑾擅權，用舊好起之，采感知己，效死力，驟拜太宰，不免論死。此兩人先以迕中官廢，後以附中官用，所得幾何，而生平掃地矣。故古人以晚節為難。　　劉瑾未敗時，祭酒王雲鳳建議，以監生多至二千二百人，廩餼不給，宜令放回依親，俟一年後行取。但留幾貢二百人，自備薪米肄業，坐監者歲以一千二百為限。疏上甫行而瑾敗，於是監生大嘩，謂此皆瑾私意，且自備薪米，非養賢體。況雲貴遠方，亦令放回，人情不堪，宜仍舊制，歲以三千人為常，詔可之。蓋王虎谷第知迎逆瑾，博節省之名，不憚變易祖制如此。乃為監生輩直抉其隱情，又何顏更擁臯比，以臨多士？尚得改南通政以去，亦云幸矣。按成均二千餘人，較之今日誠云濟濟，然擬宋世太學，則寂寥已極。天子育才之地，不能還太祖盛事，而惟議朘削，是誠何心？先是虎谷督學陝西，以酷法笞生徒，多有死者，故劉瑾大愛之。至是又疏請瑾親蒞太學，如魚朝恩故事，而瑾不從。是閹尹之識，猶高於大司成也。　　【又先佞後忠】劉瑾盛時，吏科都給事李憲者，瑾同鄉人也。素附麗之，任以角距，因凌忽同列，時稱為六科都給事。　　又阿瑾意，新入科者，皆試職一年，如御史例，且疏詆謝遷、馬文升諸賢臣為奸逆，至奪誥命諸重譴，皆行其疏也。每置金袖中，故遺於地曰：「此劉公見餉者。」瑾敗，為公論所棄，乃上疏劾瑾不法八事，瑾在獄中嘻歎曰：「如李憲者亦糾我乎？」既而憲亦奪職歸。近年御史楊四知，亦久為江陵客，江陵歿後，攻擊四起，乃抗章力詆故相，其辭較諸言官更峻，一時亦嘉其讜言。後官大理少卿，向日蹤跡漸為人覺，給事王希泉（德完）直發往時與朱璉等交結狀，亦以大計不謹坐廢，與憲正相類。　　【佞幸建言可採】世宗朝，朱隆禧與顧可學、盛端明等，俱以甲科廢罷，左道乾上寵，俱致位貴顯，縉紳羞稱之。然其人亦自有間：顧最為無恥，在京居間干謁，揚揚得意。盛則閉門煉藥，不干外事。若朱本加銜里居，未嘗入都也。初朱為兵科都給事中，時三邊總督劉天和建議，以固原為套虜深入之衝，而西路紅寺堡舊邊，至黃河六百餘里，地遠難以保障，欲移進鳴沙州，築新邊百二十里守之。事下兵科，隆禧復奏謂：「謂河套本中國地，自于子俊築邊牆，不以黃河為界，而河套為虜據，寧夏與山後虜為鄰，賀蘭山其界也；自王瓊棄鎮遠關，創為新關，而賀蘭山為虜據，二鎮至今受患。今天和不思新邊既築。舊邊不守，紅寺堡五百里之地，直棄虜中，使延寧二鎮，俱在邊外，我退一步，虜進一步，非所以為國長慮也。」上是其言，乃薄責天和而止。此疏深洞邊情。使當時從天和議，則大虜深入，不待曾銑在事時矣。此嘉靖丁酉事也。至次年戊戌，武定侯郭勛請復各處鎮守，分守內臣，並委之取礦，以資國用。　　上乃命：「且著雲、貴、兩廣、閩、蜀、楚、浙、江西、大同各用一人。」隆禧又力爭之謂：「皇上詔革內臣，中外稱快。今復鎮守取礦，黷貨殃民，天下洶洶，臣不能計其所終。」上又是其言，未幾命罷之。此疏關係尤大，其功豈在張孚敬之下。　　徒以晚途失計，不耐林居之寂，至以房室穢褻，取寵邀榮，可恨可惜！然寇忠愍何如功烈，末年尚有「朱能天書」一事。若隆禧者，在諫垣故自足稱，今一概抹殺，亦是大苛。　　【陸澄六辨】刑部主事陸澄，王文成高足弟子。世宗初，文成封伯，宰執忌之，御史程啟光、給事毛玉等承風旨，劾文成學術之邪，澄上疏為六辨以折之。文成作書止之，謂彼議論非有所私。本出先儒緒論，而吾儕之言驟異於昔，反若鑒空杜撰，宜其非笑，其他語氣甚平。澄又疏詆考興獻之非，投劾歸。　　赴補得禮部，時張、桂新用事，復疏頌璁、萼正論，云以其事質之師王守仁，謂：「父子天倫不可奪，禮臣之言未必是，張、桂之言未必非。」恨初議之不經，而憮悔無及。疏下吏部，尚書桂萼謂澄事君不欺，宜聽自新。上優詔褒答。未幾，《明倫大典》成，中載澄初疏甚詳。上大怒，責其悖逆奸巧，謫廣東高州府通判，旋升廣東僉事，尚以頌禮得超擢云。文成之附大禮不可知。然其高弟如方獻夫、席書、霍韜、黃綰輩，皆大禮貴人。文成無一言非之。意澄言亦不妄。　　【疏語不倫】世宗末年，諱言儲嗣，楊容城疏論分宜，而引裕景二王為辭。上震怒，因置極典，終以不免。郭豐城繼之以釣奇，遂出安儲一疏，中有「慰諭二王」之語。時上怒更非常，竟行江西論斬，不必再讞，且傳首天下。最後則海瓊山指斥上過，失語太峻，亦坐絞，會世宗上賓得出。穆宗在御，言者亦時回罹譴謫，甚至廷杖，終未有論死者。雖上寬仁，亦告君之得體也。穆宗升遐之冬，御史胡涍者請放宮人，疏末乃云：「唐高不君，則天為虐。」馮榼見而切齒，云：「是何語言？」聞慈聖亦玉色不怡，將處重典，為江陵公力救，得編氓以去。夫釋內人以光新政，固是美事，然亦恒事。今上聖齡方十歲，何至有先帝下陳，更衣入侍之疑？使在先朝，誅死久矣。　　言官雖處不諱之朝，下語亦須裁審。乃知古來諫臣見殺，亦有時自取，非盡不幸也。　　【郭希顏論廟制】嘉靖二十三年甲辰，禮部集議廟建同堂異室之制，於是庶子江汝璧、贊善郭希顏各獻議。江陵用朱熹三昭三穆列前，成祖、睿宗翼乎左右；郭之議，乃欲列太廟居中祀太祖，世室居左祀成祖，而虛其右以立四親廟。四親為皇高祖、皇曾祖、皇祖考、皇考，所以明未有無父之國。而二宗不在四親之列，則姪不祀伯，弟不祀兄故也。孝宗宜廟於成祖之右，武宗宜廟於昔祀皇祖之宮，或祀或祧，以待他日。蓋明導以棄統孝、武二宗也。其說甚悖，其心甚險。禮臣駁之，言官劾之，上命宥之。至二十八年己酉，孝烈皇后大祥，議祔未定。時希顏已貶兩浙運副，又申前說，謂同堂一日，則弗安一日，況九室各已有主，五世又不忍祧，將來孝烈不識祔於何所。　　時上未有意祧仁宗，而希顏窺見上旨，篤念孝烈，必欲先祔，而弘、正兩朝又上所簡薄，因妄意逢君，必欲於孝、武二廟中祧其一，猶前不祀伯不祀兄之議也。上責其牽引。謬論瀆擾，仍貰其罪。至三十九年，則郭已罷官久，居家無聊，恨首揆分宜公，乃其鄉人不為援，密布流言於京師，云嵩欲害裕王為景王地，而身釣奇以取大功，乃疏請安儲，而以建帝為名，欲令上召二王及相嵩，面諭以安之。且請二王分封留京，內外各守，永無猜防。上怒甚，摘疏中「建帝立儲」四字，且謂不忠不義之民，皆以君相久位不睹新政，不攻君即攻相為言，蓋入嵩先譖也。法司坐以「大逆不道，妖言惑眾「律，上命巡按官即家斬首傳示天下。是年十月忽傳諭嵩等，命所司具禮遣景王之國。於是中外人情始曉然知上意，蓋雖殺殺顏之身，賓陰用其言矣。郭之初意在擠嵩而自求富貴，本非為宗社起見，況頻議廟制，揣摹迎合，既不得售，再出此險計，一旦誅死，天下不以為冤。　　其後裕邸龍飛，追恤死事諸臣，以赴市者為首，杖死及斃獄者次之，戍歿者又次之。於是以希顏同楊繼盛等，僅四人置第一等，贈翰林學士，賜祭葬，及蔭甚備。其他忠臣著聞如太僕卿楊最、御史楊爵、修撰楊慎、學士豐熙、中允羅洪先等，褒進反出其下，士論皆惜當軸之謬云。今細讀郭疏，首止云聖諭建帝立儲，其後疏語絕不及之，乃世宗聖旨拈出此二字，以為無君，坐極刑。按聖諭本無二字，希顏必不妄自添入。若謂疏中亦初無建帝，分宜銜恨，密賂用事內臣宮嬪洗改，以激聖怒，理亦宜有之。然郭僥倖一擲，亦其自取。今建白諸公尚有為之請諡者，何冬烘至此。今細讀郭疏至冬烘至此共一百一十三字，據寫本補。　　【武弁建言太黷】嘉靖元年，羽林衛指揮使劉永昌上言：「人臣之惡有六，曰貪贓，曰囑托，曰私意，曰苟延，曰驕縱，曰淫濫；僨事之綱有六，曰欺君，曰壞法，曰誤國，曰害人，曰用捨不公，曰刑罰不平。」大抵譏切時事，而末段則申言太祖罷丞相立部院，以分理世務，太宗命史臣於文淵閣參預機務，官止學士，至後世加以師保，於是雖無丞相之名，而有丞相之實。伏望皇上存內閣以遵太宗之制，滅事權以守太祖之訓，再仿祖宗之意，令六部大臣，更番入直，以備顧問，庶廣益聰明，委任不至乏人。其時張瓊暴貴當國，以宰相自處，視六曹為屬吏。而桂萼新入，又助瓊為惡，故永昌痛疾之，真昌言也。事雖不行，而天下壯之。至次年辛卯，又上言武職立功之人故絕，其姪孫以下俱許承襲。兵部議復姪孫以下，其祖父俱無功之人，豈宜傳襲，請行內外軍職，凡立功之人故絕，同時親子姪方許如律保送，其他不許。蓋其說已窒礙，不可行矣。又十年為庚子，則上視朝漸簡。永昌又疏：「皇上欽命東宮監國，此盛德事何不可？而大臣固爭之，則上幸承天時監國亦非也。且太子年富，正宜歷試朝政，惟皇上析群疑、思遠圖幸甚。」上始大怒，下詔獄訊治。永昌初疏，本屬讜論，至再至三，黷而僭矣。　　武人無識，自命敢言，遂添蛇足至此。且介冑之士，尤不當言及儲宮。昔岳飛請選立皇子，宋高宗尚謂邊將不宜預此議，況永昌么麼戍長哉？繼永昌上疏者，即羅洪先等三宮寮，僅請朝賀，亦斥去矣。　　羽林衛，向為巡城科道踞為朔望視事之所。永昌至其日，必自拉儕輩公座其中，科道以其分內不敢爭也。後拜邊將至游擊，罷歸衛降同知，始上監國疏。蓋亦啖名好奇人也。　　【詹李二諫官】隆慶三年，御史詹咫亭（仰庇）請核內官監十字庫錢糧，為內監所譖，廷杖削籍。五年，戶科都給事李月濱以劾太監崔敏，亦杖一百為民。二人先後以彈治宦官得譴，天下高之。今上辛巳，李從謫籍起為南吏部考功正郎，司大計，用江陵旨，謫斥異議諸臣，如張新建相國，趙南渚司農，俱在譴中。李因得優擢，後官至中丞以卒，而令名不終矣。詹亦起廢至副院，積資稍久，欲得少宰缺，謁揆地鄉人韓廷尉珠泉（國禎）使道地。韓適有公事，必當入署，留語稍久，比行尚枵腹。時盛暑跨馬，韓體素肥碩，到彼已中暍不能語，舁歸即捐館。韓諸子欲以其事訟之朝，有力勸者而止。詹尋擢少司寇，亦以彈章歸。二公同為先朝諫臣，以重名出山，而建豎乃爾，非直於榼而佞於朝也。日暮途遠，又有瓦注金注之別也。　　【三御史爭壽宮】萬曆初年，吳門柄政，用禮鄉徐學謨議，定壽宮於大峪山，其時即有形家謂其非吉地。適御史江東之、李植、羊可立，以追論江陵、馮榼得上眷，驟拜卿寺，因訟大峪所定穴下有石，引通政參議梁子琦等言為證。時吳門亦無成心，特以學謨新締姻好，慮累及主議者，遂力主徐說。上亦惑於兩造，致兩動鑾輿親閱。又太倉新參亦至。共排三御史，遂皆謫去。初上之出也，吏科齊世臣夜讀《雪心賦》，以備與子琦等面質，且抗疏保大峪山之吉。又御史柯挺跽上前厲聲云：「若大峪穴下有石，臣敢以身當之。」時班行中多憎二君之諂也，目齊為保山給事，柯為石敢當御史。　　【張寰應工部】戊申年考選諸公，留滯闕下者三年矣。忽得旨授官，中外歡呼。新入言路者爭起建白，而浙人喻養初（安性）者授吏科給事，抗疏彈司禮掌印大榼盧受。有營繕郎中張寰應（嘉言）者，忽起擊喻，謂其彈治中官，實黨附山陰首揆。旨雖不下，而喻旋以年例，出為廣東僉事矣。喻疏是非且不必言，獨以數年待命，一朝得請之言官，論一用事中貴，亦可以悚動中外。而旁觀之曹郎，反糾給事以快宦寺，是何肺腸？後辛亥京察，張以不謹罷歸。秦靈虛（奎聚）比部，疏救七人，張亦預焉。張官評不及知，然此舉則太出格矣。　　【言官一言之失】臺省以白簡為職，然有百疏不嫌其瀆而片語失當，遂為終身累者。如予所目睹，則今上辛巳，兵科給事費尚伊，論南吏部尚書趙錦，謂久歷仕途，無一善狀。江陵公其閣師，又同楚人也，或疑有所授意。江陵聞之怒，謂小子敢妄詆名夙，立出為僉事。丁亥大計又謫，至今未出。趙為先朝直臣，幾死杖下，其時清望滿朝端，費新以庶常授官，偶誤聽，無成心也。乙酉御史傅光宅，論新任兵部尚書王遴，時值上閱壽宮，內臣索馬過多，王不應，限之。傅疏之上，人謂承望內官，然傅入臺亦僅一月耳。王為郎時，楊忠愍就法後，以愛女妻其孤，天下高之，傅疏遂見訾於世矣。戊子則戶科給事陳尚象，論禮部尚書沈鯉，謂其挾持二心，故稽冊儲。沈因力請去位。沈方負相望，詞林後輩有忌其礙手，捏造此謗，陳不察而形之彈章。時論大嘩，陳亦以病乞歸，雖再出而公評擯之。　　己丑則吏科給事李春開，糾吏部郎趙南星建白，謂其亂政當斥，實其垣長所嗾也。一時名流如少師王汝訓輩聚攻之，迄不能留，壬辰以外察原任去官。四君者甫入臺垣，識力未定，舉事偶謬，望實頓輕，真實可惜。其他占風望氣，詈夷為跖，自棄名教者，固不可勝數矣。　　【禁嫖賭飲酒】京師五方所聚，群飲及博徒浪子，理亦宜禁。但有可笑事，如正統間，順天大興知縣馬通所建白者，真令人絕倒。謂京城有號風流漢子者，專以嫖賭致錢，充花酒費。　　宜令娼妓家，不得有雙陸、骨牌、紙牌、骰子。道上有醉臥者，令火夫舉置鋪內，俟其醒而枷之。章下法司議，賭博者運糧口外，但枷示醉人非舊典，不可行。上允之。夫醉人囊三木固為非法，若挾邪之博具，決不能禁，亦不必禁。赤縣神君所見乃爾，欲其肅清輦轂，不亦難乎？　　近年丙戌丁亥間，巡城御史楊四知者，出榜禁殺牛，引太祖所定充軍律，懸賞購人告發。時九門回回人號滿刺者，專以殺牛為業，皆束手無生計。遂群聚四知之門，俟其出，剚刃焉。　　四知惴甚，命收其榜，逾月始敢視事。　　○京職　　【通政司官】通政為大九卿之一，然兩參議以讀本為職，皆選儀貌整而聲音洪者。其選時以大榼同大臣蒞之，跪一香案前，震喉疾呼。問亦有不中選者。且一轉參議，須滿三考始一遷，俱在本衙門。即加至尚書，亦無出局者。以故有志者俱不屑就，或郎署為堂官所開送，多宛轉避之，至有堂屬相詬詈者。　　往時有倪光薦由瑣垣選入，跡官工部尚書，領司事司空朝班，例居都察院之前。時吾鄉趙麟陽（錦）為左都御史，恚不肯出，云：「我不能尾謳兒之後。」政府為請改加兵部尚書領西臺，趙始視事。　　按六部有子部，都察院有十三道，大理有左右寺丞，惟通政無屬。聞之前輩博洽者，如臨朐馮宗伯、交何于宗伯輩云：「六科乃通政司屬官，以承內旨封駁，故列署於內府，以後事權漸重，僅有文移往還，其文猶用呈字。」今則判然不相關涉矣。都給事在國初僅正八品，左右從八，散乃正九品耳。　　相傳通參選中後，例於蒞選大榼投刺稱門生，其說舊矣。　　今上初年，言官舉以入疏，以為仕紳恥陋之證，時銀臺之長為倪光薦，加秩已高，力辨其無是事。倪入通政已久，莫知其有無也。　　【章奏異名】今本章名色，為公事則曰題本，為他事則曰奏本。收本之處，在內則曰會極門，在外則為通政司。凡投通政者不盡得上聞，其或事體窒礙，或情節矯誣者，一切駁回，但存案備照。以故近年棍徒以開礦抽稅請者，必借托一在京武弁為疏首，竟於會極門上疏，則非封駁之司不得問矣。此最為弊藪，而無如之何。前此正德朝逆瑾時，則有白紅二本，入御前者名白本，送瑾所者曰紅本，蓋以紙色分別，逼上無君乃至此。世宗晚年，西宮奉道，凡內外朝臣封事，直達大內者，名為前朝本；他方士輩進藥餌進秘法，以及齋醮諸鄙褻事，皆不復經由士人之手，竟從宦寺宮人傳至御前。以其西苑出入，名為後朝本。此直至隆慶初年始絕云。　　今各本章曾經主上御筆批原者亦名紅本，以別於留中不下者。　　【門下省】唐宋三省之制，本朝不復行，然其職掌自在。如中書省為政本，則閣臣操其大柄，而仍留舍人之名，但降四品為七品，以司誥敕之事。尚書省雖不設令與僕射，而列曹如故，但升三品為二品，而事寄較重，以分中書之權。若通政司則全是門下省，其長官，有使，有左右通政，左右參議，即侍中，與散騎常侍、諫議大夫之職。其屬給事中四人，今特分六科，增至五十員，以封駁兼補闕拾遺之責，視前代獨加重焉。　　但六科今自為內府清華之選，不復肯屬通政，而左右參議又以讀本故，必繇遴選而授，班行厭薄之不肯就，鸞臺重地，跡輕已非一日。竊謂鴻臚既司引奏，吐納殿廷，何不即以讀本屬之。　　或以章奏非其攸司，則以鴻臚堂官久次者改充，庶彼既樂就，而清流無避事之嫌，似亦可行。　　【見朝辭朝】故事以公事到京者，至則陛見，去則陛辭，傳之邸報，書曰見朝辭朝，其來久矣。壬子年有河南人安世鳳者，登癸未進士，官郎署，謫府判，以察典罷歸，其人素為士林不齒。居鄉尤多穢跡，偶與同里縉紳不咸，遂臚其陰事至都訐之，其實皆誣也。通政司知其仇口不為上，因欲擊登聞。有與相識者勸止之，始歸。其入京則赴鴻臚寺報名，稱原任主事某，公務到見朝。行則曰公務畢辭朝。抄傳四方，竟不曉所謂公務者何務也。言路亦若，罔聞，無一言糾及之，亦異矣！　　是年有江南巡撫徐檢吾（民式）以蘇松縉紳田產過多，定役與齊民等，故相申少師亦僉白糧解戶數名，惟常鎮以理學之鄉，優免如故事。徐乃申庚榜門人也。申恚不能堪，欲身自著役北上。或問：「公果行，上必怪問，舊弼何以出山？」申答曰：「我竟報名，云原任大學士某人，解糧到見朝，又安能難我？」此一時憤激之言，而其子冏卿孝廉輩亦勸止之，終不成行。然其事可笑，幾與中州公務作對矣。　　【小九卿】本朝以六部都、通、大為大九卿，不必言矣。　　但小九卿其說不一，或云太常、京尹、光祿、太僕、詹事、國子、翰林、而益以左右春坊，是為小九列衙門；或云詹事春坊為東宮官屬，不宜班之大廷，當以尚寶、鴻臚、欽天足之；或云鴻臚僅司傳宣，非復漢晉大鴻臚之職，欽天僅掌占候，亦非秦漢太史令之職，且皆雜流世業所窟穴，祗可與太醫院上林苑等耳。眾說紛紛，莫有定論。即有公事會議，奉旨有大小九卿公同之諭，亦竟不知何屬也。近問之侍從諸公，則以太常、詹事、京尹、光祿、太僕、鴻臚、國子、翰林、尚寶，定為小九卿，不知始自何時？　　大理為九棘之一，詹事雖詞臣，華貫終不得比，向來居大廷尉之次。自申吳門為詹長，竟於朝班立大理卿之上。自是遂為故事，然二官皆正三品也。又翰林侍讀雖六品，亦班光祿少卿五品之上。吾鄉沈繼山（思孝）以建言起是官遂超侍讀而上之，時有兩侍讀為劉復齋（元震）、劉和宇（虞夔）不敢與爭。他人繼之，則如故矣，此以強弱致異同，非成規也。　　【周寧宇少卿】辛未進士周寧宇（應中），浙之會稽人，幼孤貧，客京師為針工，以其暇為舉子業輒工，得以順天籍補諸生，連登辛未甲榜。筮仕元氏令有聲，調繁真定縣，俸滿將擢去。時富平孫太宰新起田間，受知江陵相公，從廢籍驟轉中丞，撫真定等府，周所治邑，正其駐節地。周故強項，屢以事忤孫，孫跡不能平，撫其過入丁丑外計備察疏中，且臚列贓私以萬計。上雖沖聖，留意民生，覽疏大怒，遽欲逮治，賴江陵力救得止，僅以計典不及，調楚之崇陽。孫恚甚，又中之楚按，楚撫計下考劣，升崇府審理。江陵公痛惜之，復於庚辰外計中議調，得補故官，又以他事罣誤去。今上辛卯壬辰間，薦章滿公車，起為河間府同知，升山西僉事。又坐事被調，慰薦者又推轂之，且云為江陵故相所仇，以無罪屢廢。周起而力辨云：「臣為張居正門生，素稱相知，且受其洗拔，何嘗有隙？臣死不敢誣地下。」時趙南渚（世卿）為大理卿，亦其同年也，因盛稱之於公卿間，謂其不肯昧心趨時，即此一事，不忝古人。　　因起故官於湖廣，入為光祿少卿，侵尋開府矣。丁未考察，楚中按臣，復以以字據寫本補，白簡污之，竟以原官調用，時趙南諸為大司徒，負重望，方為西北諸君子所側目，且恐浙人柄用，以故決意去之。又逾年己酉，則富平再出秉銓，凡為所擯者，世方指為跖蹻，無一人敢齒及之矣。周在林下，至今健飯如少年，家無一廛，敝衣徒步，其清白東南所無也。聞其治劇更優，恨不竟其用。余嘗聞顧涇陽吏部稱周不容口，惜顧尚家食，不得明其事於朝云。　　周以丁丑劣升王官，趙以庚辰疏譏時事，亦轉楚府長史，此則政府旨也。兩公受抑時，張相當國，故持論者，並周事亦坐江陵。後來趙驟起至八座，而周以銀青老，蓋亦有數。趙同時又有王麟泉（用汲），亦以郎署疏忤江陵罷歸，起官至南司寇得請，其清操與周趙埒，而乾濟遜之，近歿於家得上諡恭質。　　趙亦新逝，未聞有議易名者，蓋時局所憎也。　　周家居十年矣，其辛未同年，尚有吳文臺（捴謙）者，癸未年已為知府，凡降三次，至丙辰又以參議降處，聞今將謁補，則年過八旬久矣。又馮文所（時可），辛巳年已為貴州督學副使，屢起屢躓，丙辰亦大計鎸級，今補貴州參議以去，雖年僅七旬，然去舊游之地


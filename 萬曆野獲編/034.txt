

    
	
		
			第三十三卷　　補遺三
			　　○兵部　　【武廟】唐高宗上元初，封太公為武成王，開元間，始置亞聖十哲以從祀，尋加七十二弟子。宋太祖初即位，即詔修廟，與國學相對，未幾幸廟，以白起殺降命去之。至徽宗宣和間，又升張良配享殿，上以管仲、孫武、樂毅、諸葛亮、李績西向，穰苴、范蠡、韓信、李靖、郭子儀東向，為十哲；而兩廡則白起、吳起各為之首，凡七十二人。南渡後又升管仲、郭子儀於殿上，又增曹彬一人。至本朝洪武間，禮部請如前代故事，設武學，仍建武成廟，上謂是歧文武為二矣，但以太公從祀帝王廟，而廢武成廟。並武學不設。至建文四年正月，始建京衛武學，及教授等官。景泰三年廢武學，天順二年復設。成化四年，用國子監丞閻禹錫言，古者學必有廟，乞將武學餘楹改為廟，使知禮先勇後之義。上許之，而太公不得祀猶故也。嘉靖間，世宗修舉曠典，無不明備至詔修太醫院、三皇廟，仍釐正祀典，正位以伏羲、神農、黃帝，配位以勾芒、祝融、風后、力牧四人，其從祀，僦貸季天師、歧伯、伯高、鬼臾區、俞跗、少俞、少師、桐君、太乙雷公、馬師皇十人，蓋擬十哲，復增伊尹、神應王扁鵲、倉公淳於意、張機、華佗、王叔和、皇甫謐、抱樸子葛洪、巢元方真人、孫思邈藥王、韋慈藏啟玄子、王冰、錢乙、朱厷、劉完素、張元素、李杲、朱彥修十八人，從祀兩廡，殿曰景惠，門曰咸濟，牲用太牢，器用籩豆簠簋，以仲春仲冬上甲日，遣大臣行禮，著為令。蓋幾與文宣廟並峙。而武成之廟，直至嘉靖十五年四月，兵部議以武學太窄，請拓其制，改建於大興隆寺故址。上命會禮工二部共議，皆言宜仿唐制，立武成王廟，其配食者，益以尉繚子、黃石公、李廣、趙充國，宋將則增韓世忠、岳飛，本朝則徐達、常遇春、張玉、湯和配享，每年夏秋致祭，至仲冬，請車駕幸學之講武殿大閱。　　上允之，即命擬議圖說以聞，於是文武兩廟並醫王凡三大祀，鼎立於京師矣。　　今鄚州立藥王廟，專祀扁鵲，蓋扁故鄚人也。神廟建像，慈聖祈禱有效，遂鼎新之，香火繁盛為畿南冠。然鵲居專位，而三皇反祀於旁，倒置甚矣。　　【武臣刺背】嘉靖末年，用故將楊照為遼東總兵官，照感上知遇，涅「盡忠報國」四字於背，其與巡撫侯汝諒、戶部管餉郎中何東序，互訐回衛，久之復起感憤不平，誓死與虜角，因之戰歿。無子，有母，貧不免飢寒。巡撫王之誥以聞，上命月給米三石，復其家。此累朝曠典，然以勵各邊壯士不為過也。　　按刺背一事，始於宋岳少保（飛），元順帝末年，杭州巡檢胡仲彬舉兵，其徒皆文背曰「赤心報國，誓殺紅巾」。至我明正德間，錦衣衛匠于刁宣，自言背刺「盡忠報國」四字，上怒，命本衛杖而戍之嶺南。至嘉靖初，南禮部侍郎黃綰為白簡所攻，亦自疏言背有「盡忠報國」字可驗，上雖不罪，而天下至今嗤笑。蓋至照而五矣。割股剖肝，固盡孝美事，然效顰不已，亦成故套。胡仲彬、刁宣不足言，惜黃、楊之見不及此。　　【請武舉殿試】成化十四年，宦官汪直擅權，方務邊功，右武人，乃上疏請武舉設科，亦用鄉試、會試、殿試，悉如進士恩例。上下其疏於兵部，時于肅敏為大司馬，不敢決，請廷臣集議，於是會同英國公張輔、文武諸大臣及科道議之。眾知不可，然不敢逆直，遂條上大略：選武臣嫡子就儒學讀書習射，鄉試以九月，會試以三月，初場試射，二場試論，三場試策，以四月初一殿試，賜武舉及第出身恩榮次第，刻錄立碑，一如進士制。時萬文康當國，心知其非，恐沮之且得禍，須有術以緩之，乃密奏上內批出：武舉重事未易即行，宜令兵部移文天下，教養數年，俟有成效，巡按提學具奏起送，事方得止。文康生平以阿媚取寵，獨此事調停最妥。然至弘治中，畢竟行之，但不殿試耳。以孝宗親禮儒臣，四方清晏，猶不免為纓弁破格，今南北多事，武夫俱有躍冶之心，或議及殿試，未可知也。嘉靖十九年，兵部請武舉鄉試，上以累科未見得人，命已之。給事中王夢弼請六年一舉，亦不許。未久復行之。　　【刺軍】宋健兒刺面，以防逃逸。韓琦欲刺陝西義勇手，司馬光爭之不從。南宋有八字軍，自刺其面，云：「誓殺金賊，報效趙皇！」後從劉錡。敗兀朮於順昌者是也。然未有刺臂者。　　本朝極重黔刺，太祖厲禁不許，嗣聖濫用，乃有極可笑者。如景泰中，武清侯石亨為總兵，請征剿也先，軍人一勝二勝者，得保家產；四勝五勝者，左右臂各刺「赤心報國」四字。景帝曰：領軍勝虜，刺字是刑罰，加於無罪不近情。不許。武人不學，妄議至此。　　【戚帥懼內】汪太涵與戚元敬少保，生死交也，戚歿，而汪志其墓，述其為妻所困，幾至絕祀，其說甚備，內所稱一品者是也。然汪之怕婦，亦與戚相伯仲。即汪長君（無疆）為其婦所閹，亦母夫人導之也。蝙蝠不自見，笑他樑上燕。自古然矣。　　【武弁之橫】正統十三年，大寧都指揮僉事李暠，道遇祁州知州李玉不避道，杖之，為巡按御史段信所劾，其時都司之橫如此。又二年為景泰元年，萬全參將楊峻，以挾私杖死都指揮僉事陶忠，初擬斬，未幾景帝宥之，令隨父昌平侯楊洪立功而已，都司之賤又如此。夫以五品刺史，反見撻於健兒，其時縉紳道喪，可為短氣。又宣德間，寧州知州劉綱，河南鈞州人，以進士起家，出守凡歷九考廿七年，加至二品服俸，竟不遷，致仕歸。然則甲科郡守，將終身為偏裨箠耶？當時典制亦難解矣。　　【倭患】比歲倭犯朝鮮，中朝傾兵力救之，一時大帥非人，蹂踐其境，剽掠淫恣，更倍於倭。頃閩人談及嘉靖癸亥十一月，倭至興化府偽為官軍赴救，城中開門納之，倭遂入據其城，逾歲方去，其慘毒不必言。其時立功大將如劉顯者，即今劉挺父也，其在東南號為良弁，然御軍全無紀律，興化城逃出婦人，顯軍即掠奪之。即原任參政王鳳臺者，其新繼妻年少姝麗，亦為顯所納，諸大吏俱不敢詰。顯後以積勞奏凱登壇，入蜀平九絲夷酋，與蜀撫曾尚書（省吾），同為江陵公器重。其子綎，從滇黔起，屢奏功，其後朝鮮之役，亦以凱旋，為時向用。方倭事起時，吾鄉有朱先者，以販鹽拒捕，傷官兵論斬，會募壯士為前鋒，先奪身應募，以貌偉充隊長，一日馘倭十三人，胡襄愍為督府，即以便宜拜守備，逾年至參將。然性倔強，不能事上官，俄進副總兵，被臺使白簡論斬。久之事得白，降參將，再進再謫，終為福建大帥。廉勇善戰，有惠愛，能撫士卒，得其死力，閩人愛之。以年至請老，優禮允歸，今臥林下，四壁蕭然，尚健無恙。余幼熟識之，其同時立功者，如沈希儀、俞大猷、戚繼光，皆以征倭取富貴，能結交文士，表章戰績，遂為世所侈談。朱先為將軍，有古人風，似不在諸弁下，竟沒沒無聞，惜哉！　　【軍令】胡襄愍提兵在吾郡，時有健兒買酤肆醇酒肉鮓飲啖，而不酬其值，且痛毆之，酤者不能平，訴之行臺。胡立命縛卒至，卒力辨云無之。胡不能決。時徐文長在坐，謂當剖腹以驗之。胡笑以為然，謂酤者曰：「腹中有鮓則已，不然汝當抵償。」酤者聽命，立剖之，則鮓尚在，遂釋酤者，而倍償之，軍中股栗，不復敢肆。徐以書生而有膽決乃爾。　　【武弁僭服】今武弁所衣繡胸，不循欽定品級，概服獅子；自錦衣至指揮僉事而上，則無不服麒麟者。人皆謂起於嘉靖間，後乃知事在景泰四年：錦衣指揮同知畢旺，疏援永樂舊例，謂環衛近臣，不比他官，概許麟服。亦猶世宗西苑奉玄，諸學士得衣鶴袍，猶為有說。至於獅子補，又不特卑秩武人，今健兒荷刀戟者，無不以為常服。偶犯令輒和衣受縛，宛轉於鞭撻之下，少頃，即供役如故。孰知一二品采章，辱褻至此。　　【武職比試】今武弁襲替至京比試，徒應故事，其目不識丁，射不穿札者，俱金紫銀青而歸，徒糜廩餼，緩急不得絲毫之用。偶檢得隆慶二年二月十四日，兵部題浙江巡撫趙都御史陳將材一節而申明之，請飭各撫按督學憲臣將應襲舍人，年十五以上，資質可造者，送學充附作養，凡遇襲替年及二十應比試者，學臣考韜鈐策一道，轉送撫按覆閱。韜鈐貫通，弓馬嫻熟者為上等；韜鈐疏而弓馬熟者為次等；韜鈐弓馬俱不習為下等。送部比試，上等候缺管事，中等帶俸差操，下等與支半俸，候第二年再考赴部覆比。二次不中者，照邦政例仍支半俸；三次不中者革發為軍，別選子弟襲職。奉旨依擬行。按此法於武弁考核最嚴，亦最恕，久而不廢，此輩必思自奮。竟不知廢於何年，而穆宗史亦不載何也？　　【家丁】家丁蓋昉於唐季藩鎮，如田承嗣之魏府牙兵，呂用之之莫邪都，楊行密之黑雲都，楊師厚之銀槍效節都而始盛，至沙陀以健兒為義子而極矣。今西北將帥所蓄家丁，其廩餼衣械，過額兵十倍，每當大敵，用以陷陣，其善戰者多以首功自奮，間至登壇。亦有以降虜效順者，尤稱驍健，近遼左李寧遠專仗此樹勛。癸巳朝鮮之役，平壤大捷，李如松以平殄在邇，不欲他兵分其功，潛率家丁二千人夜至碧蹄館，遇伏一舉殲焉。　　其家丁李友升者，積勞已至副總兵，只身殿後戰歿，如松始得脫。升初為健兒，昵一妓，因違令失期當斬，如松惜其勇，因用重貲買妓，並為制奩具，共費千金賜之，至是以死報云。　　【土兵】土兵之設，始於成化初年，巡撫延綏都御史廬祥建議，以營伍兵少，而延安慶陽邊民驍勇，習見胡虜，敢與戰鬥，宜選民兵之壯者，編成什伍為土兵，量免戶租，凡得五千人訓練之。土兵強盛時，毛里孩入寇，為之退卻，祥去而此法遂廢。今內地所謂民壯者，始於正統己巳之變，亦非祖制。初招募時，器械鞍馬俱從官給，地方有司春秋訓練，遇警調用。　　弘治二年，復命行之，此後照例編僉，徒供迎送之用。然正德季年，王文成尚用之以殲寧叛。沿至今日，竟列輿皂之中，捕拿民犯虛費工食，毫無所用。各邊將領，又專倚家丁為鋒銳，並土兵亦久不講矣。然延綏之兵，至今為諸邊冠，他鎮則不然。　　以故嘉靖間，薊州練兵，終不能成列，王思質中丞，以此坐重辟。隆、萬間，戚少保（繼光）為帥，反用浙兵於薊，由是精兵稱朔方第一，亦時勢使然。若土兵之在東南，則倭警時，趙文華誓師浙江，故令鄉官領兵，團結出戰，又查籍間田百萬畝，以贍新兵。時蒲坂楊襄毅新從薊遼召領中樞，覆疏謂鄉紳為帥，督責未便，且間田出於何所？事遂得已。趙之說，蓋欲借以籠桑梓，張威福，尤舛謬之談也。　　【解軍】解軍一役，以本圖里長充長解，先為娶妻，備貲裝，事之如嚴父，防之如大敵，尚恐中途逃逸相累。其踐更得此遣者，舉家震怖哀號，至有因而抵罪破家者。近年則稍不然，曾記幼年侍先人邸之，有吳江一叟，號丁大伯者，家溫而喜啖飲，久往來予家，一日忽至邸舍，問之，則解軍來，其人乃捕役，妄指平民為盜，發遣遼東三萬衛充軍，亦隨在門外。先人語之曰：慎勿再來，倘此犯逸去奈何？丁不顧，令之人，叩頭自言姓王，受丁恩不逸也。去甫一月，則王姓者獨至邸求見，先人駭問之，云已訖事，丁大伯亦旦夕至矣。先人細詰其故，第笑而不言。又匝月而丁來，則批回在手，其人到伍，先從間道遁歸，不由山海關，故反早還，因與丁作伴南旋。近聞中途亦有逃者，則長解自充軍犯，僱一二男女，一為軍妻，一為解人，投批到衛收管，領批報命時，竟還桑梓。彼處戍長，以入伍脫逃，罪當及己，不敢聲言，且利其遺下口糧，潛入囊橐，而荷戈之人，優游閭里，更無誰何之者。向來長解凡遇逃叛，必告所在官司追捕，即羈留之，然後發卒追討，百中不得一二。　　自蹈重典者比比，抑可拙也。　　○刑部　　【山人蜚語】山人樂新爐者，江西臨川人，本監生也，來京師以捭闔游公卿間，多造口語，人多畏惡之。然頗有才智，以故士大夫亦有與之昵者。時為今上之辛卯冬，刑科給事中王建中，特疏糾之，內云新爐捏造飛語，以鄒元標、雒於仁、李沂、梁子琦、吳中行、沈思孝、饒伸、盧洪春、李植、江東之為十君子，以趙卿、洪聲遠、張程、蔡系周、胡汝寧、陳與郊、張鼎思、李春開為八狗，以楊四知、楊文煥、楊文舉為三羊，又為謠曰：若要世道昌，去了八狗與三羊。又與聽補僉事李琯改作參申閣下本稿，並與原任給事中羅大紘為同鄉交好，講究禪學，及他諸不法事。上命逮新爐於詔獄鞫之，具伏諸罪狀，上命荷立枷戍之，尋死。張鼎思故為吏科都給事中，謫為幕僚，上疏自白其冤云：身本蘇州人，首揆申為會試大座師，次揆王為庶常時教習師，俱同里人，因在言路伉直，不附二相被貶。　　今新爐所指自有人，獨臣為人所易致，招詞中遂改入臣姓名，不得不辨。其易與否不可知，而吳吻儇薄，遂嘲為「張換狗」。　　云王次年外補僉事，又一年癸巳大計，以不及謫，蓋坐此疏云。　　新爐事先為東廠所發，已得旨訊鞫，王給事參疏繼之，非王始禍也。新爐先年曾入大榼張宏幕下稱契厚，馮保之得罪，宏授意新爐以轉授言官論之。原任順天通判周宏禴建言疏中曾發其事，蓋新爐之傾險有素矣。　　【戊戌謗書】呂新吾司寇，初刻《閨範》一書，行京師未久，而皇貴妃重刻之，且為之序，光豔照一時，朝士爭購置案頭，亦漸有潝訿，而無敢昌言者。吏科給事中戴士衡首發大難，參呂包藏禍心，有敬宗、林甫之謀，而前任御史今全椒知縣樊玉衡者繼之，舉朝駭愕。蓋以首篇明德馬後進封一事，不免稍礙眼耳。其時有為圖說跋者，又專攻呂司寇，其語深文，且雜引在事知名大臣數人以實之。於是諸與張新建相左者，遂指及之。前二年，呂與秀水沈繼山爭為少宰，俱不得，而沈獨見逐，沈與新建素厚，呂遂疑新建為沈報復矣。呂先有疏，其朱語為直陳天下安危，而疏尾云：敬上憂危之疏，因此跋語之前，又標名云「憂危竑議」，以譏切之。其云燕山朱東吉者詭名也，竟不知何人所造。又書本名《閨範》易名《閨鑒》，亦不知出自何人。今《閨範》改本，人間尚行，而貴妃所刻原本，及鄭畹《辨冤錄》，世已不多見矣。恐國史他日未必全載本末，今錄其全文於後，至若呂刻書之有成心與否，張相於士衡疏果預聞與否，則冥冥中有鬼神詧之。兩家聚訟，正如婦女勃溪，俱不足憑也。　　【重刊閨範序】嘗聞閨門者，萬化之原，自古聖帝明皇，咸慎重之。予賦性不敏，幼承母師之訓，時誦詩書之言，及其十有五年，躬逢聖母廣嗣之恩，遂備九嬪之選，恪執巾櫛，倚蒙帝眷，誕育三王，暨諸公主，慚叨皇號，愧無圖報微功。前因儲位久懸，脫簪待罪，賴乾剛獨斷，出閣講學，天人共悅，疑義盡解，益自勤勵。侍御少暇，則敬捧我慈聖皇太后《女鑒》，莊誦效法，夙夜兢兢。且時聆我皇上諄諄誨以《帝鑒圖說》，與凡訓誡諸書，庶幾勉修厥德，以肅宮闈。尤思正己宜正人，齊家當治圖，欲推廣是心，公諸天下，求諸明白易簡，足為民法者。近得呂氏坤《閨範》一書，是書也首列四書五經，旁及諸子百家，上溯唐虞三代，下迄漢宋我朝，賢后哲妃，貞婦烈女，不一而足，嘉言善行，照耀簡編，清風高節，爭光日月，真所謂扶持綱常，砥礪名節，羽翼王化者是已。然且一人繪一圖，一圖敘一事，附一贊，事核言直，理明詞約，真閨壺之箴鑒也。雖不敢上擬仁孝之《女誡》，章聖之《女訓》，藉令繼是編而並傳，亦庶乎繼述之一事也。獨惜傳播未廣，激勸有遺，原出宮貲，命官重梓，頒布中外，永作法程。嗟嗟！予昔觀《河南飢民圖》，則捐金賑濟，今觀《閨範圖》，則用廣教言，無非欲民不失其教與養耳。斯世斯民，有能觀感興起，毅然以往哲自勵，則是圖之刻，不為徒矣。因敘厥指，以冠篇端。萬曆二十三年乙未七月望日序。　　此貴妃舊序，妃兄鄭國泰之伯鄭承恩重刻，今行於世。但圖說第一段，明德馬后居首者，今已刪去不存，不知何故？戴給事既疏參呂司寇矣，承恩辨疏，即以跋語為出於給事之筆，此仇口往復之常，亦無足訝。惟是樊知縣疏，承恩以為遠臣不宜構此大逆，必士衡之黨，大奸大權主使之，則明指張新建矣。　　蓋士衡曾為新建知縣，故直坐張主使。而御史趙之翰一疏，又附會戚畹，謂新建實造此謀，而同謀者則劉楚先、劉應秋、徐作、萬建崑等諸人，上怒益不可解，不兩月，張相遂借東事見逐，初旨位冠帶閒住，第二旨，謂張位倡言為首，著革冠帶為民。蓋直用周之翰及承恩疏中語矣。　　鄭承恩上疏後，又刻《辨冤續言》，盡載貴妃序並跋矣。　　承恩辨疏云：《圖說》乃皇貴妃頒自內府，重加再序，即貴妃序中，亦不過云近得呂氏《閨範》一書而已。而明旨忽下，云「《閨範》是朕付與貴妃所看」，於是臣下緘口，不敢復為戴樊陳冤。至癸卯妖書起，上密旨忽問陳矩：「張位怎麼打發了？」蓋舊疑未釋也。矩回奏云：「以東事打發。」上意始解。　　【閨鑒圖說跋】東吉得《閨鑒圖說》，讀之歎曰：呂先生為此書也，雖無易儲之謀，不幸有其跡矣。一念之差，情固可原。或曰，呂素講正學，稱曲謹，胡忍輒與逆謀？曰：君知其一，未知其二。昔呂欲得銓部以行道，誠恐繡水捷足，勢迫無奈，遂諾鯫生之計，邀內禁之援，出門有功，詩書發塚，未嘗不出於正也。或曰：呂意廣風化，胡不將此書明進朝廷，頒行內外，乃奴顏戚畹，豈不失體？曰：孔子聖人也，佛肸應召，南子請見，志在行道，豈得為屈。或曰：呂序中直擬繼述先朝母后，置太后中宮何地，且稱脫簪勸講，毋乃巧為媚乎？曰：公言誤矣。曾見從古以來，有宮闈與見任大臣刻書者乎？破格之恩良厚矣。恩厚則報斯隆，身為大臣，朝忍自處以薄。或曰：序中又引先朝《女訓》、《女誡》，彼乃母后臨子，儒臣纂編，茲相比擬，得無不倫？曰：尊稱不極，恐取信不篤，但求內教宏宣，又何計較及此。或曰：古今賢后妃多矣，胡《圖說》獨取漢明德一后？明德后賢行多矣，胡《圖說》首載其繇貴人進位中宮？曰：呂先生自辨精矣。明德無子，故以取之，若進中宮偶然相類，彼誠何心哉？且彼時大內被災，中宮減膳，以妃進后，事機將成，呂乘此時，此亦值其會耳。或曰：五十寶鏹，四匹彩幣，十目所視，胡為而來？曰：此賢妃敬賢之禮，卻之不恭，是當諒其心矣。或曰：人謂呂因敗露難容，乃上憂危一疏，號泣朝門，無乃欲蓋而彌彰？曰：憂危一疏，人稱忠肝義膽，況此一副急淚，何可遽得！安得而少諸？或曰：國本安危，寧逾太子。竊見憂危疏中，列天下事備矣，胡獨缺此？曰：公何見之晚耶？夫人意有所專，語有所忌，倘明奉冊立，將屬之誰？若歸此則前功盡棄，歸彼則後患自招，何若不言之愈也？或曰：固矣。聞呂所進金龍命書，稱在長之命，不過清淡藩王，稱在三之命，異日太平天子，今內廷咸睹縮舌，是亦不可以已乎？曰：管仲、魏徵，天下才也，子糾、建成，均號國裔，人各有見，子何責備太苛？或曰：呂之為此，本謀銓部行道，今銓部不可得，司寇不能安，不終付浩歎乎？曰：有是哉，子之迂也。夫有非常人，斯有非常事，古今成則王，敗則盜者何限，豈宜以成敗論英雄哉？流芳遺臭，斷非凡庸卑陋所能為，況事尚未定，策國元勛，終有召起之日矣。或曰：呂之為此，人皆薄之，子獨與之，何也？曰：子真井蛙見矣，當世名人，若張公養蒙、劉公道亨、魏公允真、鄭公承恩、鄧公光祚、洪公其道、程公紹、白公所知、薛公亨，皆稱呂所見極高，所舉極當，咸舉春秋大義子以母貴之說，共建社稷奇勛。夫唐閹執命，天子門生；宋奸弄權，神器宵易。今盟約既定，羽翼已成，子韋布之士，豈知國家大計，宜從此三緘，無自取禍可也。余故曰：「呂先生為此書，特其一念之差，情固可原也。」或人不能難，唯唯而退，因援筆記之。燕山朱東吉頓首跋。　　【癸卯妖書】東宮未建，自乙酉姜給事（應麟）、孫比部（如法）、沈吏部（璟）三君抗疏後，無歲不以建儲為請。至壬辰春，申吳縣以密揭被疑，癸巳春，王太倉以並封被議，上懟言者滋甚，冊立再三緩期。至辛丑年，而明旨忽從中下，立東宮，封福王，不繇群臣建白，天下共曉然知聖意久定，特不欲臣下居以為功耳。至癸卯歲，則震方久安者已歷三年，乃妖書陡起，復借改易東朝為名，而指朱次揆姓名以實之，其立意甚毒，造語甚巧，而其詞旨甚不經。時上怒莫測，舉朝鼎沸，僅捕俶生光服上刑，聊以塞責完局耳。至於造撰之人，終莫能明也，余向已述其概，今錄全文於後。　　【續憂危竑議（附）】萬曆三十一年十一月十二日，提督東廠太監陳矩奏稱：辦事蔣臣等，訪得《國本攸關》刊書一本，封進聖覽。《國本攸關》本書用缸連紙刷印，皮面上簽，是此四字，無邊欄。《續憂危竑議》，本書第一張第一行是此五字。　　或有問於鄭福成曰：「今天下太平，國本已固，無復可憂，無復可慮矣。而先生常不豫，何也？」鄭福成曰：「是何言哉？今之事勢，正賈生所謂厝火積薪之時也。」或曰：「亦太甚矣。先生之言也，得毋謂儲宮有未安乎？」曰：「然。夫東宮有東宮之官，一官不備，何以稱乎？皇上迫於沈相公之請，不得已立之，而從官不備，正所以寓他日改易之意也。」　　曰：「改立誰其當之？」曰：「福王矣。大率母愛者子抱，鄭貴妃之專權，回天轉日何難哉！」曰：「何以知之？」曰：「以用朱相公知之。夫在朝在野固不乏人，而必用朱者，蓋朱名賡，賡者更也，所以寓他日更易之意也。」曰：「是固然矣。朱相公一人，安能盡得眾心而變亂乎？」曰：「陋哉子之言矣。夫蟻集羶，蠅逐臭，今之仕宦者皆是。豈有相公倡之，而眾不附者乎？且均是子也，長可立，而次未必不可立也。侯之門、仁義存，誰肯捨富貴而趨死亡乎？」　　或曰：「眾附姓名，可得數否？」曰：「余數之熟矣，文則有王公世揚、孫公瑋、李公汶、張公養志；武則有王公之楨、陳公汝忠、王公名世、王公承恩、鄭公國賢，而又有鄭貴妃主之於內。此之謂十亂。《魯論》所謂有婦人焉，九人而已，正合文王捨伯邑考而立武王之意也。」　　曰：「然則何以知此數人之所為乎？」曰：「數公皆人傑，無不望分茅胙土，如姚廣孝，豈其富貴終其身而已乎？故有王世揚、陳汝忠，則靖難之兵取諸京營而自足矣；有李汶，則三邊險要有人控之矣；有孫瑋於保定，則扼天下之咽喉，四方勤王之兵無由至矣；有王之楨，則宿衛禁城有人，誰能斬關而入乎？」曰：「是固然矣。若張養志、王承恩、王名世者何歟？」曰：「養志，朱公私人也，而二王者，則朱公之鄉人也，無不願借相公之餘光者，況有以招徠之乎？」曰：「然則事可濟乎？」曰：「必濟。庸人倡議，人尚景從，而此數公皆人傑也，且復有鄭妃與鄭矩朝夕比周於帝前，以為之主，共舉大事，何謂無成。」　　或曰：「蛟門公獨無言乎？」曰：「蛟門為人陰賊，常用於人，故有福己自成之，有禍則規避而不染。何以見其然也，夫錦衣衛西司房，類奏有名，祖宗來無有不升者。而皇親王道化，本內有名，竟不升，豈其才力出諸菜傭下哉？蓋沈相公欲右鄭而左王，故核實之時，令親家史起欽抑其功而不錄，王之楨有以默授之也。」曰：「然則子何以處此？」曰：「天之所興，不可廢也；天之所廢，不可興也。余止聽天耳，安能反天乎？」或人唯唯而退。萬曆三十一年吏部都給事中項應祥撰，四川道御史喬應甲書。　　此妖書立意，踵前《圖說跋》而作，故名《續憂危竑議》，但其所傾陷者，別是一番人耳。所云鄭福成者，則指鄭貴妃與福王所謀必成，前之詭名朱東吉，亦是此意。其時文武要津，各緣天怒，以報夙仇，如緹帥王之楨亦何足言，若郭江夏、沈歸德諸公，俱幾不保首領，實此書為之祟，真所謂交亂四國，豺虎不受者。曾聞一鉅公云：此錦衣鄭樸者實為之，其意借以傾其同類，不虞貽禍至此。鄭為故大司馬洛之第三子，素狡獪無賴，先於壬寅年與棍徒吳中□誆大將劉綎金，事發革職，居京益多穢狀，即儕輩亦畏惡之。其後患惡疾不起，五官俱潰喪始絕。識者快之，以為報應，理或然與？都下之人，又有云出自中書趙士楨手。趙為浙之樂清人，生平甚口好訐，以故人亦相疑，但趙以布衣能書，選入文華殿，與所指諸公毫無怨隙，何以作此伎倆，是殆不然。　　【奴婢弒逆】往年松江董幼海少宰，以御下過苛，為群僕所臠割。近年嘉興府之平湖陸生號二頑者，亦世家之裔，酷遇諸奴，奴輩共手刃之，俱自首正法。蓋怨毒之極，甘心抵償也。　　又萬曆十七年六月，南監生潘文錫者，湖州人，名家子也，年甚少，性淫而佻，棄其諸舊僕，獨與愛婢春桃、嬖奴朱廷，及廷妻金氏入金陵。婢與奴私通甚昵，懼主知而加罪，與金氏共三人，殺潘，割其陽道，去其雙趺之半，挈貲逸去。不數日臭達四鄰，啟戶見屍，認為女子，咸謂潘殺婢逃去。官司遠捕，逾半歲，始得三弒逆伏法，其家人輩始拾潘生殘骼以歸。蓋淫虐之得禍如此，而潘事則更奇矣，且俱在三吳一方，可戒可戒！　　【辱及父兄】語云：父子兄弟罪不相及。往年甲申，刑部尚書潘季馴請寬故相江陵子孫，而御史李植劾其往年自敘河工，以發蹤人功推江陵，而以狗功自居。又云：父訪察充軍，兄人命擬死，父子兄弟濟惡，不才則太甚矣。潘兄故以甲科官詞林，亦名士也，自是而後，彈章所指，誣及家門，蔓延閨閣，其穢令人掩耳矣。　　【賭博厲禁】今天下賭博盛行，其始失貨財，甚則鬻田宅，又甚則為穿窬，浸成大伙劫賊。蓋因本朝法輕，愚民易犯。宋時淳化二年閏二月，太宗下令開封府，凡坊市有賭博者，俱行處斬，鄰比匿不聞者問罪。此法至善，蓋人情畏死，自然衰止。　　又有嗜賭者，將妻妾賣奸以償負進，亦有並妻注而輸去者。按洪武二十二年聖旨：學唱的割了舌頭，下棋打雙陸的斷手，蹴圓者卸腳，犯者必如法施行。今賭博者亦當加以肉刑，如太祖初制，解其腕可也。　　正統間，大興知縣馬通建白治賭博之法，法司覆議，已定犯者運糧口外矣。今此法何以格不行，僅從初制擬杖，即加重者不過枷示，何耶？　　【天順議罰之異】英宗復辟後，刑賞最為失平，而殺人抵償，更有極倒置可駭者，今聊記一二。如天順二年九月，有湖廣常德衛指揮使夏瑄，殺依己以居者妻子三人，俱焚之，按察司馮誠奏鞫凌遲處死，刑部郎中許振，以審刑至，辨所殺為僱工人，減論絞。後瑄數陳訴冤，法司俱置不理，瑄子虎上疏，原代父刑，且謂父殺家奴，非僱工人，都察院謂其情可憫，瑄逐得復職。誠以失入人死，下錦衣獄。至三年四月，沂川衛指揮僉事王有忠，殺其所部為盜者，逐嗾所部殺之，事覺，所部七人皆瘐死，忠坐謀殺人造意斬。巡按山東御史郝淵之謂，殺一人而死七人，況忠非親殺者，情可憫。上命有忠發充甘肅衛軍，夫殺人至三人七人，此宇宙大變，一得復官，一僅遣戍，此何律也？至三年六月，御史何楚英巡視光祿，笞作奸廚役朱辛，逾月而死，命錦衣訊之，下刑部獄擬贖杖還職，上命枷於都察院前三月，滿日以聞，至九月始釋枷，降為廣西平南典史。　　以御史杖一廚役，且死在保辜限外，何至荷三木且至三月，較之兩指揮殺多命者，何啻天壤？蓋是時曹石擅權，專右武人，以至臺臣僇辱至此。　　○臺省　　【御史墨敗】世宗末年，寵賂滋彰，上下相蒙，無聞以贓吏上聞者。至嘉靖四十四年，巡按御史浙江黃廷聘回籍，過衡山縣，不禮知縣陳安志，陳怒發其篋，得金銀諸物甚夥，廷聘惶懼遜謝，始還之。其事傳聞入都，掌院左都御史張永明發其狀，上命廷聘冠帶閒住，臺長可謂能舉其職矣。四十五年給事中何起鳴，追論巡撫鄖陽都御史陳志先，任御史按江西，歸家過崇安縣，亡其四橐，建寧府推官吳維京，為捕獲得之，其中皆金寶，且有簿一扇，載賂遺不下數萬，上亦命革職閒住，蓋以省垣糾西臺也。至穆宗初年，屯鹽都御史龐尚鵬，疏劾淮揚巡鹽御史孫以仁，侵匿鹽銀千餘兩，宜令先革職聽勘，上允之，是又同事憲臣相糾，與前兩事稍異矣。今上丙戌年，南京掌院右都御史辛自修，疏劾巡視下江御史沈汝梁，贓賄數萬，奉旨追贓遣戌，此以堂官參治臺臣，正與張永明同。至辛卯年，原任江西廬陵知縣新任試御史錢一本，追論巡按江西丁憂御史祝大舟，臨行票取多贓，上命刑部主事馬猶龍往勘得實，乃命緹騎逮大舟至京，下詔獄，遣戍追贓，蓋以舊屬吏、新臺臣，發同官穢狀也。至壬辰年，御史李天麟又劾大理丞原任御史蘇酇按滇，貪肆贓盈鉅萬，次年大計，以貪例斥為編氓。是兩事皆同寅自相訐，較前事更大不同，而主上處分亦較世宗朝加重。　　蓋巡方不檢，固自取之，而蘭臺體面掃地盡矣。　　永樂八年，北京御史鄒師顏，劾啟鹽察御史白春，巡視驛站，貪受賄賂，皇太孫命都察院鞫之，時上北征未還，太孫留守北京行在也。宣德中，御史嚴皚受賂事露，為御史劉洪道劾罷。又宣德末年，英宗登極，御史劉楨劾御史鄭禧，侵欺物料，受匠吏銀兩，御史廖文昌巡按廣西，擾害軍民，命逮下獄。又御史孫純、鄭夏，劾御史胡正巡視倉糧，為表兄千戶納糧，囑托徇私，亦下法司逮治。蓋國初臺臣已相訐如此。近日有臺不攻臺之說，雖非國體，亦近於厚。　　【科道互糾】嘉靖六年丁亥大計，張璁以兵部左侍郎，為北科道所糾，桂萼以禮部右侍郎，為南科道所糾，雖俱奉旨留用，而心恨甚。萼乃疏謂楊廷和私黨猶在言路，引憲宗初年例，於拾遺後，互相糾察。吏部謂此弘治十七年事，而憲宗無之。　　萼又以成化三年八月憲綱載其事。上以萼言為然，命吏部勒科道互相糾拾，時考察內六科已去四人，十三道已去十人矣。科臣王俊民、道臣劉隅等，執奏願聽吏部再考，於是吏部同都察院考上，不謹御史儲良材，浮躁給事黎良，御史王道、曹宏。　　上命黎良留用，王道、曹宏，終養家居，不必考，惟儲良材一人罷職閒住。而中旨批出，兵科都給事鄭自璧，一門三爨，戶科給事孟奇，被劾勘問不引避，各降二級調外。此二人罪狀昭然，部院掩覆，而以無關係者為解，殊負委任，今再稽輿論嚴察。乃又上四人被謫而止。未幾，良材上章自辨，謂「臣為楊廷和所恨，今吏部左侍郎何孟春、右副都御史劉文莊，素黨廷和，將引用攻議禮之臣，仍主大宗之論」。時孟春署部，文莊署院也。上責部院不持公論，為人報復私怨，且良材素行非不謹者，今以不及調外任。侍郎桂萼等，又疏救良材「任怨遭誣，去非其罪」，上從之，命良材復職。按部院初考止四人，其三已不動，惟良材已罷而降，已降而留，是終無一人去位也。惟內批謫二科臣，乃張、桂初不嗛者，附出以報私怨耳。然則奚以考為？況桂萼所引成化三年例亦不然，是時惟延綏巡撫缺不當，上因命互糾，一時外補者七人，初非考察拾遺例也。至於吏部所引弘治十七年例，則更無之，是年惟給事中吳蕣等，論馬文升等不當，為御史所劾，因罷蕣職。然則不惟桂萼恣意妄引，而何孟春等亦懵然典故，欲以拒萼輩方張之燄難矣！內計大典，似此顛倒披猖，書之史冊，令人戟手追詈權奸。且萼始終引楊廷和及大禮為言，聳動上聽，以要必允，心雖狠而識則陋矣。　　【苛求姓名】古來以姓名謗人者，如裴度之緋衣坦腹，宋郊之國姓祀天，讒口造言，為千古痛恨。近日儇薄成俗，亦有串合名字，供嘲謔者，然未敢達之天聽。不意年來慣以此陷人，登之章疏，如科臣齊世臣，初保張居正，再保大峪山，則目之為齊人齊保山。吏科都給事連有陳姓者，則曰陳陳相因；近日左通政徐申者，吳人也，初名申錫，後去下字，舉進士，言官追論之，以為逢迎同里申王二相，其彈章云，去太倉之嫌名，附吳縣之同姓，亦巧而刻矣，最後則癸卯冬之妖書，云上起朱山陰於田間，專以易儲，示意朱乃國姓，而賡者更也，穿鑿矯誣，惑亂遠近，其罪殊死固宜，但未必果出於俶生光耳。　　【御史阿內侍】正統二年五月，御史鄭顒奏張家灣宣課司及崇文門分司，商貨販到，積至數多，方命抽盤，不無停滯，張家灣宜專委內官抽分，崇文門宜令本門收鈔內官兼管。上曰：但戒所司勿滯，不必專委內官，事竟不行。當時臺長顧佐號為清正，甫去位，而御史輒有此等建白。時王振初竊柄，顒奏非結交近侍而何？今崇文門稅課屬之戶部郎，尚或厲民，若行顒言，貽害無窮矣。是時三楊在內閣，故尚能杜禍萌，但不知此御史尚堪處班行否？成化六年，巡按雲南御史郭瑞，奏鎮守太監錢能，剛果有為，政務歸一，今能有疾，恐召還京師，乞聖恩憫念，永令鎮守，上報聞而已。能之稔惡，天下所恨，瑞以憲臣奏保，寸斬不足蔽辜也。未幾御史戴縉之諛汪直，此已見其端矣。　　【臺疏譏謔】海忠介為房寰所論列，憤極上疏辯析，其詞甚激，房乃再疏攻之，以鄙臣挾忿妄辯，大肆鴟張為名，其他所云破靴易帶諸事，及譏誚孔孟不廉諸說，俱不必錄。惟其矢口笑謔者，最堪捧腹，今節錄於後。　　瑞謂臣論其一言一動，無不為士論所嗤笑者之誣，請舉一二實之，可乎？瑞為牘，令兵馬司申之於給事鍾宇淳，宇淳批其牘尾曰：海外奇談。又送監生到國子監，令祭酒黃鳳翔責治，鳳翔批其來文曰：本堂先生，且將《中庸》君子素位而行一章，與他講解。凡此皆為嗤笑，瑞豈以是為二臣褒美之詞耶？至於諸臣往來，賓主之間，借瑞而供談笑者，何可勝數。臣一日，偕司業習孔教，會見其屬官屠謙、陳文衡等，座中有問及瑞之舉動者，曰：貴堂翁放告受狀，不見發行如何？謙曰：他要行，我四司執定不肯，說問理詞狀，原不是本部衙門職掌，所以沒奈何，只得住了。臣又問曰：然則近日何為？文衡曰：在家讀程策？臣曰：讀策經生事，大臣何日為之？文衡曰：要條陳，笑曰：要條陳，不過就事論事可矣，何必程策？頃瑞所陳一日治安天下之疏，固即來自終日杜門熟讀程策而有得者也。然疏之將成，竭心思於匝歲之久，而效之速，能計治安於一日之間，臣終未敢信之，謙又曰：近日又要我改一道招擬，甚是苦事。　　臣語謙曰：老法家何難於此？謙曰：題目古怪難做，他招題說南直隸之有徽州，猶十省之有福建。考日、諸吏俱不喻其意，吾堂翁曉譬之曰：徽、閩人多欲，你每只將殷正茂與沈汝梁兩個來，取供問罪就是了。題內又有漢汲黯秉公出首，被徽州知府重責二十，汲黯氣憤不過，抱石投江而死。如此題目，教人怎做？習孔教歎曰：此老不出，反獲盛名。今此一出，露出許多本相，此見造化之妙，不容人竊取虛名也。此皆臣去年八月回京之時，所習聞於諸臣者皆如此。近過蘇松，會撫臣王元敬、按臣鄧煉，又相與言及瑞之為人。二臣皆自廣東而來，臣問其居家何狀，應曰：此老大概好異，作事多不近人情，居家九娶，而易其妻，無故而縊其女，是皆異常之事。臣問其妻女有可出可殺之罪否？曰：如有可出可殺之罪，而出之殺之，則賢者之能事，非所謂不近人情矣。臣長歎曰：吳起殺妻，易牙烹子，斯其人歟，奈何世之賢瑞者嘖嘖耶？今瑞已耄，而妻方艾，人欲固無所不極；女既殺而子亦無，天道或不可盡爽也。　　時萬曆十四年之七月，疏至，舉朝駭惑，俱相顧，未及有言。惟、諸、顧、彭三進士，合疏攻房保海，卒不勝而見逐。　　未幾房亦外轉副使以去。大抵忠介之清，冠絕一時，無端性褊而執，既以清驕人，又以清律人，至形之謾罵，人多不堪，然服其名，不敢抗。惟房首攖其鋒，遂有潑皮無賴之稱，房言雖不盡誣，但謂海迂憨則可，乃曰大奸，曰極詐，曰穿窬，則失之矣，宜三君之不平也。不數日，南冏卿沈繼山參房之疏亦至。　　○言事　　【疏論奪情】景泰五年吏科給事中李秉彝上疏，止左通政王復奪情，內云：曩者吏科都給事林聰奏，凡京官非與機要者，有父母喪，悉聽終制，不必奪情。或有以奪情為善事，視父母如路人，子道既虧，臣節安在？其時已蒙俞允，今又令復奪情，復發身科第，名教中人，又非職典機務者，乞上收回綸命。上不允秉彝所引。蓋林聰先一年疏也，其持論可謂正矣。至天順三年，則林聰已為右副都御史，以憂歸里，奉旨行取來京，林亦有疏請終喪。然一辭不允，即赴任矣。然當時倘有以前疏質之者，林何詞致辨？豈以中丞典機要，可視父母為路人耶？林莊敏一代名臣，非後生所敢擅議，此事亦完璧之瑕云。　　○京職　　【劉文泰】劉文泰先任右通政，管太醫院使，以投劑乖方，致損憲宗，為給事中韓重等、御史陳谷等，交章公疏參劾，孝宗命降為院判。至弘治十六年，上因《本草》訛誤，命官改修，以劉文泰等充其役。而文泰等於《本草》實懵然，乃請用翰林官任校正。閣臣劉健爭之云：豈有詞臣為醫士校書之理？上乃命翰林專修其書，而太醫官不預。蓋文泰曾得故大學士邱濬所著醫書，俱在十三科之外者，欲另奏以為己功，因有此議也。　　劉健又力爭：臣等職在論思，理難侵越，太醫院官數多，宜令纂修。上又改命該院自修，取回詞臣，以太監張瑜主其事。文泰因此益與瑜相表裡，於是援引專侍禁中，遇上及中宮有疾，無論內外科，俱令文泰直入矣。乙丑之夏，上本以患熱得疾，文泰誤投大熱之劑，煩躁不堪，以至上賓。蓋孝康后素亦信任文泰及瑜，以故不行遏止。比武宗登極，法司會奏張瑜向與文泰為奸，又薦文泰纂修《本草》，先帝不豫，文泰藥不對證，宜比諸司官與內臣交結作弊扶同，奏啟各斬，上允之。於是南北科道劉等，咸謂請速誅文泰，以慰先帝在天之靈，上僅報聞而已。久之，二人苦辨不已，俱免死遺戍。史云是時大臣暱厚文泰者，故不用「合和御藥大不敬」正條，而比他律，因得為後日解脫之地。所指大臣，蓋指謝、李二相也。文泰一庸醫，致促兩朝聖壽，寸磔不足償，竟免於死，若其誣陷王三原，又不足言矣。　　【馬從謙】光祿少卿馬從謙，嘉靖間劾提督光祿太監杜泰，干沒內帑數萬，泰亦誣從謙誹謗不忠，上信而怒之，詔杖八十，即斃杖下。蓋馬先有疏彈相嵩，留中不發，至是嵩因而下石，其死可謂至冤。及穆宗登極，凡先朝忠諫得罪者，悉荷褒恤，言官建白，屢為馬請恩典，而中官輩追恨之，嘩言從謙實謗先帝，死有餘僇，上竟抑不許。直至今上之辛卯，從謙之子馬有驊，吁請甚哀，上始命與他祭葬，而他恤尚未之及。　　【光祿官竊物】光祿寺大官署丞張冕，奏本寺卿柰亨借供祀，盜取豬鵝肉及麵食為私用，上命亨對狀，亨具狀。上曰：爾為堂官，貪饕如此，論法難容，姑宥之。此正統六年時也。　　至萬曆十八年，光祿署丞茅一柱。盜署中火腿，為堂官所奏，上命送刑部，追原物，問徒為民。兩事略同，而處分略異。按亨以廚役得官，盜竊固其長技，然宥罪之後，至正統十年十三年，兩以戶侍郎充廷試讀卷官，又蔭子鐄為中書舍人。十四年，亨以久疾乞免朝參，但出視事，上又許之。亨之厚顏不足責，而恩寵之濫亦甚矣！　　○曆法　　【算學】算學亦書數中要事，而於勾稽錢穀，尤為吃緊。本朝定制，以浙江及蘇松二府，為財賦之地。江西士風譎詭，遂禁此三處士人，不得官計曹。然戶部胥吏，盡浙東巨奸，窟穴其間，那移上下，盡出其手，且精於握算，視官長猶木偶。釋褐版曹者，又視簿書為脂地，漫不留意，其在外司民社者，亦持籌不知縱橫，任其下為谿壑，皆坐算學不講之故。惟宋崇寧三年，特立算學，其業以《九章周髀》，及假設疑數為算問，仍兼海島、孫子、五曹、張邱建、夏侯算法、並唐曆算三式天文書為本科。本科外，人占一小經，願占大經者聽。大觀中，命算學如庠序之制，三年三月詔以文宣王為先師，兗、鄒、荊三國公配享，十哲從祀，而列自昔著名算數之人，繪像於兩廊，加賜五等之爵，於是風后、大撓、隸首、容成、箕子、商高、常儀、鬼臾區、巫咸九人封公，史蘇、卜徒父、卜偃、梓慎、卜楚邱、史趙、史墨、裨灶、榮方、甘德、石申、鮮於妄人、耿壽昌、夏侯勝、京房、翌奉、李尋、張衡、周興、單颺、樊英、郭璞、何承天、宋景業、蕭吉、臨孝恭、張恭、張冑元、王樸二十八人封伯，鄧平、劉洪、管輅、趙達、祖沖之、殷紹、信都芳、許遵、耿詢、劉焯、劉炫、傅仁均、王孝通、瞿曇羅、李淳風、王希明、李鼎祚、邊岡、郎襄楷二十人封子，司馬季主、洛下閎、嚴君平、劉徽、姜、岌、張邱建、夏侯陽、甄鸞、盧天翼九人封男。其後又改黃帝為先師，且試學與太學三舍同，以上舍三、等推恩，其重如此。又洛下閎與鮮於妄人俱同定《太初歷》者，而所習亦似以天文書為本科，則兼通曆學，有裨世用更大。今日欽天監世學諸生，有能通《九章周髀》者乎？　　宋人識見，固非今世所及。　　按《廣典故》云：以貲為郎，非貲財也。貲、即「訾」字，訾算也。積而算之。士人挾此技效於官，及格者酬以職，謂之貲郎。漢世自有此一途，如張釋之、司馬相如之屬皆是也。後世誤以為納錢買爵，如今開事例耳。然則算學之重，正不始於宋季矣。　　○佞幸　　【太極】太極本無極，自宋周子加以一圈，其後迂儒鑄太極圖，其式如圈，人遂云：今乃知太極之為物，匾而中空。而本朝大儒吳康齋，每對人輒以兩手作圈勢，自云無時不見太極，浮薄者遂以蘆菔投其中。又有一顯官，以隸人裸露，發出治罪，云衝破太極。又有作太極訴冤文者，而聖賢道理，受人褻慢至矣。至世宗朝，罷任府丞朱隆禧。作太極衣以獻，蓋房中術也。　　上大喜，進卿進侍郎。又今滇中文武上下，以緬鈴相饋遺，登之簡牘，曰太極丸。侮聖至此，可痛可恨！　　【兩六卿之進】河南鄢陵人劉睿者，為吏科都給事中，路遇王振，跪於道旁，振大喜，升為戶部左侍郎，後升戶部尚書，致仕歸，至成化七年始卒。河南湯陰人李燧者，曆官工部尚書，致仕歸，其後張永西征還京過湯陰，燧敝衣破冠，而束上所賜玉帶，跪迎於路。永驚曰：何至於是？燧因以情乞憐。永至京師，吏部薦之，召復故官，再長冬曹，又十二年致仕歸，嘉靖七年始卒。二人俱起中州，以甲榜位六卿，乃其媒進之術如此，然皆功名始終，老死林下，不罹訶譴。燧得諡恭敏，崇贈太保，後僅奪易名而已。　　【正德二歌者】武宗南幸，至楊文襄（一清）家，有歌童侍焉，上悅其白皙，問何名，曰楊芝，賜名曰羊脂玉，命從駕北上。芝妻父宋閔，以人命問抵償，繫常州府獄，芝尚未娶，而駕行已迫，巡按御史李東，急命常州知府李嵩，喚閔出獄，免罪歸家，取女送府，官為具衣飾送之，從上至京師，厚賞而還。先是上出宣府，有歌者亦為上所喜，問其名，左右以「頭上白」為對，蓋本代府院中樂部，鎮守太監借來供應者，故有此諢名。上笑曰：「頭既白，不知腰間亦白否？」逮上起，諸大榼遂閹之，蓋慮聖意或欲呼入內廷，故有此問，後此優竟不召。同為歌童，而幸不幸至此。　　按唐人謂不由詔命而自宮為私白，本朝無此名，今聖語云云，必從史冊得之者。　　宣德間，漢府軍于王敏善蹴鞠，宣宗喜之，閹為內侍，後進太監，鎮守陝西。此則與唐太宗閹伶人羅黑黑，命教宮人琵琶事相類。　　【名臣一事之失】嘉靖大禮之議，自張、桂倡之，至稱宗，至入廟配上帝。以至奉遷顯陵，下至廚役王福、隨全等賤隸，亦尤而效之。然士君子無一人以為可者，惟汪鋐獨主遷移一說，則章聖太后尚無恙也。鋐元惡大憝，亦何足責？奈何阿諂成風，即一時號為正人，亦獻諛希寵，有中人所不為者。如魏恭簡（莊渠）因桂萼引用，得以祭酒侍講筵，則托桂密進種子秘方，高文瑞（南宇）為禮卿時，則撰玄文叩壇求媚，俱著在耳目。　　比之蔡君謨之龍圖，寇平仲之天書，更堪嘔噦。士風披靡，即賢者不免，謂非張、桂作俑不可。　　【論芝】嘉靖丙辰八月，上問禮臣：「古用芝草入藥，當求之何所，今可得否？」尚書吳山對云：《本草》論芝，有黑、赤、青、白、黃、紫，其色不同，其味亦異。然皆云久服輕身，王充《論衡》云：芝生於土，土氣和，故芝草生。《瑞命記》云：王者德仁，則芝草生。《文選》云：煌煌靈芝，一年三秀。《漢舊儀》云：芝有九莖，金色綠葉朱實，夜有光。《黃帝內傳》云：王母遣仙人歌萬年長生之曲，授帝以石函玉笈之書，會閬風瑤池之上，授《神芝圖》十卷。其條對甚析。上詔有司，採芝於元岳、龍虎、鶴鳴、三茅、齊雲諸山及五嶽，又訪之民間。於是宛平縣民張巨佑首得芝五本以獻，上悅，齎以金帛。　　於是臣民獻芝者接踵，採芝使亦四出。次年九月，禮部類進五嶽及名山所採獲鮮芝已千餘本。直至末年，王金獻芝，大得聖眷，召為御醫，煉芝為藥，雜進他不經之劑，致損聖躬。上仙後，坐子殺父律論剮，最後貸出。當煉芝時，用顧可學、陶仲文等言，須真龍涎香配和，並得礦穴先天真銀為器，進之可得長生。於是主事王健等以採龍涎出，左通政王槐等以開礦出，保定撫臣吳岳等獻金銀砂，所至採辦遍天下矣。　　吳山為禮部尚書時，值辛酉年正旦，以日食不及分數當免救，上欲臣下稱賀，山不從，遂罷歸，蓋借以飾昔日之逢迎也。　　此吳山為江西高安人，今上初諡文端，非河南撫臣進白兔者，然其人亦至刑部尚書，直隸吳江人。　　○督撫　　【周文襄】周文襄（忱）之撫江南最久，功最大，三吳人至今德之，然亦正譎兼用。時王振新建私第，文襄密令人規度其廳事內室，廣狹長短，命松江府織絨地衣以饋，振鋪之不爽分寸，因大喜，凡有奏請，其批答無不如意，以此得便宜展布。　　及振死虜中，景帝命籍之，得一金觀音，背鏤云：「孝孫周忱進」。為司籍沒御史錢昕所目睹。蓋委曲以從事，亦豪傑作用，如李德裕之於中尉楊欽義、馬存亮也。　　秦檜造格天閣成，蜀帥鄭剛中，賂其匠偵量廣袤，造毯為獻，盡如其式：檜慍，謂探其陰事，因事竄之。幸王振無此見解耳。　　前乎此，則唐李璋為宣州觀察使時，宰相楊收造白檀亭子，會親友落成之先，是璋潛度其廣袤，織成地毯，至日以獻，後收敗，璋亦得罪，蓋藩臣以地衣賂權要，亦有所本。　　【白兔】唐有白兔御史之誚，蓋以不得爪踐民園也，若真有其事，無如嘉靖十一年四川巡按御史宋滄，獲白兔於梁山縣以獻，禮部請賀，上辭以菲薄不敢當，再請乃許，以獻於太廟世廟，呈於兩宮太后前。百官表賀，於是吏部尚書汪鋐、侍講學士葵昂獻詩，禮部尚書夏言、少詹事張瀚、翰林學士席春、祭酒林文俊、編修張家獻頌，禮部侍郎湛若水獻演雅，侍講學士廖道南、侍讀學士吳惠、王教、修撰姚淶獻賦，修撰倫以訓獻歌，上皆優詔褒答。惟侍講學士郭維藩以獻賦忤旨，詰責革職閒住。蓋撫鎮重臣貢瑞取媚，自嘉靖八年汪鋐獻甘露後所僅見，且下及禽獸，從此進瑞物者接踵，若宋滄者，亦可呼為白兔都御史矣。嗣後則十二年河南撫臣吳山得白鹿於靈寶縣，上命獻廟，呈兩宮，受賀如前，汪鈜等又獻頌賦，而掌詹侍郎顧鼎臣則獻樂章，輔臣李時、方獻夫、翟鑾各以白鹿呈瑞詩為獻，上皆優答。是年又有應天撫臣陳軾獻白兔，上曰：「白鵲鹿兔重出，不必舉獻。」汪鈜又作詩三章，美上謙沖之德，上益大悻。然四方撫臣以禽獸瑞物進者，史不絕書，終上之世，蓋肇於宋滄云。　　先宋滄而獻白鵲者，有嘉靖十年之鄭王厚烷，後吳山而獻白兔者，有十六年之徽王厚爝，十七年之伊王典楧，俱係宗室，不足道也。然他日厚烷發高牆革爵，典楧革爵削國，厚爝之子載埨，至削爵自殺，最後則四十一年淮王厚燽進白雁，不數月，王亦薨。吁！亦異矣。　　【羅汝敬】羅汝敬初為吉士，被文皇帝召背誦古文，不能稱旨，謫戍江西。越數月召回釋之，尋擢修撰，升侍講，坐事降監察御史。受宣宗知，超為工部右侍郎，往諭交址黎利，以利設女樂不悅，盡碎其飲器，黎懼，遣使馳謝。尋提督陝西屯田，受指揮傅敏等金銀器貂鼠皮，事覺論絞，追贓入官。未幾，蒙恩宥充為事官，再往陝西，賜之敕曰：爾不能治身以取罪，朕特屈法以伸恩宥。而復用仍往總督，遇有訴訟，重則付都司、布政司、按察司，及巡按御史究問，輕則量情責罰。汝敬甫脫死囚，遽膺重任如此，且巡按御史尚承受撫臣詞狀如屬吏，亦可廢祖宗時制度。汝敬撫陝未幾，又以妄引例復職坐斬，屢疏稱枉，英宗甫即位，令再讞，以在陝有勞，宥死戍赤城衛。再起，又以原官撫陝西，以老罷歸，卒於家。訃聞，與祭葬如例。　　按敬一坐斬，一坐絞，兩謫戍，又以貳卿善去，得飾終之典，遭際亦不常云。弇州奇事云：汝敬為吉士時，曾充刑部吏，又謫戍交址，果爾則更奇矣。汝敬曾為侍卿，為於謙所戲，扃之空室，命賦詩三十韻始啟之出，俄頃詩成，蓋才而不羈士也。　　○司道　　【監司創勢家】蘇松兵備，廣平蔡國熙，華亭徐相講學高足也，既應高新鄭幕，百方窘華亭，沒其產，戍其子。時陸五臺太宰以卿士居家，與蔡同侍講席者，曲為排解，屢以門牆誼動之，蔡曰：「吾此舉正深為相公也。不如此，徐氏不安。」　　同時有嘉湖兵備無錫張子仁，吾郡吳少參（紹）同年也，紹為太宰鵬仲子，兄弟凡五人，每詬詈之曰：吾儕俱曳白，若安得獨叨甲第？少參不堪其凌，訴之兵使。時太宰居鄉，頗縱其舍人子為不法，張乃法繩之，長公為郡伯者，日扶服頓顙於邑令。　　禾郡為諺曰：有眼不曾見，太守跪知縣。士紳輩尤其已甚，張曰：「吾此舉深為太宰也，不如此，吳氏不安。」兩事俱在一時，松嘉又接壤，刁詐四起，鼠狐縱橫，閭巷鼎沸者浹歲。華亭幾欲投繯，吳太宰父子不勝忿，相繼死，迨蔡斥去，張調任方解。二公即真為兩家造福，無奈當之者難堪耳。　　吳公偶病不出，先人往候，談於榻前，時正苦久雨，忽問曰：「君居鄉間，農人皆得計矣。」先人以愁霖妨穡事為言。　　吳曰：「不然，吾謂鄉村刁頑，正將借此為圖賴租債地耳。」先人大駭，謂身一品，富一郡，何出此語，是且不久矣。未幾禍發，逾年謝世。　　○士人　　【周解元淳樸】周用齋（汝礪），吳之崑山人，文名藉甚，舉南畿解元，久未第，館於湖州南潯董宗伯家，賦性樸茂，幼無二色，在塾稍久，輒告歸。主人知其不堪寂寞，又不敢強留，微及龍陽子都之說，即恚怒變色，謂此禽獸盜丐所為，蓋生平未解男色也。主人素念其憨，乃令童子善淫者，乘醉納其莖，夢中不覺，歡洽驚醒，其童愈嬲之不休，益暢適稱快，密問童子，知出主人意，乃大呼曰：「龍山真聖人！」數十聲不絕，明日其事傳布，遠近怪笑。龍山為主人別號，自是遂溺於男寵，不問妍媸老幼，必求通體。其後舉丁丑進士，竟以好外，羸憊而歿。　　【沈祖量】吳中才士好為小令，不過閨奩煙粉中語，吾友沈祖量（同生）贈妓作一詞，末句云：任他百般打罵百般羞，也只是書生薄福難消受。余謂柔情亦吾輩佳事，何至卑下委媟乃爾。此君雖有才名，其如風雲氣短何？沈未幾以貧鬱早世。　　○婦女　　【命婦以妒受杖】禮部致仕左侍郎楊宣妻王氏，素妒悍，杖殺侍婢十餘人，宣不能制。東廠上其事，命逮治，刑部擬贖如律，宣則贖杖仍致仕。上曰：王氏雖命婦，例應納贖，但肆意殘酷，仍命刑部杖之五十，使知所儆。此成化末年事也。此例若行於今，足使士紳之妻慚懼不敢恣，但恐貴臣如楊宣，隱忍不敢發耳。　　宣，直隸新城人，進士起家，天順初為御史。時更化之初，宣建白多可採，上目屬之，立拜鴻臚少卿，歷憲宗朝，甚被眷注，上作連環詩以賜之，以今官致仕。歸家後，妾生子，匿之鄰家，其妻又來搜之不獲，子始得全，此其妻被杖以後事也。　　宣至弘治十年始卒。弘治十一年，泗州知州許弼妻孫氏，妒妾朱氏有娠，以藥毒之不死，用鐵椎擊其腦，朱懼，自縊死。復以石壓其腹，羊毛塞其口鼻，以棺載出復活。事發，上命杖孫氏八十離異。　　宣德六年，御史傅敬妻，毆妾中其要害，妾自縊死。當治罪，有司以敬妻曾受封為疑，上曰：「婦妒已是惡行，況以妒殺人，其惡甚矣！」命罪之如律。成化十二年十月，朝審諸囚，有毆妻死者坐抵償，時禮部侍郎尹直獨曰：人以無子娶妾，遭妻悍妒，毆之初恐絕嗣，今顧絕其命，世之妒婦長氣矣。眾翕然書可矜，遂得不死。　　元太宗時，命婦人有妒者，乘以驏牛徇部中，論罪，即聚財為更娶。　　【南和伯妾】僧官常琇者，拜故南和伯方瑛為父，因與修武伯沈煜等交好，琇至各家飲，俱設妓樂，比更衣即與妓亂，又通瑛妾。為其徒所告，詔下錦衣衛獄，以琇奸義父之妾，杖一百充鐵嶺衛軍；煜停祿，戴平巾閒住。又御馬監左監丞龍閏，娶方瑛妾許氏為妻，事發，上命離異，閏送司禮監治之。彼瑛生前屢為大帥，頗著勞績，而身後姬侍，或耦妖禿，或配淫閹，俱徹聖聽，亦可笑矣。此俱成化年間事。　　○畿輔　　【元夕放燈】永樂七年正月十一日，欽奉太宗文皇帝聖旨：「太祖開基創業，平定天下，四十餘年，禮樂政令，都已備具。朕即位以來，務遵成法，如今風調雨順，軍民樂業，今年上元節正月十一日至二十日，這幾日官人每都與節假，著他閒暇休息，不奏事；有要緊的事，明白寫了封進來。民間放燈，從他飲酒作樂快活，兵馬司都不禁，夜巡著不要攪擾生事，永為定例。恁官人每更要用心守著太祖皇帝法度，愛恤軍民，永保富貴，共享太平。欽此。」又宣德二年正月十二日，欽奉宣宗皇帝敕諭文武群臣：「朕恭膺天命，嗣承大位，仰惟祖宗創建守成之艱，夙夕兢惕，一遵成憲，以撫天下。賴上天垂佑，海宇清平，雨暘時若，年穀遂成，嘉與臣等，共享太平之樂。　　今歲維新，上元屆節，特賜百官假十日，凡有機務重事，封進來聞。在京軍民，如故事張燈飲酒為樂，五城兵馬弛夜禁，但戒飭官員軍民人等，不許因而生事，違者罪之，永為定例。欽此。」以上二例，皆載在令甲，每至年終，禮部上疏援引前例請旨，許來年新正，民間放燈凡十晝夜。蓋比之宋初，錢俶買宴增三日之外，又展二日。自永樂七年己丑，至今上明年三十五年丁未，恰已一百九十九年，四海承平日久，輦下繁富百倍，外方燈市之盛，日新月異，諸司堂屬，俱放假遨游，省署為空。　　惟辰、戌、丑、未年，係入計定期，吏部都察院官。及朝覲外吏，舊皆有禁，而微服私觀者，仍不乏也。其時南宮試士，大半鱗集，呼朋命伎，徹夜歌呼，無人訶詰。至若侯門戚里、貴主大璫，則又先期重價，各占燈樓，尺寸隙地，僅容旋馬，價亦不貲。初至京師者，駭歎咢眙，正如宋汴京「春如紅錦堆中過，人似青羅幙里行」，真太平佳話也。余兒時目睹繁華，至今入夢，聞近年亦稍稍減舊觀。矣蓋聖主遊幸漸稀，而鼇山之設，久已停止，亦事理使然。　　按文皇帝朝，正用官妓，至宣德二年，尚未有顧佐之疏。　　是時朝臣退食，俱得擁蛾黛為娛，則燈樓之盛，尤為奇豔。士生斯世，抑何多幸！近偶與黃貞甫談及官妓，余謂若循唐宋及國初故事，則公輩真神仙不如矣。時黃以外吏詣部候考選，乃振聲曰：「不可，不可，果如兄言，則曲中佳麗，俱為吏部、科道所據，其與吾輩周旋，必麻瞎跛禿之屬，令人益不堪耳。」為之大噱。　　宣德四年正月朔，特賜文武節假二十日，元宵夜，召群臣悉赴御苑觀燈。至五年八年亦然，此又係特恩，非常例也。　　【內府畜豹】世宗初年，革內府鷹房諸鷹犬，令放縱幾盡矣。至嘉靖八年，鷹房內臣，又以祖廟獻新奏請存留，蓋以禋祀大典嘗上，仍谿壑其中也。上嚴旨不許，且命禮部查議獻新時物以聞。禮部言宗廟獻新，及奉先殿歲薦品味，不過鹿、雁、兔、豬、鵝、鴨、雞等物，載在《會典》，掌之太常，後因畜有鷹犬，或間以奉薦，然非例也，請一切罷之。上納其言，遂依《會典》罷去。至嘉靖十年，兵部覆勇士張升奏，西苑豹房畜土豹一隻，至役勇士二百四十名，歲廩二千八百石，占地十頃，歲租七百金，其實皆典守內臣侵牟。請量留勇士四十人，余還營差操，仍令該監核其奸利以報，上從之。按內廷鳥獸之畜，所費不貲，舉一豹而他物可知矣。余近得游苑中，見虎豹之檻者，及牡牝白額之在虎城者，不可枚舉，啗大官之奉，皆民膏血也。　　【建酒樓】洪武二十七年，上以海內太平，思與民偕樂，命工部建十酒樓於江東門外，有鶴鳴、醉仙、謳歌、鼓腹、來賓、重譯等名。既而又增作五樓，至是皆成。詔賜文武百官鈔，命宴於醉仙樓，而五樓則專以處侑酒歌妓者。蓋仿宋世故事，但不設官醞，以收榷課，最為清朝佳事。宴百官後不數日，定正蔡氏書傳，上又命宴博士錢宰等於新成酒樓，各獻詩謝，上大悅，比書成，賜書名曰《書傳會通》，命禮部刊行天下。按上初觀蔡氏書傳，日月星辰運行與朱子詩傳不同，及他注與鄱陽鄒季友所論，間有未安，遂徵天下儒臣定正之，於是翰林致仕編修張美和、國子致仕博士錢宰、致仕助教靳權、教授高讓等共二十七人，俱遣行人馳傳徵至。上命學士劉三吾總其事開局，翰林院禮遇諸儒甚厚，至御制詩以賜，命之屬和，及其歸，又賜宴馳驛而還。以修書鉅典，而令之歌館為歡，非開天聖人無此韻致，但鄒季友者何人，致勤高皇葑菲之采？至永樂二年，又有饒州人朱友季獻書，專攻程朱，文皇命杖逐之。其人同生一地，姓名又相似，其為一人二人未可定也。　　【禁歌妓】太祖所建十樓，尚有清江、石城、樂民、集賢四名，而五樓則云輕煙、淡粉、梅妍、柳翠，而遺其一，此史所未載者，皆歌妓之藪也。國初臨川人揭軌，以舉明經至京，宴南市樓，有詩云：「詔出金錢送酒罏，綺樓勝會集文儒。江頭魚藻新開宴，苑外鶯花又賜酺。趙女酒翻歌扇濕，燕姬香襲舞裙紆。繡筵莫道知音少，司馬能琴絕代無」。則知不第儒臣錫宴，即舉子亦叨聖賜，高會其中矣。今南市樓雖居六院之一，而價在下中，第為商賈所游集耳。至宣德中，以百僚日醉狹邪，不修職業，為左都御史顧佐奏禁，廷臣有犯者至褫職，迄今不改，好事者以為太平缺陷，遠遜唐宋。但唐以宜春、教坊二地，為內廷供奉之所，如阿布思妻為女優之類，非士大夫所得游，至季年而翰林學士亦得闌入教坊，此僖宗以後事，非盛世之舊也。惟藩鎮軍府例設酒糾以供宴享，名曰營妓，其知名者如薛濤、劉采春之屬，而京師則無之。宋世朝士各有家姬供客，若官妓不過州郡守倅應奉過客，及佳節令辰侍觴侑酒，與之狎者仍有厲禁，如秦弱蘭之制使臣，王宮花之誘勘吏，及南渡大儒之坐唐仲友，皆是物也。則顧佐一疏，保全士人實多。　　今人但知金陵十四樓，而不知有十五，蓋因續建五樓，其一偶失其名耳。　　【安樂堂】禁城北安門外，有安樂堂，為永樂十五年所建，以處工匠之疾病者。近來則與工匠無涉，惟內臣卑秩無私宅可住，無名下官可依者，遇疾且殆，即徙入此中，以待其殞。且槥送淨樂堂焚化，不欲以遺骼污禁掖也。其中或氣未絕稍能言動，尚為攤錢博塞之戲，爭勝嘵嘵，聞者歎笑。　　內廷宮人，無位號名秩而病故，或以譴責死者，其屍亦傳達安樂堂，又轉致停屍房，易朱棺再送火葬；其有不願焚者，則痤之地，亦內中貴嬪所舍焚塚也。　　【門宮不避諱】今禁城北門名厚載，即玄武門也，相傳已久，但二字俱犯世宗、穆宗廟諱上一字，上下通稱不避。又如今上皇貴妃鄭氏所居宮，名曰翊坤宮，上一字即今上御名，何以銀榜高懸？而內外所稱，章疏所列，俱公然直呼，恬不為怪，亦無一人議及之者，此等事俱不可解。　　【淹九】京師正月燈市，例以十八日收燈，城中遊冶頓寂。　　至次日，都中士女，傾國出城西郊所謂白雲觀者，聯袂嬉游，席地布飲，都人名為耍煙九。意以為火樹星橋甫收聲采，而以煙火得名耳。既見友人柬中稱為淹九，或云燈事蘭珊，未忍遽舍，取淹留之義，似亦近之。既得之都下耆舊則云：全真道人邱元清，以是日就閹，故名閹九。邱初從黃得禎出家，洪武初，以張三丰薦為五龍宮住持，有司又以賢才薦為御史矣。上以二宮人賜之，邱度不能辭，遂自宮，今觀其遺像，真儼然一嫗也。　　後轉太常卿，封三代，歿於京師。邱之事跡甚著，但自宮之日月不可考。然京師是日不但遊人塞途，而四方全真道人，不期而集者不下數萬，狀貌詭異，衣冠瑰僻，分曹而談出世之業。　　中貴人多以是日散錢施齋，聞京都無賴亦有趁此時腐其童稚者，則閹九之說，亦似不妄。全真有南北二宗，起於金海陵王中孚，其後有譚、馬、邱、劉之屬，其教始盛，大抵以收攝精氣為主。　　今並陽具去之，不知何以謀長生也？京師自此日後，冠紳閨閣，尋春選勝，繼以上塚踏青，寶馬鈿車，更番雜沓，競出西闉，水邊林下，壺榼無虛日，至端午射柳南郊，而游事漸歇矣。　　魏文帝《典論》云：左慈到，人競受其補導之術，至寺人嚴竣往從問受。奄豎真無事於斯術也。今觀邱元清事，則嚴竣不為謬妄，而魏文之諭失之矣。　　○風俗　　【契兄弟】閩人酷重男色，無論貴賤妍媸，各以其類相結，長者為契兄，少者為契弟。其兄入弟家，弟之父母撫愛之如婿，弟後日生計及娶妻諸費，俱取辦於契兄。其相愛者，年過而立，尚寢處如伉儷，至有他淫而告訐者，名曰㚻奸。㚻字不見韻書，蓋閩人所自撰。其昵厚不得遂意者，或相抱繫溺波中，亦時時有之，此不過年貌相若者耳。近乃有稱「契兒」者，則壯夫好淫，輒以多貲聚姿首韶秀者，與講衾裯之好，以父自居，列諸少年於子舍，最為逆亂之尤。聞其事肇於海寇，云大海中禁婦人在師中，有之輒遭覆溺，故以男寵代之，而酋豪則遂稱契父。因思孫恩在晉，以諸妓妾隨軍，豈海神好尚，亦隨今古變改耶？但契父亦有所本：嘉靖間，廣西上凍州土知州趙元恩者，幼而失父，其母尚盛年，與太平陸監生者私通，久之遂留不去，元恩因呼陸為契父，事之如嚴君。其尊稱與閩寇同，第其稱謂之故，大不侔耳。　　南宋王僧達族子確，年少美姿，僧達與之私款，後欲逼留之，避不往，乃於屋後作大坑，欲誘確來殺之。男色之嗜，至不避族屬尊卑，且行兇忍如此，亦閩俗之祖歟。




    
	
		
			第三十卷
			　　【土官職名】本朝土官之名，多仍元舊。如宣尉使始於唐，不過一時因事而設，初非兵官，亦非守土吏，事定即罷。又如宣撫使則始於宋，其事權最重，文武大臣至兩府始得拜。而安撫使少次之，尚得專僇大將。今去「使」字，為從四品從五品官，且屬都司或府鈐轄，而卑極矣。至若招討使一官，在唐為制將，遇外夷不廷，及藩鎮違命，始暫設遣征。吐突承璀，以宦官得之，白居易力諫而改命，其重可知。今秩亦與安撫同，然今海內惟四川有天全六番招討使司一衙門，他方更無此官，不知何故？然而正副兩招討，一高氏，一楊氏，世相婚姻，世相仇殺，僅通西番入貢之路耳，無能為西陲藩蔽也。　　【夷姓】傳聞西南諸夷，初無氏族。國初黔寧王出鎮，諸夷來降，乞姓者凡三族，黔寧曰：「汝輩無他，但怕刀剁耳。」　　即以三字分作三姓，不知果否？今夷姓刀者最多，姓怕者惟孟艮御夷府土官一家，其剁姓則未之見也。《滇載》又云，雲南夷酋姓，曰刀、曰罕、曰曩者甚多。相傳國初定諸夷時，高皇帝惡其反覆，賜以刀曩斧砍四姓。其砍氏今作罕，亦作坎，但無斧姓者，意其已滅絕耶？夷姓又別有茶隻伽卡可打切阿絞{此歹}矣，此等字，俱中華所無，其所紀似不妄。然則云黔寧賜怕刀剁三字姓，或是他夷，抑本一事訛為二事也？　　【夷酋好佛致禍】靖遠伯王驥之平麓川思任發也，事在正統初年，世所共傳，而國初洪武間叛亂事，人或未知也。麓川本名平緬宣慰使司，其俗無不喜佛教。至是有僧自雲南來，為因果報應之說，思任發之父名倫發者信向之。又有金齒戍卒，能為火器炮銃，逃入其境，亦為所喜，賜以金帶，列諸部落之上。其所屬酋刀乾孟者惡之，遂偕其類俗內叛，率兵寇騰衝府。　　倫發畏怖，挈家走雲南。守臣沐春送之京師，太祖仍遣還雲南，賜之敕，仍賜黃金百兩，白金百五十兩。又敕西平侯春，令其且止怒江，諭乾孟必歸其主，如不從，然後加兵。春又奏乾孟求入貢，別授土官，蓋聞朝廷致討震懼。而倫發故所部忽都，亦據守騰衝、怒江及黃東等處，俱向化歸朝。乾孟懼為所攻，欲挾朝廷之威以拒之。上謂：遠夷詭詐誠有之，今且撫諭忽都，而審度乾孟誠偽。已而乾孟終不肯納倫發，乃大發兵，直搗南甸，殺其酋刀名孟。會春病卒於軍，改命都督何福其討乾孟，始就擒，倫發得歸國，未幾卒，而太祖亦宴駕矣。初上之遣倫發也，敕諭曰：「古云：民之所好好之，民之所惡惡之。此之謂民之父母。爾與民心好惡不同，故為下人所不容。」蓋以古有國者待之，初不謂其信佛之非也。大哉王言，遠人安得不感服！其後思任發叛，討平之，降為隴川宣撫司，更立多氏者為宣撫。騰衝府今為衛，怒江今為潞江，以長官司升安撫。　　【夷婦宣淫叛弒】弘治十二年六月，貴州巡撫都御史錢鉞，始以夷婦米魯叛入奏，蓋米魯之擾黔久矣。魯為沾益州土官安氏女，嫁普安州土官隆暢為妾。暢老，以其子禮代其職，時魯以罪為暢所逐，乃依禮以居，而與營長阿保私通，禮亦烝焉。　　魯謀奪其土地，因構禮令與暢成仇。暢怒，毀保居室，擄其財物。阿保與禮遂借兵作亂。焚暢所部寨舍倉廩，殺其從者，暢遂大發兵誅禮。阿保見禮死，遂與米魯圖篡竊，乃命其子阿鮓莫、阿歹兒等，發兵攻暢。破其寨百餘，殺掠甚眾。暢懼走遁雲南，亦佐縣鎮巡官乃召阿保等與暢會盟，戒以息兵。會罷，米魯潛令人掖暢上馬，因中毒而死。保與魯為亂滋盛，屢破堡寨，殺傷官軍，撫臣屢撫之不聽。先是暢有庶子隆自，與其母居安南衛城中，阿保復欲害其母子而並其地，乃於安南城外築阿先硬寨，自率兵守之，於普安城外築普墨硬寨，令阿歹兒守之，於柂長江東築猴場硬寨，令阿鮓莫守之，又築查刺硬寨，據險自固，相去各三百餘里。自稱無敵大王，號所居為承天。　　都御史錢鉞大懼，與總兵東寧伯焦俊等，大興兵討之，賊潰去。　　乃召沾益土知州安民賞之，令訪賊所在，率土兵為先鋒。深入得阿保於查刺山箐中，阿歹貌、阿鮓莫亦被擒。俊鉞等以聞，謂賊阿保弄兵十一載。終就平殄，上功於朝，其辭頗張大。而米魯及諸從賊張容保等，俱擁餘燼逋矣。至十四年秋七月，米魯久匿其姪沾益土官安氏家，借以兵，再出夜襲，殺故夫隆暢妾適烏，執其子隆自、隆荅俱殺之，凡十五人。其故營長福祐等，迎魯歸本營，四出焚劫，又攻普安，欲據之。普安危甚，並以上聞，乃命官兵會討。都指揮吳達與戰，大敗被執。　　鎮守太監楊友乃奏：「大兵失利，主帥遭擄，臣躬親招撫，賺出吳達，然後進兵征剿，巡撫總兵不聽臣言，掣肘難行，乞命豁臣罪。」兵部覆議云：賊之未盛，不能早圖撲滅，及米魯、福祐逃遁，不能追剿，使復歸普安，糾聚眾兵，戕其夫主及其子女，滅其宗裔，又臨敵不知設備，以致敗衄損滅。楊友每奏，必自以名冠疏首，今事敗，妄言巧飾。宜並撫臣錢鉞，總兵豐潤伯曹愷取回，別遣大臣往剿。上是之，命戶部尚書王軾兼憲職以行。米魯聞之，乃納款於楊友，友信之，奏於朝：普安州土婦米魯已聽撫，送出官馬。如其土俗，以財物償殺死官軍，以求罷兵。事下兵部議，不可，且謂楊友專恣，初受魯降，獨奏以為己功，當罪。上是之。俄米魯果兵圍普安，幾陷。時軾師未至，楊友貪功，統兵先入其地，米魯又戰勝，執友以去。　　監軍右布政閻鋋、按察使劉福、將帥都指揮李忠武、郭仁、史韜、李雄、吳達。俱戰歿，貴州大震。王軾既至，乃大調漢土官兵，及湖廣雲南各兵協剿，凡二十萬人；起致仕都督王通於家為大帥，立紀功御史監其軍，八道俱進，苦戰幾匝歲，次年七月各路俱奏捷。米魯兵敗欲遁，為邏者所獲，福祐就陣授首，事平，升賞有差。未幾軾又械米魯餘黨阿慚等五人至京師，上命不必覆奏，俱斬之，餘給功臣為奴。是役也，西南驛騷十餘載，兩舉大兵，喪失文武大吏數人，糜士卒金錢無算，而其禍止因一夷婦宣淫，盡滅隆氏之宗，其弒逆忍忮，唐之武韋不足道也。蓋始於隆暢之耄聵，成於楊友之幸功，何物牡孽，梗我全盛，衽席之上，篡賊興焉，持太阿者可以戒矣！　　【流官屬土府】西南土府知府，僅得統土知州土知縣而已，惟廣西思明府之上石西州，雲南麗江府之通安巨津二州，其知府俱土，而州守則為流官，不知堂屬體統亦如內地否？又如廣西泗城州，其屬程縣為流官。正德中，土知州岑豹亡狀，逼逐流官知縣，而自領其事，朝廷遂不除吏，以至於今。又思明府所屬，尚有祿州西平二土州，正嘉之間，為交阯所侵陷，思明既不能克復，大司馬亦不能討，漠然置之罔聞。國事如此，何以鞭笞四夷？　　在內地則安樂、自在二州，其知州皆文臣流官，乃屬遼東都司，亦奇。　　【土官之異】土官入為京朝近吏者，隆慶辛未進士宋儒為禮部主事；中國人出為土官者，近年思城知州趙天錫，皆奇事也。宋為麻哈州世襲土同知，冒北直隸定州籍登第，且選為庶常；趙本江南女優，游粵西見嬖於土酋，因得襲職，尤奇之奇也。宋以木天華選，仕不得志，謫布政司經歷，坐大計歸，其父珠已老，乃以世官授儒之子襲替。儒擅用軍興法，調土兵殺人構亂，至己卯年用叛臣法誅死。趙善筆札，曾與舊知書，婉媚纖弱，全是黛奩本色。乃聞其得官之故，則酖所天及正室，而趙氏無他子，遂以夷法，婦襲夫官。其人至今在，然則此婦雖夏而變於夷，似賢於宋多矣。　　【永順彭宣慰】湖廣永順宣慰使彭元錦者，淫惡多狡計，遍遣把目漁色於外。偶一二土酋把目至京，遇溧陽監生馮泰運，與之往來，馮故富家，以歌舞六博蕩盡，正無聊賴，詭云有所識名妓，可羅致以獻，把目大喜，邀與俱至永順。初亦禮為上客，其言漸不驗，遂糜留之不遣，托以訓子授館穀，畀夷婢四人侍之。虛拘者數年，馮雖強羈，憂撓無計。偶有鄰洞土司，本係世仇，久不相報，忽擁精騎襲之彭以無備，大敗奔北，依其屬長官棲托。馮得乘間逸走，棄其二婢，僅以二人出虎穴，既又棄去，僅留一孕者與俱。間關至都下，孕者自云姓申，本貴州思南府婺川縣人，世為仕族。同胞兄名承文，曾登辛卯鄉試，今已在宦途。其女初為楊應龍入婺川擄入播，繼彭元錦奉制府調遣征楊，又從播得之，久在永順，習知元錦諸罪狀，道之娓娓，馮亦不甚信也。其寓在玉河橋，偶有一浙江解銀官至，僦寓比鄰，問其宦跡，則云臺州府經歷，以四川富順知縣謫是官。馮詢名姓，云以孝廉起家黔中，申承文其姓名也。馮大驚異，立招邸中款之，令婢窺於屏後，果其嫡兄，因相持對泣，重敘視誼，且訴向來兵燹仳離之苦，喜極而慟。馮故本有子，數日後申氏忽誕一兒，壯實可養。此皆余所目睹者。馮自得子後，家漸康。入貲旦晚且得官矣。　　【樊噲祠】今祠廟之盛，無過玄帝及關公，且遍天下。蜀中則諸葛武侯香火最盛；川北一路，則獨祀張翼德，蓋閬州故其部內也。二公功德在蜀，宜其血食萬世。惟楚中土司則不然，馮君自永順司還，述彼中止尊舞陽侯樊噲，在在敬事，殺人亦獻首於其廟。俗能徒手制虎，縻而生祭之，方敢開剝，聞楚徼外，保靖石硅酉陽諸土官皆然，不知狗屠有何神靈，獨饗此夷方尊禮至今也。馮君又云：楊應龍為其姻家安疆臣所匿，陳偽屍詭云焚死，今楊現在水西無恙，此親得之彭元錦口述者，不知元錦數仇安氏，以此誣構之耶？抑真有其事也？馮又云：彼地無鹵井，故鹽特貴，非富貴人不得食，至有終身不識其味者。　　人家無宿舂，晨起則老幼共杵一日之餉，若食隔夜所舂，即頭痛不起。有時不給，輒飯脫粟，云是諸葛公遺令。坐是二端，謀叛輒沮。余謂三川為蜀境，故應世奉武侯之禁。永順在三國，似為吳所轄，何以亦遵約束也，不知他土司亦然否？又云：彭元錦為政，酷忍不忍聞，其所統三州六長官司，俱夷滅無餘，自署其子弟為酋長。今入觀與承襲所列某司某司者，俱偽為之。　　且禁部中夷人不許讀書識字，犯者罪至族。此其蓄謀不小，因思各宣慰司亦有設學者，何不仿以遍行，使襲冠帶稱儒生，或少革其獷戾，免至他日為播州之續也。　　按萬曆乙未進士喻政，貴州銅仁長官司人，登第後，奏長官李氏虐用其民，因廢司為縣，設流官知縣，降李氏世官為主簿。故元錦猶有戒心。彭氏自五代從湖南馬氏起，有上溪州刺史彭士□著節馬氏遂世襲，至今七百餘年，與保靖之彭亦本一家，世為婚姻，世相仇殺。此固土夷故態，而傳世之久，與播州楊氏略同，過安氏遠矣。安本藹翠之後，奢香即其始祖母。　　【岳鳳投緬】岳鳳者，本江南之蘇州人，其先世賈於隴川。　　至鳳而多才有智數，因充宣撫多士寧記室，士寧倚以心膂，以妹妻之。鳳既柄事，謀篡其位，與三宣六慰各土舍交昵，而木邦宣慰使罕拔尤為同心，因相與歃血叛逆。乃誘士寧入擺古，謁緬酋莽瑞體，鳳以計鴆士寧殺之，盡戮其妻子，攘隴川欽頒金牌印信以投緬。時瑞體正四出辟土受其降，偽授宣撫，因為效死力。莽應里既嗣位，鳳與子曩烏等俱為帥，誘天朝兵大敗之，擄士寧母胡氏，及其宗族六百餘人，送應里盡殪之。又譖殺諸同列，並有其眾，密約孟璉土司叛目刁落參同逆，力勸應里入寇，遂率眾兵數十萬，分道犯內地，陷千崖南司諸土司，因騰衝、永昌、大理、蒙化、順寧、景東、鎮沅、元江等郡，破順寧府焚之。又使其子曩烏領緬兵六萬，突至猛淋，指揮吳繼勛等戰死，聲勢大震。鄧川土知州何鈺者，鳳友婿也，遣人以好言招之，鳳輒縛以送緬，緬酋應里因督鳳內侵愈急。時罕拔已貳於緬，其子罕效忘亦單騎歸我師，應里怒，遂攻陷其城而據之。何知州又遣人說鳳降附，時我中國大兵已四集，刁落參者被戮於陣，鳳頗震懼，始命姪岳亨詣永昌軍前聽撫。時撫臣遣游擊劉綎受其降，綎至隴川，則緬人之戍隴川者，已知情狀，其酋名散奪者，已跨象率所部，先一夕遁矣。萬曆十二年正月之朔，鳳偕其妻子弟姪，及所統夷漢歸命，盡獻所受緬書緬銀，及緬賜傘袱器甲刀槍鞍馬蟒衣，並偽給關防一顆，撫臣劉世曾張大其功，俘獻鳳等，上御午門受俘，及廷臣稱賀，　　磔鳳於市，盡誅其妻子族屬，撫臣與黔公沐恩祚晉官，與世錦衣；輔臣申、于、許三公，俱峻加公孤，蔭子璽丞中書；而緬酋之稱兵掠地，則如故也。岳鳳，中國良民，亡命裔夷，戕賊故主，奪據封壤，計已得矣。狼心未厭，招緬以抗本朝，連兵十年，蹂踐數郡。比窮蹙受降，而緬人不救，天朝不赦，終於寸斬噍類無遺，蓋亦天綱云。　　【叛酋岳鳳】甲申年，雲南隴川叛酋岳鳳擒至京獻俘，輔臣俱晉師傅，復推恩效勞諸臣，普行升賞。其實滇中文武誘使降而縛之，雖檻車到闕，其執見閣部大臣於馴象所，俱好語撫慰。許以官爵，比就西市，猶懵不知當誅也。鳳本華人入緬，性淫侈，裝飾詭異，肌膚刻畫異錦，如宋人所謂雕青者，陽道亦嵌數緬鈴於首，尋為行刑者割去，以重價售於勛臣家。鈴本振撼之物，即握之手臂猶搖蕩不自製，不如此酋何以寧居也。　　嗣後壬辰寧夏之役，初亦以高爵誘之，許其黨能殺罪魁，且以城獻者得進總兵，世有其土，故哱承恩戕劉東陽而以鎮城降。　　比俘至時，紿之亦如岳鳳，都人猶以哱大爺呼之，哱終不悟，以至寸磔。此亦朝廷爽約於夷虜。然承恩背父弒母，荼毒寧夏，罪浮岳鳳數倍，直至勢窮，始執惡黨自解，即支解非過。但詔令既不見信，在行間者亦犯殺降不武之戒，以後播州構亂，楊酋懲前事，決計負固，合天下兵力數年而後克之，則滇事為之俑也。　　【大候州】今雲南新設雲州，故大候州也。先為長官司，宣德三年升州，其酋姓奉，與接境之順寧府土官猛氏，世為婚姻。今上丁酉戊戌間，大候之候襲土舍奉學者，順寧土知府猛廷瑞婦翁也，翁婿素不協，學又與三猛相仇殺。時參將吳顯忠者，知廷瑞巨富，誣以助惡，索其金不應，遂讒於按宦張應揚而信之，轉聞撫臣陳用賓下檄責之。廷瑞大恐，斬奉學以首獻矣。撫臺又入吳弁之譖，居為奇貨，誣以偽款，又發其殺兄奸嫂事。兩院具題，得旨，會兵大剿。廷瑞出見，獻印、獻子以候命，吳弁不從，直搗其巢，盡取其十八代之積數千百萬，誘廷瑞至省擒之，偽獻大捷於朝。廷瑞所部十三寨盡怒，遂真聚兵反，陳撫極兵力盡芟之。陳晉右都御史，蔭子世襲錦衣，按臣亦受賞。未幾張應揚改按閩中，卒於官，用賓亦坐武定府事逮下獄，詔坐大辟繫獄，人謂有天道云：先是泰和郭青螺（子章）撫黔，一日中夜，其夫人蹴郭公覺，問曰：「孟廷瑞何人？」郭咤曰：「爾婦人安知猛廷瑞，且中夜問何為？」夫人曰：「適夢有人裝束如廟中金甲人，來謁云：我猛廷瑞也，過此欲見中丞，不得近，故來謁夫人耳。」郭曰：「汝曷問其所由來？」夫人曰：「吾固問之。渠云：吾為陳巡撫冤死，訴帝得請乃歸耳。」郭心異之，不敢語人。逾月而用賓被逮之報至，是萬曆三十六年，去廷瑞死時，幾及十年矣。按猛氏為孟獲之後，世效忠節，陳中丞以貪功一念，既覆其家，奏功後，又斃廷瑞子於獄，以杜後患，於是猛氏絕矣。今雲州與順寧府俱改流官，且歲歲發兵戍守，其土所出，無一絲入府庫，而歲費餉數萬。至今滇人，言之切齒。大候之先土官奉祿者，娶順寧知府猛雍女，雍惑後妻言，欲改嫁女於土舍奉誥，其女不從，誥糾木邦夷攻破大候，擄奉祿去，其妻偶先往父家得免。雍與奉誥又強劫之，女以刀自防，為父所毒，臨死作緬書辭其夫，詞甚酸楚，亦夷邦所未見也。大候州土知州，先有刀奉漢者，以正統三年入貢，繼又上疏，願同木邦宣慰司共起夷兵十萬，協同征剿麓川，請給金牌符信以安人心。詔特賜之，仍降敕獎勵。　　後奉漢男辭歸，命賜文綺絨錦諸物，及厚賜奉漢之妻，與占城國王同遣，其寵遇如此。奉漢子名奉外法，為麓川思任發所擄，靖遠伯王驥。以奉漢弟刀奉送代為知州。麓川平，外法得歸，與奉送共理州事，因遣弟刀奉辨朝貢，以原降金牌信符被擄為言。詔再給之，賜奉辨宴及彩幣，又命奉辨齎敕並絲紗羅賜外法、奉送二人及其妻。則大候之恭順異他酋，而英宗之厚待，亦非諸土夷可比。一旦以同類相戕，遂至夷滅，亦可憐矣。　　所謂三猛者，曰猛緬，曰猛猛，曰猛撒，而猛猛最強，世與大候相仇殺。大候本姓刀，宣德間其酋名刀奉罕，不知何以易為奉姓？及查《英宗實錄》，則天順三年，刀奉送入貢，已有奉送、法兩名矣。想惡其故姓不美，而改之耶。正統七年七月，順寧知府猛蓋勛加大中大夫資治尹，賜誥及金帶彩幣，與千夫長三十人，加秩賞有差，以助平麓川功也。　　【土酋名號】今土司衙門稱號，其字多復壘，非內地州縣一字二字之例。如湖廣都司所屬，水盡源通塔平長官司入貢，當事者不知，拆為三地，楊用修面駁改正，且筆之書，以譏當時大臣之不學。然六字土司又不止此，如貴州鎮遠府屬，邛水一十五洞長官司，臻剖六洞橫波等處長官司，鎮遠金容金達蠻夷長官司，皆六字也；都勻府屬，九名九姓獨山州長官司；合江洲陳蒙爛土長官司，至於西北番，又有長河西魚通定遠宣慰使司，則俱七字；又東北夷，有黑龍江地方莽方帖站，則又至八字矣。其為五字者，則四川都司屬，占藏先結簇長官司；行都司屬，鹽井打衝河中左千戶所；貴州思州府屬，都坪峨異溪長官司；雲南元江軍民府屬，因遠羅必甸長官司；永昌軍民府屬，馬龍他郎甸長官司，皆為五字，其四字而下，不可勝紀矣！　　【滇南寶井】雲南寶井，環孟艮孟養諸夷俱有之，惟孟養所出稱最。孟養故木邦宣慰司所轄地，井所出，色類不一，其價亦懸殊，有銖兩即值千金者。世宗末年，索寶於戶部尚書高耀，至傾全滇物力，不能如數。未幾，上宴駕，得寢，即此地也。木邦既專寶井之利，四方估客麇集其境，乃命所愛陶猛名司歪者守之，陶猛即頭目也。宣慰使罕揲至，以女名囊罕弄者妻司歪，既擅有寶井，遂藐視其父家，因據孟密以叛。成化中，南寧伯毛勝、太監錢能等，鎮守滇中，受其重賂，許其得自入貢，不復聞，木邦，因略取木邦地以自廣。繼錢能者為王舉，請征之。時有江西人周賓王寫本王作五，者，逃罪在孟密，私說罕弄曰：今閣老萬安，貪聞天下，而內結昭德萬貴妃。若以重寶投之，下第免討，可得世官如木邦。罕弄喜從其計，萬安果遣都御史程宗往撫，以所略木邦地畀之，開說安撫司令罕弄子孫世襲。萬安大快意，即以程宗鎮雲南。官至尚書，於是孟密盡奪木邦故地，木邦酋罕{穴乞}出亡雲南，諸夷俱怒，誓必共滅孟密。弘治間，孟養遂亦擅攻孟密，取蠻奠等十七寨，而西南夷從此怨朝廷，多跋扈矣。此後則嘉靖三十九年，孟密酋思真死，嫡庶爭立，為緬甸所侵奪，勢復中衰，又至今上之十三年，滇中多事，撫臣劉世曾請升孟密安撫為宣撫，而以蠻莫、耿馬二安撫司屬之，孟密益尊大，不可複製。比癸卯甲辰間，礦稅事起，太監楊榮入滇開採，朵頤寶井之利，與孟密爭，屢撫屢叛，避入蠻莫，緬人乘之，蠻莫思政逃入中國。緬以大兵來索，撫鎮懼禍，至斬思政首畀之，始解。而楊榮為滇人所切齒，忽聚眾鼓噪，捕榮出殺之，焚其骨，揚灰於金沙江。朝廷懼生亂，悉貸不問，而滇中諸夷，益輕天朝矣！一寶井耳，司歪以之反君，罕弄以之叛父，罕{穴乞}以之失國，毛勝、錢能、萬安諸奸，以之納賄生邊釁。當其時，滇中土司無一不思奮臂逆我顏行矣。賴孝宗初政清明，而林見（素俊）適備兵其地，百方招誘，撫之以恩，懼之以兵，孟密稍稍還故主侵地，夷心始寧貼，以至於今者百年。而楊榮凶豎，生事遐荒，又以寶井蠱上心，幾令滇地搖動，猶幸積忿之極，夷夏蠭起，榮雖薺粉，而一方稍得安枕，寶井亦從此封閉，無敢議開，僅聽孟密之獨擅金穴而已。國體至此，已糜爛不可收拾，僅一切付之羈縻。　　古人不貴異物，有以哉？　　【西天功德國】洪武七年，西天阿難功德國王卜哈魯，遣講主必尼也來貢，並獻解毒藥石。詔賜文綺禪衣等物。古來不聞有此夷名，且《會典》朝貢諸夷，不載其國，並金元諸史皆無之。但其時與和林國使仝來，亦遣講主朝貢獻方物，及元所賜金玉銅銀等印。按和林為元舊都，何以改稱國？必胡僧賺賞，並功德國亦偽造美名，天朝姑妄聽之耳。　　【琉球女入學】洪武二十九年，琉球國入貢。先是其國山南王，遣其姓三五郎等，及寨官之子麻奢里等。入太學，既三年歸省，至是復與貢使善佳古耶等來，乞仍入太學，許之。至三十一年，其國中山王察度，遣其臣阿蘭匏等貢馬及方物。先是其國遣女官姑魯妹在京讀書，至是來謝恩，因而入貢。本朝外國如朝鮮，號知詩書者，間游國學，或至登第，然未聞婦人亦來中國誦讀。向慕華風至此，真史策未見。　　【西域記】中官李達，吏部員外郎陳誠等。使西域還，西域諸國，哈烈、撒馬兒罕、火州、土魯番、失刺思、俺都淮等處，各遣使貢文豹西馬方物。誠上《使西域記》，所歷凡十七國，山川風俗物產悉備焉。　　哈烈一名黑魯，在撒馬兒罕西南，去陝西肅州嘉峪關萬一千一百里。其地四面多山，中有河西流，城近東北山下，方十餘里。國主居城東北隅，壘石為屋，平方若高臺，不用棟樑陶瓦，中敞，虛室數十間，窗牖門扉，雕刻花紋，繪以金碧，地鋪氈毯，無君臣上下，男女相聚皆席地趺坐。國主衣窄袖衣，及貫頭衫，戴小罩刺帽，以白布纏頭，辮髮後髢，服制與國人同，但尊稱之曰鎖魯檀，蓋華言君王也。上下相呼皆稱名，相見惟稍屈身，初相識行大禮，則屈一足三跪，男女皆然。飲食不設箸，釀酒多用葡萄，飲則坐於地，大宴會則設小几案，尊者飲，下人皆跪。酒行則陳幣帛，次進珍寶，又次進金銀錢，布之坐上，餘者撒坐間，左右執事者競拾之，喧嘩大笑，名曰喜錢。市中交易用銀錢，大小三等，下人私造無禁，造成輸納稅於國主用印記，無印者禁不用。易諸物皆有徵稅，什取其二，以資國用。不置斗斛，惟用權衡。不設官府，惟設管事者，稱之曰「刀完」。國王與管事者，凡有事施行，用紙直書其事，各以花押為記；花押之制，以金銀為戒指，上鎸其名。國無法律，不施刑罰，傷人命亦止於罰錢。婚姻以姊妹為妻妾，同居男女相混。男子髡首纏以白布，婦女亦白布蒙首，略露雙眸，喪則易以青黑。居喪止百日，葬不用棺，以布囊裹屍瘞之，常於墳墓設祭。家不祀祖宗，亦不祀鬼神，惟重拜天之禮。凡拜天若聚會，則擇日行之，無月朔甲子，擇日每七日為一轉，周而復始。聚拜之所，築一大土屋，眾列班其中，一人大呼則皆拜。每歲二月十月為把齋月，晝不飲食，至暮乃食，周月始食葷。則聚眾射葫蘆，其制植長竿高數丈，竿末懸葫蘆，中藏白鴿一隻，躍馬射之，以破葫蘆鴿飛者為得采。國人有通回回教經典者，眾稱曰滿剌，為國主所尊敬，城中置大土室，中設一銅器，周圍數丈，上刻文字如古鼎狀，遊學子弟皆聚此，若中國太學然。有善步走者，日可行二三百里，蓋自幼習步，有急務令持箭走報。其俗侈靡，用度無節。其土饒沃，氣侯多暖少雨，土產有白鹽銅、鐵、琉璃、金銀、珊瑚、琥珀、珠翠之屬，多育蠶，善為紈綺；木有桑、柳、榆、槐、松、檜、白楊；果有桃、杏、梨、李、葡萄、石榴，穀有麻、豆菽、麥、粟；獸有獅、豹、良馬、牛、羊、雞、犬。獅子生於阿木河蘆林中，云初生時，目閉，七日始開，土人恒於目閉之時取之，調習其性，稍長大則不可馴致云。　　撒馬兒罕，在哈烈東北，去陝西肅州衛嘉峪關九千七百餘里，去哈烈二千八百餘里。地寬平，土壤膏腴，有大溪達城東北流。城廣十餘里，開六門，其北有子城。國主居室稠密，西南諸番百貨多聚此，交易用銀錢，本國自造。其俗禁酒，屠牛羊者瘞其血。城東北間有土屋，為拜天之所，規制甚精，皆青石雕縷花紋，中設講經之所，以泥金書經，裹以羊皮。人物秀美，工巧過於哈烈，而風俗土產與哈烈同。　　俺都淮在哈烈東北，去撒馬兒罕千三百六十里。城居大村，周十餘里，人民繁庶，風土物產同哈烈。今為答烈屬國。　　八答商一名八里，在俺都淮東北。周十餘里，居平川，地廣無險要，其南近山，食物豐饒，西南諸番人，亦聚此市貨。今哈烈沙哈魯遣子守之。　　失迭里迷，在撒馬兒罕西南，去哈烈二千餘里。城在阿木河東岸，城西外居民數百家，孳畜蕃息。河東岸西多蘆林，獅子所產之處也。　　沙鹿海牙，在撒馬兒罕東五百餘里。城在小岡上，廣數時，西北臨河名火站，水勢沖急，架浮梁以渡，亦有小舟。南近山，居人依崖谷，多園林。西行過一大川，二百餘里無水，間有水多咸，地生臭草，莖高尺餘，枝葉如蓋。煮其液成膏，即阿魏。　　又有小草高一二尺，枝叢生棘刺，葉細如藍，秋深露凝結枝上如珠，食之味甘如餳，採煮如糖，名達朗古賓。　　塞藍在達失千之東，去撒馬兒罕千三十里。城周二三里，四面平曠，居人稠密，樹林深蔚，五穀蕃殖。秋夏間草中生黑蜘蛛甚小，噬人遍體皆痛。治之法以薄荷枝掃痛處，又以羊肝擦之，誦經一晝夜痛方息，而遍體皮膚皆脫。六畜被傷者多死，止宿必近水之地可以避之。　　渴石在撒馬兒罕西南，約二百六十里。城居大村，周十餘里俱小山，多苾思檀果樹。又西行三百餘里，有大山屹立，中有石峽，高數十丈，如斧截齊，峽口有門，名鐵門關，路通東西。　　養夷，在塞藍之東三百六十里。城居亂山間，東北有大溪，西流入大川，行百里多荒城，蓋其地界乎別失八里，蒙古部落之間。別失八里，沙漠之地也。今馬哈麻王子主之。　　馬哈麻者，元之餘裔，襲封居此。無城郭宮室，隨水草畜牧，居則設帳，鋪氈毯，寒暑坐臥於地。其王帶小罩刺帽，簪鷀鴝翎，衣禿袖衫，削髮貫耳，婦女以白布裹首纏項，衣窄袖衣，飲食惟肉酪，間食麵，不釀酒，惟飲浮汁。間種穄麥，及織毛布為衣。地有松檜榆柳細葉梧桐，六畜羊馬最廣。多雪霜，風氣極寒，深山大谷，六月亦飛雪。人性獷戾，君臣上下無體統。詢其國人云：故疆東連哈密，西至撒馬兒罕，後為貼木兒駙馬侵奪。今西至脫忽麻，北與瓦剌相接，東南抵於闐阿端。　　於闐有河，河中產玉，又有哈石之地，亦產寶石金銀云。　　火州在柳城西七十里。城北近山，其地多熟，山青紅若火，故名火州。城方十餘里，僧寺多而居民少。東有荒城，蓋古高昌國城治也，漢西域長史戊己校尉亦居此，今隸別失八里。　　柳城古中柳縣，在火州東，去哈密千餘里，經一大川至其國。地皆沙磧，無水草，道傍多骸骨，土人相傳有鬼魅，行旅或早暮失侶多迷死。出大川度流沙河，有山青紅如火燄，山下城屹然，廣二三里，即魯陳城。四面多田園，流水環繞，樹木陰翳，土宜穄麥、豆、麻、桃、杏、小棗、瓜葫蘆之屬，而葡萄最多，小而甘，無核者名瑣瑣葡萄。畜有牛羊馬、馳。氣和候暖，人皆醇樸，男子椎髻，婦人蒙皂布，垂髻於額，俱依胡男子削髮戴小罩刺帽，號回回妝，婦女白布裹頭，號畏兀兒妝。　　方音皆畏兀兒之語，風俗大略與火州相同。　　土魯番，在火州之西。古里即古交河縣之樂安城，城方二三里，地平氣候多暖，少雨雪。土宜麻麥，有桃、李、棗、杏、葡萄。畜多羊馬。城中有屋舍，居人信佛法，多建僧寺。故老云：其國在漢為車師，唐為伊西節度之地。城西二十里有小城，名崖兒城，下有斷崖，其下二水交流，倚為城，故名。廣僅二里，城中居民百余家，相傳故交河縣治所。又云：古車師國王居此，今其地並入於土魯番矣。　　鹽澤在崖兒城西南，去土魯番城三千餘里。城居平川，廣二里，居民百家。城北有崖矮山產石鹽，堅白可琢為器，盛肉菜食之，不必和鹽，故名鹽澤。　　哈密居平川，城周三四里，開二門，東有溪西北流。地鹹鹵，間有楸杏。農耕須糞壤，所種惟豌豆二麥。其北有山，與瓦刺相界，其西接火州等城，故哈密為西北諸胡往來要路。人性獷悍，與蒙古回回雜處，禮俗各異。　　達失千在塞藍之西，去撒馬兒罕七百里。城周二里，居平原，四外多園林果樹，土宜五穀，居民稠密，負載則任牛車。　　卜花兒在撒馬兒罕西北七百餘里。城周十餘里，居平川，民富庶，戶以萬計。地卑下，氣候溫和，冬月亦食鮮菜。土產五穀，桑、麻、絲、綿、布，羊、魚、天、鵝、雞、兔，皆有之。　　【使西域之賞】文皇初平內雞，即使給事中胡濙以訪仙為名，潛行人間，又遣內臣鄭和等將兵航海使東南諸夷。最後則中使李達、吏部郎陳誠，使西域，得其風俗程頓紀之以還，正與鄭和《星槎勝覽》堪互讀。但《星槎》板行已久，此則睹者甚鮮，且水陸亦不同程也。陳誠以永樂十一年十月返命，偕哈密等國使臣來朝貢。上厚禮之，次年六月遣歸，又命誠及中使魯安齎敕伴送。及誠還朝，僅得轉布政使參議以出，後亦不顯。　　文皇初，以遜國伏戎為慮，以故軺車四出，幾於「上窮碧落下黃泉」矣。其後胡濙階此窮極榮寵，而陳誠所得止此，是必有說。先是洪武末年，給事中傳安等使哈烈、撒馬兒罕諸國，留十餘年，至永樂七年還朝，並帶各國貢使至，得西馬五百五十匹，上仍命安伴送諸使還國，亦無褒賞，僅以工科改禮而已，後安終此官。　　【瓦剌厚賞】北虜之賞，莫盛於正統時，其四年及十四年者，弇州《異典》，己盡記之矣。惟六年之賞更異，今錄之：賜可汗五色綵段，並絲蟒龍直領褡曳撒比甲貼裡一套，紅粉皮圈金雲肩膝襴通衲衣一，皂麂皮藍條鋼線靴一雙，朱紅獸面五山屏風坐牀一，錦褥九，各樣花枕九，夷字《孝經》一本，鎖金涼傘一，絹雨傘一，箜篌、火撥思、三弦各一幅，並賜其妃胭脂絨綿絲線等物。至八年，又賜可汗絲盛金四爪蟒龍單纏身膝襴暗花八寶骨朵雲一疋，織金胸背麒麟白澤獅子虎豹青紅綠共四疋，八寶青朵雲細花五色段二十六疋，素段五十六疋，綵段八十七疋，印花絹十疋；可汗妃二人白澤虎豹朵雲細花等段十六疋，綵段十六疋，花減金鐵盔一頂，戧金皮甲一副，花框鼓鞭鼓各一面、琵琶、火撥思、胡琴等樂器，及鑽砂燄硝等物；又賜丞相把把只織金麒麟虎豹海馬八寶骨朵雲絲四疋，彩絹四疋，素絹九疋；其餘平章伯顏貼木兒小的失王，丞相也里不花、王子也先孟哥、同知把答木兒、僉院南刺兒、尚書八里等，皆賞綵段綢絹有差。上又賜御書諭太師淮王中書右丞相也先，賜織金四爪蟒龍絲一、織金麒麟白澤獅子虎豹絲四，並彩絹表裡；又賜也先母妃五人、妃四人、諸織金繒綵，所以懷柔之者至矣，而卒不免英宗土木之禍。　　至上皇陷虜後，尚有黃白金諸賜，以羈縻之。直至彰義門一戰得勝，嗣後撻伐既張，可汗弒死，也先以驕虐見戕，虜勢漸衰，中國賞亦頓薄。蓋御虎狼者飼以肉，不若制以阱也。　　中國賜外夷最厚而縟者，如元魏明帝正光二年，蠕蠕主阿那環歸國，命引見賜坐，詔賜以細明光人馬鎧一具，鐵人馬鎧六具，露絲銀纏槊二張並白眊，赤漆槊七張並白眊，黑漆槊十張並幡，露絲弓二張並箭，朱漆拓弓六張並箭，黑漆弓十張並箭，赤漆楯六幡並刀，黑漆楯六幡並刀，赤漆鼓角二十具，五色錦被二領，黃綢被褥三十具，私府繡花一領，並帽，內者緋納襖一領，緋袍二十領，並帽，內者雜綵十段，緋納小口褲褶一具，內中宛具紫衲大口褲褶一具，內中宛具百子帳十八具，黃巾幕六張，新乾飯一百石，麥麵八石，榛麨五石，銅烏錥四枚，柔鐵烏錥二枚，各受一斛，黑漆竹榼四枚，各受五升，婢二口，父草馬五百疋，弛百二十頭，駞牛一百頭，羊五十口，朱畫盤器十合，粟二十萬石。乃次年即入寇，至執行臺尚書元孚以去，未數歲而魏亦大亂，分東西矣。宋靖康初元，斡離不入犯，犒師銀二千二百餘萬兩，金三十餘萬兩，又侑以女樂百人，珍禽異寶等物。及斡離不還師，欽宗又賜以白束帶一條，共紮珠五十顆，正透金鳳犀帶一條，金陵真玉注碗一副，玉酒鍾十隻，細鞍轡一副，琥珀假竹鞭一條，為贐餞之禮。其媚之已不遺餘力，次年再入犯，汴京遂不守。　　【夷王名之異】人名多複字者，至五胡元魏及遼金元止，而本朝入貢諸國更有異者：於正統十年三月，滿剌加國王息力八密息瓦兒丟八沙奏討貢船，以便往來者，其名凡十字；又成化二十三年，孝宗新即位，暹羅國王，國隆哱剌略坤息利尤地堊入貢，其名凡十一字，亙古未之見。　　【兩使外國不賞】今制：使琉球者每報命，正使給事轉四品京堂，副使行人，轉六品京堂。如取諸寄，無一爽者。皆謂舊例固然，而先朝不爾也。正統乙丑進士邊永拜行人，以景泰庚午使安南，歸無賞，蓋或以陸行僅比朝鮮也；至壬申又使占城，則泛海，亦終無褒賞；會哈密入貢，又奉命館伴來使，送至甘肅而還；至天順間，又遣至楚府行祀禮，又遣至代府掌行喪禮，又使河南、山東、陝西、雲南，後以九年再秩滿，始得升戶部員外郎，以年至乞致仕。永為行人及戶郎者凡三十年，其在使署，他勞不待言，而異域兩度出疆，竟不沾寸賞，豈當時事例固然耶？今行人以三差為滿，又有兩差即轉者，俸止四年，更無久任者矣。　　邊永、北直任邱人，林下垂二十年，以子滽貴，封僉都御史。及見其孫憲成化甲辰進士，同時萬文康在內閣，子翼為侍郎，孫宏璧為吉士，其盛似稍勝，而名德遜之百倍矣。滽官至刑部右侍郎，憲至掌院都御史，憲弟慮慮字據寫本補，亦以庶常中允至僉都御史。　　【賜四夷宴】本朝賜四夷貢使宴，皆總理戎政勛臣主席，惟朝鮮琉球則以大宗伯主之，蓋以兩邦俱衣冠禮義，非他蠻貊比也。其侑席之樂，以教坊供事。兩國尚循儀矩，侍坐庭下；若他夷則睢盱振袂，離坐恣觀，拊掌頓足，殊不成禮。所設宴席，俱為庖人侵削，至於腐敗不堪入口。亦有點者作侏亻離語怨詈，主者草草畢事，置不問也。竊意綏懷殊俗，宜加意撫恤，本朝既無接伴館伴之使，僅以主客司一主事，董南北二館，已為簡略，而賜宴又粗糲如此，何以柔遠人？然弘治十四年，錦衣千戶牟斌，曾上言四夷宴時，宜命光祿寺堂上官主辦，其設務從豐厚，再委侍班御史一員巡視。上從之。今日久制湮，不復講及此矣。斌於正德元年，以指揮僉事理錦衣撫鎮司事，坐救護言官，廷杖三十，降湖廣沔陽衛百戶閒住，此後再起再廢，其人非庸弁也。　　崔仲鳧王弇州記牟斌事小異，其稱許則同，近日言官更為請諡矣。　　【活佛】正德十年，上用內臣言，西域僧有所謂活佛者，能知三生及未來事，遂傳旨查永樂年間太監侯顯迎帝師哈立麻事例，特遣司禮太監劉允為使入番，往返以十年為期，以珠琲為幡幢，金寶為法供，內府瑰異，為之一空。至其地，活佛者匿不肯見，允及部曲怒甚，以至交兵，番眾夜襲我營，盡奪所齎珍寶兵械以去，將士戰死過半，允單騎逃歸，上已賓天，世宗入繼大統矣。此事頗涉妖妄，雖見國吏，疑非實錄。及萬曆五年，虜酋俺答迎活佛於西海，求飲長生水。其人實烏思藏僧，姓鎖南堅，其名曰錯，或曰即闡化王，答賴剌麻也，專以傳經說法為教，戒淫殺，虜中尊禮之。虜酋順義王俺答，所部數十萬眾，出靈夏邊外河套之間，以奉堅錯教，不戕殺漢人，不輕戮部卒，往來寂然。至七年鎖南堅錯獻書於江陵張相公，饋以四臂觀音大士金剛結子，及氆氇等異物，有閣下吩咐順義王「早早回家，我就吩咐他回去」等語，張轉聞於上，命納之。俺答自此仁懦惡殺，而勢亦漸衰。俺答傳黃臺吉，以至其子孫，世世奉之不少懈。萬曆十八年，火落赤又往西迎活佛，遂盤踞甘涼之外，廷議大舉用兵，旋以舊總督鄭范溪洛經略七鎮，遣使游說火酋迄就戎索，斂所部東歸守款，貢如往時。豈所謂活佛者，真能活夷夏之人耶？何以正德間荷非常之寵，而堅不赴召，至為虜用，則數世而猶不絕，意者天生異人，使馴擾虎狼，安我赤子，即僭名曰佛，亦無不可。　　元泰定間，以帝師之兄鎖南藏卜尚公主，封白蘭王，蓋鎖南本其姓，本朝永樂以後，帝師俱承鎖南之姓，以至於今。　　【順義王】俺答款塞乞封，詔封為順義王，一時稱當事者善於制虜，特創美名，暗寓駕馭之旨，而不知先朝已有之矣。　　永樂七年，封瓦刺馬哈木為特進金紫光祿大夫順寧王，太平為特進金紫光祿大夫順義王，把禿孛羅為特進金紫光祿大夫安樂王，此三王名號，亦係廟堂所創，以示羈縻，而階勛為正一品，尤為妥當。使隆慶間亦冠於順義王之上，則虜酋決不敢爭禮欲如代王體統，以致道臣受其折辱矣。　　【夷人市瓷器】余於京師，見北館伴。□疑為當字，館夫裝車，其高至三丈餘，皆韃靼女真諸虜，及天方諸國貢夷歸裝所載，他物不論，即瓷器一項，多至數十車。予初怪其輕脆，何以陸行萬里？既細叩之，則初買時，每一器內納少土，及豆麥少許，壘數十個，輒牢縛成一片，置之濕地，頻灑以水，久之則豆麥生芽，纏繞膠固，試投之犖確之地，不損破者，始以登車。臨裝駕時，又從車上擲下數番，其堅牣如故者，始載以往，其價比常加十倍。蓋館夫創為此法，無所承受。偶閱周密《癸辛雜識》，則宋宣和間，艮岳取石之法亦如此，先以沙膠實填石竅，其外以麻筋雜泥固之令圓，日曬極堅，始用大木為車，致之舟中。抵汴浸之水中，旋去泥土，則省人力而無他慮。　　此蓋出朱勔父子小慧，何獷鹵館夫亦暗合乃爾。　　【冊封琉球】本朝入貢諸國，惟琉球、朝鮮最恭順，朝廷禮之亦迥異他夷。朝鮮以翰林及給事往，琉球則給事為正，行人副之。琉球小國最貧，其隨中朝奉使者，皆海上無俚游手，充中軍諸名色，官造船於閩，先奉檄行八府，指材索價，云此堪桅、此堪柁，滿欲飽橐，則又轉他郡，動經數年始成。其船廣不必言，深亦數丈，梯而下之，所貯皆麾下私貨。一至彼行禮畢，其王即遁去，懼為天使諸役所需索，且責以償物價也。　　其往返有程，在途不過半年，而留閩必四五歲，奉使近臣，與守土長吏，未有不成深仇者。近年夏鶴田黃門（子良）出使，以壬寅銜命，丁未復命，在閩時，敵福州缺守，阮堅之（自華）以司理署篆，因公事相構，撫臣徐石樓（學聚）又不善調停，幾激大變。夏還循例升太常少卿，以海中悸疾發，尋告歸不起，阮亦用前事謫去。當廷遣時，夏不當行，而其僚有不願去者，至穢詈禮官得免，夏以先上封事犯時忌，遂非次用之。往時曾議置敕境上，令彼國來取，省費巨萬，似亦可行。　　【出使琉球得罪】刑科給事中陳傳，福建人，奉命使琉球，道過其家，未行，禮科都給事中章瑾劾傳閩人，地鄰琉球，當避嫌，乃朦朧給內府金織衣及鈔以往，上命使回治之，比及反命訊治，法司比盜內府財物律，當贖斬為民，上命謫戍大同邊衛。此正統間事也。至嘉靖末年，浙之仙居人給事中吳時來以奉命使琉球，未行，疏劾嚴分宜下獄，以避遠差詭托建言，訊治罪至遺戍。今上辛丑，省中有當使琉球者，其人亦浙之戊戌庶常也，時署宗伯為其姻家，因恨怨相詈，始改遣夏子陽，而浙給事至乙巳大計，以不及謫外，遠差辭受，蓋俱不免云。　　【烏思藏】烏思藏，彼國止稱烏藏，入貢陸行一萬八千里，始至雅州入京師。彼國皆祝髮為僧，無城郭，有土堆。土堆內國王大臣居之，長茹素披緇，王無宮眷，官絕妻室。土堆外僧有妻孥，食牛羊肉。國人稱國王曰剌嘛令巴恤，三五年一換，將死日，事群臣曰：「我以某年月日生某國中，父母為某，汝等依期來迎。」後如期死，死後果生某國，從脅下出，三日即能言，告其父母曰：「我本烏藏王，我死日曾語國人，國人亦知來迎，父母當送我還烏藏。」父母如其言送來，烏藏臣民如其言備寶物以迎，迎至國五六月，暴長如成人，即能登壇說法，往事來事，無不通曉，經典自能淹貫。特新王面貌不似舊王。　　不過五年又生他國，大都多生番地，番人稱曰活佛，迎送必以禮，國王持咒，番人不能動，故極敬畏。國王死不葬，新王到，方火舊王骸。骸中有舍利，齒間有寶石，其異如此。第國無刑罰，無兵革，無鹽亦無病，無痘毒。稍有病，食阿魏便愈，其人壽多百歲，甚至有百四五十歲者。其官章飾，最尚瑟瑟，瑟瑟者，綠珠也。婦人赭面辮髮如虜婦。然飲食重茶，其供國王用牛乳為獻。犬馬牛俱極高大，犬高至三尺，一牛能載二十人，則犛牛也。多經曲，如《楞伽經》至萬卷，此皆史書未載，並記之云。　　此郭青螺司馬所紀，即得於烏思藏僧觸匝巴者，然則活佛信有之，且至今不絕也。匝巴以萬曆三十年入貢，因留中國。　　【紅毛夷】紅毛夷自古不通中國，亦不知其國何名，其地在何所。直至今上辛丑，始入粵東海中，因粵夷以求通貢，且於彭湖互市，不許，次年又至閩海。時稅監高采肆毒，遂許其市易，以撫按力遏而止。至歲甲辰，徐石樓（學聚）撫閩，忽有此夷船近海堧住泊，時漳州海商潘秀等，素商於大泥國，習與紅夷貿易，且恃稅監奧主，因先世於舊浯嶼通貢市為辭。兩院仍拒絕，遂罷議。而通番奸商，私與互市，與呂宋諸國無異，距今又十五六年矣。彼日習海道，而華人與貿易，亦若一家，恐終不能禁。說者又以廣之香山嶼夷盤踞為戒，似亦非通論也。　　當此夷初至內地，海上官軍，素不習見，且狀貌服飾，非向來諸島所有，亦未曉其技能，軋以平日所持火器遙攻之。彼姑以舟中所貯相酬答，第見青煙一縷，此即應手糜爛，無聲跡可尋，徐徐揚帆去，不折一鏃，而官軍死者已無算。海上驚怖，以其鬚髮通赤，遂呼為紅毛夷云。次年復漂洋出粵東，迫近省會，粵人謀之香山奧夷諸貢夷，皆云：「彼火器即精工，萬無加於我曹，願首挫其鋒。」比舳艫相接，硝鉛互發，則香山夷大衄，所喪失以萬計。及誘之登岸，焚其舟，則伎倆立窮。自此相戒毋犯，奧夷因與講解議和，往來大浸，聽其販鬻，然終無敢以互市請者。自來中國惟重佛郎機大炮，蓋正統以後始有之，為御夷第一神器，自此夷通市，遂得彼所用諸炮，因仿其式並方製造，即未能盡傳其精奧，巳足憑為長城矣。其人雙瞳深碧，舉體潔白如截肪，不甚為寇掠，亦有俘執解京者，大抵海上諸弁，誘致取賞，非盡盜也。近且駸駸內徙，願為天朝用，亦亙古未有之事。　　【大西洋】利瑪竇字西泰，以入貢至，因留不去，近以病終於邸，上賜賻葬甚厚，今其墓在西山。往時予游京師，曾與卜鄰，果異人也。初來即寓香山奧夷，學華言讀華書者凡二十年，比至京，已斑白矣。入都時在今上庚子年，途經天津，為稅監馬堂所誰何，盡留其未名之寶，僅以天主像及天主母像為獻，禮部以所稱大西洋，為《會典》所不載，難比客部久貢諸夷，姑量賞遣還。上不聽，俾從便僦居。瑪竇自云：其國名歐邏巴，去中國不知幾千萬里，今瑣里諸國，亦稱西洋，與中國附近，列於職貢，而實非也。今中土士人授其學者遍宇內，而金陵尤甚。蓋天主之教，自是西方一種，釋氏所云旁門外道，亦自奇快動人，若以為窺伺中華，以待風塵之警，失之遠矣。　　丙辰，南京署禮部侍郎沈㴶、給事晏文輝等，同參遠夷王豐肅等，以天主教在留都，煽惑愚民，信從者眾，且疑其佛郎機夷種，宜行驅逐。得旨：豐肅等送廣東撫按，督令西歸。　　其龐迪義等，曉知曆法，禮部請與各官推演七政。且係向化西來，亦令歸還本國。至戊午十月，迪義等奏曰：先臣利瑪竇等千餘人，涉海九萬里，觀光上國，食大官者十七載。近見要行驅逐，臣等焚修學道，尊奉天主，如有邪謀，甘墮惡業，乞聖明憐察，候風歸國。若寄居海嶼，愈滋猜疑，望並南京等處陪臣，一並寬假。疏上不報。聞其尚留香山奧夷中。　　萬曆二十九年二月庚午朔，天津河御用監少監馬堂，解進大西洋利瑪竇進貢土物並行李，時吾鄉朱文恪公，以吏部右侍郎掌禮部尚書事，上疏曰：《會典》止有瑣里國，而無大西洋，其真偽不可知。又寄住二十年，方行進貢，則與遠方慕義特來獻琛者不同。且其所貢天主天主母圖，既屬不經，而隨身行李，有神仙骨等物，夫既稱神仙，自能飛升，安得有骨？則唐韓愈所謂凶穢之餘，不宜令入宮禁者也。況此等方物，未經臣部譯驗，逕行齎給，則該監混進之非，與臣等溺職之罪，俱有不容辭者。又既奉旨送部，乃不赴部譯，而私寓僧舍，臣不知何意也。乞量給所進行李價值，照各貢譯例，給與利瑪竇冠帶，速令回還，勿得潛住兩京，與內監交往，以致別生支節，且使眩惑愚民。不報。公諱國祚，字兆隆，號養醇，秀水人，以太醫院籍，中萬曆壬午順天鄉試，癸未進士第一人，累官光祿大夫柱國少傅兼太子太傅、戶部尚書、武英殿大學士、贈太傅，其在禮部請建儲，公私凡七十疏；又特參鄭國泰，謂本朝外戚不預政事，冊立非國泰所宜言，戚臣為側目。公立朝無偏黨，守至清。既卒，御祭文有云：「忠著三朝，清風百世。」又云：「生且無居，歿焉能葬？」聞易名之典，初擬文清、文介，為顧秉謙所持，定下諡曰文慤，廷議不平，乃更諡文恪云。　　【利西泰】利西泰發願力，以本教誘化華人，最誹釋氏，曾謂余曰：「君國有仲尼，震旦聖人也，然西狩獲麟時已死矣。　　釋迦亦蔥嶺聖人也，然雙樹背痛時亦死矣。安得尚有佛？」余不謂然，亦不以為忤。性好施，能緩急人，人亦感其誠厚，無敢負者。飲啖甚健，所造皆精好。不權子母術，而日用優渥無窘狀，因疑其工爐火之術，似未必然。其徒有龐順陽名迪義，亦同行其教，居南中，不如此君遠矣。渠病時搽擦蘇合油等物遍體，云其國療病之法如是。余因悟佛經所禁香油塗身者，即此是也。彼法既以辟佛為主，何風俗又與暗合耶？利甫逾知命而卒。　　【香山奧夷】丁未年，廣東番禺舉人盧廷龍，請盡逐香山奧夷，仍歸濠鏡故地。時朝議以事多窒礙，寢閣不行。蓋其時奧夷擅立城垣，聚集海外雜沓住居，吏其土者皆莫敢詰，甚有利其寶貨，佯禁而陰許之者，時督兩廣者戴耀也。又七年甲寅，則督臣為張鳴岡，疏言奧夷近狀，謂奧中私畜倭奴，且私築牆垣，抗殺官兵，倭已有妻子廬舍，今不亡一矢，逐名取船，押送出境，數十年奧中之患，一旦祛除，惟倭去而夷留，議者有謂必盡驅逐，須大兵臨之，以弭外憂；有謂濠鏡內地，不容盤踞，令移出浪白外洋，就船貿易，以消內患。然濠鏡地在香山，官兵環守，彼日夕所需，咸仰給於我，一懷異志，即扼其喉，不血刃而制其死命。若移出浪白大海，茫茫無涯，番船往來，何從盤詰？奸徒接濟，何從堵截？勾倭釀釁，莫可問矣。若以為非我族類，必拔而去之，此在廟堂斷而行之耳。　　蓋其說與盧廷龍疏枘鑿之極，或者彼中情形實實如此。此與河套一議正同，當世宗時，以為安邊第一要著，今日談虜事者，以為套不可復，亦不宜復，其說甚辨。蓋疆圉多故，時異勢殊，不可執泥隅見。今香山奧夷安堵，亦不聞蠢動也。　　【朝鮮國詩文】朝鮮俗最崇詩文，亦舉鄉會試，其來朝貢陪臣多大僚，稱議政者即宰相，必有一御史監之，皆妙選文學著稱者充使介。至闕必收買圖籍，偶欲《弇州四部稿》，書肆故靳之，增價至十倍。其篤好如此。天朝使其國，以一翰林一給事往，欲行者即乘四牡，彼國濡毫以待唱和，我之銜命者，才或反遜之。前輩一二北扉，遭其姍侮非一，大為皇華之辱。　　此後似宜遴擇而使，勿為元菟四郡人所笑可也。　　【外國王儀仗】浡泥國王之來朝也，上賜以儀仗，用銀交椅、銀水盆、銀水罐、白羅銷金傘扇、金裝鞍馬二，又賜錦綺衣，下逮王妃弟妹陪臣。其冠服，男子皆如中國，惟女服從其俗。又命朝見親王，一如公侯大臣禮。蓋儀仗稍亞於尚師哈立麻，而稠縟則過之。至於朝謁朱邸，亦同群臣，賢於漢之位在諸侯王上遠矣。




    
	
		
			第一卷
			　　○列朝一　　【告天即位】高皇帝將登寶位，先於前一年之十二月百官勸進。時上御新宮，拜詞於天。其略曰：「惟我中國，自宋運告終，帝命真人於沙漠入中國為天下主，百有餘年，今運亦終。其於天下人民土地，豪傑分爭。惟臣帝，賜英賢李善長、徐達等為臣之輔，戡定群雄，息民於田野。臣下皆曰：『恐民無主，必欲推尊。』臣不敢辭。是用明年正月四日，於鍾山之陽設壇備儀，昭告上帝皇祇。如臣可為民主，告祭之日，伏望帝祇來臨，天朗氣清，惠風和暢；如臣不可，至日當烈風異景，使臣知之。」　　是時連陰，入明年元旦，即晴。至日，日光皎潔，合祭天地。上即位於南郊。按是詞，先告上帝，以見未敢遽登至尊，且請烈風異景以示不可。是以天下為公，未嘗矯飾符命，塗世耳目，真合堯舜湯武為心也。超千古而延萬世，宜哉！　　【奉先殿】奉先殿者，太祖所建以奉先靈。凡節候、朔望、薦新以及忌日，俱於大內瞻拜祭告。百官皆不得預列。循至列聖，追祔先朝，帝后行禮如儀。又崇先殿，則世宗初建，以奉興獻帝，效奉先為之。其後進稱宗，亦祔於奉先殿，而崇先廢。　　奉慈殿者，孝宗所建，以奉生母孝穆紀后，其後以祖母孝肅周后奉安其中。嘉靖中，又安祖母孝惠邵后於中。此天子所以報誕育之恩，若私祭然。至嘉靖二十九年而罷之。又穆宗登極，遷世宗元配孝潔陳后祔廟，而徙孝烈方后於宏孝殿，故景雲殿也。又奉生母孝恪杜后於神霄殿，而以上元配孝懿皇后祔享。其後，今上又遷三后主於奉先，而此二殿之祭亦輟不舉。今歲時及忌日祭告如初者，唯奉先一殿耳，內廷因目之為「小太廟」。　　聞主上每遇升殿受大朝，必先謁奉先殿，次及兩宮母后，然後出御外殿。蓋甲夜即起盥沐，非如常朝御門之簡便云。張太岳相公《紀事》又云：「奉先殿為洪武三十五年十月所作，以祀五廟皇太后。」則又屬之革除末年，文皇帝鼎建，非太祖矣。此公或別有據。　　【京師帝王廟】太祖洪武六年建帝王廟於金陵，七年始設塑像，未幾遇火，又建於雞鳴山之陽。及文皇都燕，未遑設帝王廟，僅於郊壇附祭。至嘉靖十年，始為位於文華殿而祭之。　　其年，中允廖道南請撤靈濟宮二徐真君，改設歷代帝王神位及歷代名臣。上下其議於禮部。時，李任邱為春卿，謂徐知證、知諤得罪名教，固宜撤去，但所在窄隘，不足改設寢廟，宜擇善地。上以為然，令工部相地。以阜成門內保安寺故址整潔，且通西壇，可於此置廟。上從其言。次年夏竣役，上親臨祭，今帝王廟是也。是年，修撰姚淶即議黜元世祖祀，李任邱亦執奏以為不可而止。至二十四年，竟斥去，識者非之，則費文通迎合也。廖中允疏以大慈恩寺與靈濟並稱，欲廢慈恩改辟雍，行養老之禮。禮臣以既有國學為至尊臨幸之地，似不必更葺別所。　　唯寺內歡喜佛為故元醜俗，相應毀棄。上是之，謂夷鬼淫像可便棄之。不數年而此寺鏟為鞠場矣。邵、陶兩方士以提督靈濟等宮領天下道教入銜矣。任邱先已測上意，故存此宮，智哉！　　【帝王配享】太祖仿古祀，歷代帝王俱以功臣配，唯宋太祖之側，以趙普雖開國功臣，然不忠於太祖，擯不得預。詞嚴義正，似預知他日蹇、夏諸臣背故主投義師者，真聖人也。若元世祖之侑食，則罷安童、阿術二人，而進木華黎與伯顏，尤太祖獨見。至世宗並元君臣俱去之，時恨虜寇入犯，用漢武帝詛匈奴故事也。　　【孝慈錄】世以父母憂制中舉子為諱。士大夫尤不欲彰聞，慮涉不孝。然太祖作《孝慈錄．序》中，已為嗣續大事，曲賜矜貸矣。穆宗在裕邸生長子，是為憲懷太子，時去母妃杜氏喪方期，世宗不悅。得少詹事尹臺引《孝慈錄．序》為解，上始釋然。南朝宋文帝諒陰中生子，秘之至三年始下詔。其來久矣。　　【御制文集】帝王御集，莫尊崇於趙宋。每一朝則建一閣庋之，如龍圖、天章而下，俱為收貯秘閣，置學士、直學士、待制、直閣諸官，若此朝無集則闕之。即徽宗播遷裔土，南渡尚能博訪遺文，以建敷文閣是矣。本朝唯太祖高皇帝、宣宗章皇帝御集裒刻，尊藏禁中。竊謂亦宜特設一閣以奉雲漢之章，令詞臣久待次者充之，以寓後聖憲章遺意，亦聖朝盛舉也。至若累朝列聖，俱留神翰墨，以至世宗之制禮樂、更祀典，其時高文大冊，布在人間。即下而詩餘小技，如世傳武宗諸帝聖制，莫不天縱多能，即有散佚，亦可多方搜輯，各成一集，建閣備官，以待文學近臣寓直其中。庶乎禮樂明備之朝，無缺典之恨耳。按：宋最重龍圖，呼學士為老龍，直學為大龍，待制為小龍，直閣為假龍。今世唯禮部儀制一司，亦有大儀、中儀、小儀之稱，蓋昉於此。然唐人又呼諫議大夫為大坡，拾遺為小坡，散騎常待為大貂，補闕為小貂，又以吏部尚書為大天，郎中為小天，尤奇。　　【訪求遺書】國初克故元時，太祖命大將軍徐達收其秘閣所藏圖書典籍，盡解金陵，又詔求民間遺書。時宋刻板本，有一書至十餘部者。太宗移都燕山，始命取南京所貯書，每本以一部入北，時永樂十九年也。初貯在左順門北廊，至正統六年而移入文淵閣中，則地邃禁嚴，事同前代矣。至正統十四年，英宗北狩，而南京所存內署諸書悉遭大火，凡宋元以來秘本，一朝俱盡矣。自後，北京所收，雖置高閣飽蠹魚，卷帙尚如故也。自弘、政以後，閣臣、詞臣俱無人問及，漸以散佚。至嘉靖中葉，御史徐九臯上議，欲查歷代藝文志書目參對，凡經籍不備者，行士民之家，借本送官謄寫，原本給還，且加優賚；又乞上御便殿，省閱章奏，處分政事，賜見講讀諸臣，辨析經旨。　　時夏貴谿為禮卿，議覆，謂御史建白良是，宜如所言備開書目收採藏貯，所請召見侍從講官，亦仰體皇上聖學備顧問之意。上曰：「書籍充棟，學者不用心，亦徒虛名耳。苟能以經書躬行實踐，為治有餘裕矣。此心不養以正，召見亦虛應也。」因命俱已之。蓋上已一心玄教，朝講漸稀，乃欲不時賜見侍臣，已咈聖意，故求訪遺書一並寢罷。惜哉！按：古來求書者，無過趙宋之殷切，所獻多者，至賜進士出身。即故元起沙漠，尚立經籍所，又設興文署，以遍集經史，收貯板刻。當此全盛之世，反視為迂緩不急之事。自嘉靖至今又七八十年，其腐敗者十二，盜竊者十五，楊文貞正統間所存文淵書目，徒存其名耳。即使徐九臯之說得行，亦只供攘攫耳。　　【賜百官食】太祖時，百官朝退必賜食於廷，蓋用法雖嚴而馭臣有禮。且其時每日賜對，無間寒暑，即恤勞亦宜然。　　至末年賜亦漸疏，唯每月朔望日，各衙門大小堂上官俱有支待酒饌，歷文、昭、章三朝皆然。直至正統七年，光祿卿李亨始奏罷之。唯元旦、冬至兩大節筵宴，禮部奏請舉行。其他如立春則吃春餅，正月元夕吃元宵圓子，四月八日吃不落莢，五月端午吃粽子，九月重陽吃糕，臘月八日吃臘麵，俱光祿先期上聞，凡朝參官，例得饜飫天恩，亦太平宴衎景象也。至若萬壽聖節、郊祀慶成，則有大宴；太后聖誕、皇后令誕、太子千秋，俱賜壽麵，又不在此例。近年主上御朝既稀，筵宴頓減，每遇令節，輒奉旨免辦。雖稍省浮費而祖制漸湮矣。　　四月八日為釋迦生日，所賜亦麵食，名不落莢者，從釋氏名也。世宗辟佛，改賜期於四月五日，其食亦改新麥麵，蓋凡屬釋氏必盡廢為快。如大慈恩寺先朝最盛梵剎，憲、孝、武歷朝法王、國師居停者萬人，皆仰給天庖。嘉靖初盡革去，驅眾番僧於他所。至二十二年遂命毀之，寸椽片瓦亦不存。今射所是也。　　【國初實錄】實錄不甚經見，唯唐順宗則韓昌黎所草，故至今傳世，然亦不甚詳。至宋則備甚矣。《神宗實錄》初為黃魯直、張文潛輩所修，至紹聖而章、蔡輩改之，盡收原稿入內以滅其跡，世間遂無舊本。後賴梁師成從秘府傳出，始行人間，所謂硃墨本者是也。至南渡後，以章、蔡本為誣罔，命再修，則《神宗實錄》凡三開局矣。本朝《太祖實錄》修於建文中，王景等為總裁。後文皇靖難，再命曹國公李景隆監修，而總裁則解縉，盡焚舊草。其後永樂九年復以為未善，更命姚廣孝監修，總裁則楊士奇，今所傳本是也。然前兩番所修，則不及見矣。國初時事變革，與宋神宗絕不同，然三更其史，則古來唯兩朝為然。李景隆等進錄表，予偶從他書得之，今錄附《太祖實錄》之後。初修、再修時，楊文貞俱為纂修官，則前後三史皆曾握管。是非何所取裁？真是厚顏！　　【監修實錄】實錄監修官，累朝俱以勛臣充之。惟洪武三十一年八月建文君新即位，徵江西處士楊士奇充實錄纂修官，至建文元年正月始大開局修《太祖實錄》，時總裁為禮部侍郎董倫、王景彰，副總裁為太常少卿廖升、侍講學士高巽志，纂修官為國子博士王仲漢、中府教授胡子昭、齊府副理審楊士奇、崇仁縣訓導羅恢、馬龍他郎甸長官司吏目程本立，而監修者則未之聞。　　至洪武三十五年七月，實建文四年也，文皇新即位，以前任知府葉仲惠等修《太祖錄》指斥靖難君臣為逆黨，論死籍沒，本年十二月始命重修。其時監修者為曹國公李景隆、忠誠伯茹瑺，雖文武各一人，皆勛臣也。永樂九年，又以景隆、瑺等心術不正，編輯不精，改命姚廣孝、夏原吉為監修，其纂修則屬之胡廣等。又命楊士奇、金幼孜佐之，而總裁則屬祭酒胡儼、學士黃淮、楊榮，此國初未定例也。　　洪熙元年五月，修《太宗實錄》，以英國公張輔、吏部尚書蹇義、戶部尚書夏原吉為監修，則武臣一人，文臣二人矣，而總裁則楊士奇等。　　本年閏七月，又修《仁宗實錄》，仍以英國公張輔、通山侯王道、及蹇、夏共四人為監修。蓋文武各二人，而纂修亦仍士奇等。　　至宣德十年修《宣宗實錄》，始命以英國公張輔一人充監修官，其總裁仍屬輔臣楊士奇等。自此累朝以來遂為定制，無復文臣監修事矣。唯嘉靖間修《興獻錄》，以定國公徐光祚、吏部尚書廖紀、禮部尚書席書為監修官，蓋用祖宗初年故事，以重其典。書成，各受上賞。然實錄已屬僭擬，即欲加隆於列聖之上，徒為識者所哂，無足為輕重也。　　【避諱】古來帝王避諱甚嚴。如唐玄宗諱隆基，則劉知幾改名；宋欽宗諱桓，則並嫌名丸字避之，科場韻腳用「丸」字者，皆黜落；高宗諱構，則並勾字諱之，至改「句龍氏」為「緱氏」，蓋同音宜避，亦臣子至情宜然。唯本朝則此禁稍寬，然有極異者。如懿文太子既有諡號矣，何以少帝仍名允炆？蓋當時已改尊稱為興宗康皇帝，猶為有說；而建文年號音同御名，舉朝稱之凡四年。何以不少諱也？至建文二子，長名文奎，次曰文圭，其音又與「炆」字無少異，又何也？豈拘於太祖所定帝系相傳之二十字耶？似亦宜變而通之。當時方、黃諸大儒在事，紛紛偃武修文，何以不議及此？至後章諡號又犯太祖御諱，抑更異矣。　　【璽文】自秦璽以「受命於天、既壽永昌」八字為文，後世祖之。然其八字甚少，本朝諸寶皆四字。若敬宗廟，則以「皇帝尊親之寶」；賜親藩，則用「皇帝親親之寶」；賜守令，則用「敬天勤民之寶」；求經籍則用「表章經史之寶」，又有「丹符出驗四方」另為一璽。以上俱六字為異。惟建文三年正月朔所受凝命神寶，則大異矣！先是建文皇帝為太孫時，夢神人致上帝命，授以重寶。甫即位，有使者還自西方，得青玉雪山，方逾二尺，質理溫栗。二年宿齋宮，又夢若有所睹，驚寤，遂命匠琢此玉為大璽。至是功成，賜今名，告天地祖宗，宣示遠邇，百官畢賀，大宴文武、四夷於奉天門。璽文曰「天命明德，表正萬方，精一執中，宇宙永昌」，凡十六字。古來印璽未有此繁稱。唯宋徽宗政和八年，於所用八寶之外，又作一璽，其文曰「範圍天地，幽贊神明，保合太和，萬壽無疆」，亦十六字，命名「定命寶」，與此正吻合。靖康之禍，諸寶俱為金所取，唯此獨留。高宗攜以渡江，抑為十一寶之第十，蓋以蔡京所書，故詘之也。今建文之「凝命寶」亦為文皇所斥不用矣。而兩重器俱為不祥物也。但宣和間，京甫用事，宜有此誇誕之舉。革除時，方、黃諸正人在事，又燕兵日南，國如累卵，乃亦粉飾虛文如此。何耶？　　按自古印章無大至徑尺者，似此笨物，未知建文朝施用於何所？且宋「定命寶」號最大，亦不及九寸。又前此，元魏文成帝和平三年，河內人張超得玉印於壞樓，故佛圖，其文曰：「富樂日昌，永保無疆，福祿日臻，長享萬年」。其玉光潤，其刻精巧，時以為神明所授，詔天下大酺三日。古今十六字印凡三見，然元魏所得只方三寸，形模最小，僅建文所作十之一耳，尚存古式。　　【園廟缺典】懿文太子寢園在南京。每年忌辰、四孟、清明、中元、冬至、歲暮，俱遣使往祭。其祭文亦填御名，但例遣南太常寺屬道官為奉祀者行禮。乃哀沖、莊敬二太子之在北京者，則遣都督親臣往祀。向來人心頗不愜，而無敢言及者。　　至萬曆十八年五月，太常少卿謝傑，始抗章議其非禮。上下部詳議，始改遣南京五府僉書官行禮，似於祀典稍加隆重。而禮之未備者，尚多可商。按宏治中臺州人繆恭走京師，上書言六事，其一請封建庶人之後為王，以奉懿文祀。通政司大怒，謂為討死，囚之兵馬司，以其疏上。上不罪也。列聖相承，善體文皇意中之事，無奈臣下溺下習聞，無能將順。惜哉！　　【陵寢之祭】列聖陵寢，俱在京師天壽山。其在金陵，唯太祖孝陵，以及懿文太子寢園耳。太祖一歲大祭者凡三，而懿文園則九大祭，不知何故。意者，建文追諡興宗時，加隆禰廟，有此縟禮。其後因循不及改正，而南中大老，視為尋常故事，亦無一語及之。按懿文園在孝陵之東，至今稱為東陵。想當日追崇尊號，必追上陵名，既經革除，遂不可考。而人之稱陵如故，則建文之澤，猶在人心也。　　【建文君出亡】建文君出亡再歸，其說不一。陸文裕謂從雲南到闕，有故臣太監吳誠識之，遂留之內廷，以壽終，葬金山。鄭端簡之說亦如之。獨薛方山《憲章錄》云：正統十二年，廣西思恩州獲異僧楊應能，升州為府，以土知州岑瑛為知府。　　異僧即建文也。亦以吳誠為證，初不言其偽。《實錄》則云：正統五年，有僧年九十餘，自雲南至廣西，語人曰：我建文帝也。張天師言我四十年苦，今數滿宜返國。詣思恩自言，岑瑛送之京師。會官鞠之，其姓名為楊應祥，鈞州人，洪武十七年度為僧，游兩京雲貴。以至廣西。上命錮錦衣獄而死。同謀僧十二人俱戍邊。凡三說俱不同。弇州獨以《實錄》為真，而薛所紀相近。又云：「思恩故府，未聞某年升州為府。」則大不然。按思恩本元邕州，屬田州府路。本朝洪武間，土官岑永昌歸附，授思恩知州，仍屬田州府。永樂初，改屬布政司，永昌死，子瑛襲。至正統四年，瑛以弒賊功，升田州府知府，仍管思恩州（升府事，見正統四年十月，實錄內可查）。瑛欲並有田州，與知府岑紹交惡。總兵官柳薄議升思恩為府，益以諸峒詔從之，尋改稱軍民府。瑛累升參政，改都指揮使。傳至孫濬，又與田州知府岑猛交兵逐之，濬後敗，其妾入官為婢，即故相焦泌陽所嬖者。至正德七年，始改流官，以至於今。然則思恩本以州改府甚明。薛仲常謂為獲僧而改固誤。弇州以為無改府事，則又誤之誤矣！大抵少帝之出，亡不可知，其來歸也，為真為偽，亦未可臆斷。但建文帝以洪武丁巳年生，至正統初不過六旬，而楊應祥自稱九十餘，則假托立見，不待鞠已明矣。　　史官撰實錄，自宜用雋不疑縛成遂故事，以正國體。即真如陸文裕、鄭端簡所言，亦不過令終其天年。英宗聖主，薛文清、李文達輩賢相，處分似亦宜然。但懿文太子之祀不廢，而少帝猶然。若敖之鬼，是在聖子神孫。用故主事楊循吉。及近年庶子王祖嫡、通政司沈子木等之議，續其烝嘗，若子產所謂。有以歸之斯可矣。至唐隱太子巢刺王立后故事，未敢輕議也。近年陳南充議開局修史，言官因請復建文紀年，上命建文朝事，俱附太祖本紀之末，而不沒其年號。會修史中輟，不果行。　　少帝自地道出也，蹤跡甚秘，以故文皇帝遣胡瀅托訪張三丰為名，實疑其匿他方起事。至遣太監鄭和浮海，遍歷諸國，而終不得影響。則天位雖不終，而自全之智有足多者。當時，倘令故臣隨行，必立見敗露。近日此中乃有刻《致身錄》者，謂其先世曾為建文功臣，因侍從潛遁為僧，假稱師徒，遍歷海內，且幸其家數度。此時蘇、嘉二府逼近金陵，何以往來自由？又賡和篇什，倘佯山水，無一識察者？況胡忠安公之出使也，自丁亥至丙申，遍行天下，凡十年而始報命。觀《忠安傳》中云：「窮鄉下邑。無不畢至。」胡為常州人，去此地僅三舍，且往來孔道也，豈建文君臣，能羅，公遠隱身法耶？所幸偽撰之人，不曉本期典制，所稱官秩，皆國初所無。且妄創俚談，自呈敗缺。一時不讀書不諳事之人，間為所惑；即名士輩，亦有明知其偽，而哀其乞憐，為之序論，真可駭恨！蓋此段大謊，又從老僧楊應祥假托之事，敷演而成，或流傳於世，誤後學不小。又，《傳信錄》云：宣宗皇帝，乃建文君之子，傳至世宗，皆建文之後。此語尤可詫。蓋祖宋太祖留柴世宗二子，及元末所傳順帝為宋端王合尊幼子二事，而附會之耳。乃不自揆，僭稱傳信，此與近日造「二陵信史」者何異！庸妄人自名為信，他人何嘗信之。此皆因本朝史氏失職，以至於此。　　甲戌年，今上御日講，問輔臣以建文君出亡事。張居正對曰：此事國史無考，但相傳正統間於雲南郵壁題詩，有「流落江湖數十秋」之句。一御史異而詢之，自言建文帝，欲歸骨故土。遂驛召入宮養之，時年已七八十，後不知所終。蓋江陵亦不曾記憶《英錄》中有此事也。　　【龍潛舊邸】宋時人主龍潛時，封國登極後，例升為府。　　如吾秀州之升嘉興府亦其一也。文皇帝從燕起，已改北平布政司為北京。肅皇帝從興邸入纘，已升安陸州為承天府，最合古義。惟憲宗以沂王再正儲宮，穆宗以裕王肇登宸極，二地一在山東，一在河南，俱名邦要郡，似亦宜升州為府，以表兩朝潛藩故地。天下有視之若迂，而於國體有關者，此類是也。今宇內大州，在中原無如徐州，當四戰之地，須改為府。他則如山西之蒲、澤二州，地險而固，其屬邑俱不奉約束，宜亦改為府治，從本省汾、潞二州事例。又如四川之潼川州，在宋為利州路，列四蜀之一，以鎮帥開閫，最為雄盛。且所領十縣，俱上腴善地，尤宜急升為府，以資彈壓。今建議者，非抵掌衛、霍，即抗顏桑、孔，於此等事，俱置不問。一旦有急，始議更張，晚矣！　　又四川眉、邛、嘉、雅四州，列上川南道，各統大縣而無府治。此在唐中葉，別建一鎮為節度使，今亦宜並為一大府，而以諸州屬之。其中嘉定州最為上腴，且統六縣，即設兩府治亦可。　　【年號】古來紀年多有犯重複者。即本朝亦有之，如永樂、天順、正德、皆是也，文皇靖難，諸降附解、楊諸公，扶服乞哀，聖意獨斷，料無獻替。英宗復辟，石亨輩俱武人，第取美名以彰天眷，豈能諦考？若孝宗上賓，曾無暴遽，何不詳審乃爾。惟今上所紀最新而確。即今御歷久長，如川方至，業已應之。蓋時高、張二相，學問自勝前人也。至若先帝紀年，雖前代所無，然興邸已有隆慶殿，改名慶源；宣府又有隆慶衛，改名延慶；襄府隆慶郡王載鼎，改封鄖城，不免多一番紛更。　　而憲宗第六女下嫁附馬游泰者，亦號隆慶公主，則不及追改矣。　　又，今四川劍州，曾以宋孝宗潛邸，升為隆慶府。金章宗徒單後宮，亦名隆慶。皆灼然耳目，豈一時未遑審訂耶？前此若宣宗宣德之號，雖前所無，但梁武起兵，用齊宣德太后命令，隋官有宣德郎四十人；五代錢氏，曾號湖州為宣德軍；宋正朝為宣德門，宋元豐官制有宣德郎；本朝洪武間有宣德侯，金朝興元有宣德府，即今宣府是也，似亦未能精考。世宗入纘，初擬紹治為號，而上不用。此未必薄弘治為不足紹，而繼統不繼嗣之意已蓄於隱微，特輔臣不及窺其端耳。況「嘉靖「二字，王守仁已稱示於所勒文矣。識應之說，良不可誣！又「嘉」字，古以紀年者不少，惟宋理宗之嘉泰，當時離合之為有力者喜。　　世宗甫即位，張、桂輩以廟議驟得柄政，盡逐故老，非有力而何？　　【太廟功臣配享】古來帝王，皆有功臣侑食，本朝惟中山王徐達以下十二人，配享太祖。至洪熙元年，又加清河王張玉、東平王朱能、寧國公王真、榮國公姚廣孝，陪祀太宗。此後列聖附廟，俱無臣子侑食於帝，此聖朝祀典第一缺事，而建白無及之者。惟夏文愍言為禮卿時，曾建論謂二祖所配皆武臣，未確，請如宋世。易以文臣，而世宗不從。然亦未暇以列帝左右為請也。世宗訂定祀典，進劉基於太祖之側，而斥姚廣孝，不使得侍太宗。此不特聖主獨見，亦海內公論。惟濫入武定侯郭英，則以元孫佞幸得之。戶部左侍郎唐冑曾力爭以為不可，而上不從，惟此未愜人心耳。愚謂二祖陪祀大臣，宜進宜退，事關宗廟，非今日所敢擅議。惟自仁宗以至穆宗凡八廟矣，豈少疏附後先如丙、魏、姚、宋其人者。乃曠典至今不舉，真不得其解。竊嘗考宋十三帝，惟欽宗無配享，其他帝皆有侍臣：太祖則趙普、曹彬；太宗則薛居正、潘美、石熙載；真宗則李沆、王旦、李繼隆；仁宗則王曾、呂夷簡、曹瑋；英宗則韓琦、曾公亮；神宗則富弼，後斥弼而用王安石，最後又斥安石仍用弼；哲宗則蔡確，其後斥確改司馬光；徽宗則韓忠彥。以上惟彬美、繼隆、瑋開臣，餘皆文臣也。南渡，高宗用趙鼎、呂頤浩二文臣，韓世忠、張濬二武臣。蓋以再造與開國同也。孝宗則陳康伯、史浩，光宗則葛邲，寧宗則趙汝愚，俱純為文臣矣。然則夏貴谿之議，固未可非也。嘗妄臆之，仁宗朝如黃淮、蹇義等。　　宣宗朝如金幼孜、楊士奇等，英宗朝如楊溥、李賢等，景帝雖不入廟，其時亦有於謙、王直諸人，憲宗朝如商輅、彭時等，孝宗朝如劉健、劉大夏等，武宗朝如李東陽、楊廷和等，世宗朝如張孚敬、徐階等，穆宗朝如高拱、楊溥等，皆其選也。草野之見，不知可備採擇否？　　唐冑之駁郭英也，謂太祖手定配享功臣之後，又十六年郭英始以偏裨從大將傅友德平雲南，始封武定，則英之得侯，乃雲南之功，而非開國之功也。其他說更辨，而世宗終不聽。　　【賜外國詩】永樂三年，滿剌加國王遣使入京，求封其山為一國之鎮。上嘉之，命封其國之西山為鎮國山。上御制碑文，賜以銘詩曰：「西山鉅海中國通，輸天灌地億載同。沐日浴月光景融，兩崖露日草木濃。金花寶鈿生青紅，有國於茲樂雍谷。王好善義思朝宗，願比內郡依華風。出入導從張蓋重，儀文裼襲禮虔恭。天書貞石表爾忠，爾國西山永鎮封。山君海伯翕扈從，皇考陟降在彼穹。後天監視久益隆，爾眾子孫萬福崇。」　　四年，又以日本國王源道義捕海寇有功，賜白金千兩、織金彩色幣二百、綺繡衣六十件、銀茶壺三、銀盆四，及綺繡紗帳衾褥枕席諸物，海船二支，封其國山曰壽安鎮國之山。上親制碑文，賜以銘詩曰：「日本有國鉅海東，舟航密邇華夏通。衣冠禮樂昭華風，服御綺繡考鼓鐘。食有鼎俎居有宮，語言文字皆順從。善俗殊異羯與戎，萬年景運當時雍。皇考在天靈感通，監觀海宇罔不恭。爾源道義能迪功，遠島微寇敢鞫凶。鼠竊蠅嘬潛其蹤，爾奉聯命搜捕窮。如雷如電飛蒙沖，絕港餘孽以火攻。焦流水上橫復縱，什什伍伍禽奸凶。荷校屈肘衛以從，獻俘來庭口喁喁。彤庭左右誇精忠，顧咨太史疇勛庸。有國鎮山宜錫封，惟爾善於山增崇。寵以銘詩貞石礱，萬世照耀扶桑紅。」六年，嗣浡泥國王遐旺還國，賜金鑲玉帶一、金帶一、金百兩、銀三千兩、錢鈔錦綺紗羅衾褥帳幔器皿，及王母王叔以下有差。先，遐旺父言：蒙恩賜爵，國之境土，皆屬職方，而國有後山，封為一國鎮。至是其子又請上命，封長軍鎮國之山，御制碑文，其銘詩曰：「炎海之墟，浡泥所處。煦仁漸義，有順無遷。慺慺賢王，惟化之慕。道以象澤，遹來奔赴。同其婦子，兄弟陪臣。稽顙闕下，有言以陳。謂君猶天，遺其禮樂。一視同仁，匪厚偏薄。顧茲鮮德，弗稱所云。浪舶風檣，實勞懇勤。稽古遠臣，順來怒逆。以躬或難，矧曰家室。王心亶誠，金石其堅。西南番長，疇與王賢。矗矗高山，以鎮王國。攙文於石，懋昭王德。王德克昭，王國攸寧。於萬斯年，仰我大明。」　　先是浡泥國王麻那惹加耶乃率其妃弟妹男女陪臣來朝，上遣中官宴勞，所過諸郡設宴。比至，上親享之，宴其妃於三公府。未幾，卒於會同館，上致祭以禮，葬安德門外，賜諡曰恭順。　　命其子遐旺襲封，因有是請。又，遣官行人送歸其國。至九年，滿剌加國王拜里迷蘇剌率其妻子陪臣五百四十餘人入朝，上遣官往勞，有司供帳會同館。上御門宴勞王妃、陪臣如浡泥國王，賜與亦如之，而妃賜加厚。蓋又封山賜碑以後事也。十四年，封柯枝國王可赤里為國王，並封其國中之山為鎮國山。上親制碑文，內繫以銘曰：「截彼高山，作鎮海邦。吐煙出雲，為國洪龐。時其雨暘，肅其煩熇。作彼豐穰，祛彼妖氛。庇於斯民，靡災靡河。室家胥慶，優遊車歲。山之嶄矣，海之深矣。勒此銘詩，相為終始。」蓋對外國山者，凡四見，皆出睿制詩文，以炳耀夷裔。且詞旨雋蔚，斷非視草解、楊諸公所能辦。因思唐文皇兵力僅伸於漠北，而屈於遼水一海夷。如文皇帝威德，直被東南。古所未賓之國，屭贔宏文，昭回雲漢。其盛恐萬所未有也。　　【釋樂工夷婦】宣德十年，英宗即位，論禮部曰：教坊樂工數多，其擇堪用者量留，餘悉發為民。凡釋教坊樂工三千八百餘人。又，朝鮮國婦女，自宣德初年取來，上憫其有鄉土父母之思，命中官遣回金黑等五十三人還其國，令國王遣還家，勿令失所。以宣宗勵精為治，而不免聲色之奉如此。英宗初政，仁浹華夷矣。　　是時，各寺法王國師剌麻等六百九十餘名，亦減數存留，餘者令回原寺居住。又放添財庫夫役二千六百四十餘人。又省豬羊雞鵝二萬七千餘、子鵝二千、羊三千、牛三千。又減廚役六千四百餘名。至牲口料糧，亦減粟四萬石。蓋宣德正值全盛之極，然去開創未遠，尚冗濫破冒至此。況成、正以後乎！　　【賜圖記】人主賜臣下印記，始於文皇帝賜井泉、張泌諸臣。至仁宗朝，蹇、夏、三楊、金、黃諸公皆得之。繼而宣宗賜蹇、夏、三楊以及胡瀅、吳中。此後，則景帝賜胡瀅、王文、孔宏緒。若憲廟之賜李孜省等佞幸耳。至世廟賜楊丹徒、張永嘉、桂安仁、李任邱、費鉛山、夏貴谿、顧崑山、翟諸城、方南海、嚴分宜諸公，乃至郭勛、仇鸞之屬，亦俱得之。後方四樵辭相位歸南海，其年僅五十，於議禮諸公去位最早。臨行，繳上上所賜銀記，所謂「忠誠直諒」者。劉銃適見之云，先朝三楊相公俱帶回不繳，因口誦三公疏。方從之，遂攜之歸。銃且囑曰：「林下有所見，可即用印記上聞。」方歎曰：「使桂見山聞此語，亦不繳上矣。」蓋當時揆地諸公無有不繳還者，僅西樵留之家耳。今上惟賜張江陵一銀記曰：「帝賚忠良」，其事在戊寅張歸葬之年，令其在途在家俱得用以入奏。然還朝以後，不聞奏繳，後遭藉沒，亦不聞此記仍還內帑。想張氏諸嗣君至今猶寶藏也。　　按井泉、張泌，俱官止光祿卿，泉又廚役出身，二人俱被免死詔，尤奇。　　【節假】永樂間，文皇帝賜燈節假十日。蓋以上元遊樂，為太平盛事，故假期反憂於元旦，至今循以為例。惟遇外吏考察之年，則吏部都察院、及吏科當事者，不得休暇。蓋外僚過堂，正值放燈之時，不可妨公務耳。近年建白，遂有為燈事嬉娛，為臣子墮職業、士民溺聲酒張本，議禁絕之，其不知體制甚矣！又，京師百寮出外夜還，必傳呼紅鋪以燈傳送。此起於弘治間，孝宗一日夜坐甚寒，問左右：「此時百官亦有宴集而歸者否？」左右曰：「有之。」上又問曰：「如此凜冽且昏黑，倘廉貧之吏，歸途無燈火為導，奈何？」左右曰：「亦有之。」上因傳旨：「此後遇京官夜還，無問崇卑，令鋪軍執燈傳送。」　　孝宗之曲體臣下如此。近日，言官上奏，欲裁省宴會，至於僚采親屬並禁其酒食過從。似此不近人情，乃吳元濟所以防淮蔡三州民者，曾是全盛之世所宜見也？又乙酉、丙戌間，沈歸德為大宗伯，立議禁奢崇儉，其議甚正，其說甚詳。奉旨頒示天下，至欲並禁娼優，則以議者不同而止。無論兩京教坊為祖宗所設，即藩邸分封，亦必設一樂院，以供侑食享廟之用，安得盡廢之！至於中宮王妃合巹，及內庭慶賀，俱用樂婦供事，一革，則此諸慶典將奈何？又如，外夷朝貢賜宴，大廷元會，及諸大禮，俱伶官排長承應，豈可盡廢！此俱不必言。即四方優人集都下者，亦為勛貴縉紳自公之暇，借以宴衎即遇大比之歲，宴大小座師，賀新進郎君，亦情禮之不可缺者。何以並欲禁之？隆慶間，山東葛端肅長西臺，曾建此議，穆宗允行，而終不能革。沈則以眾咻而阻。兩公俱清正名臣，而建白及此，似未為知體。　　【中秋無月詩】世傳中秋無月詞，如永樂中，上開宴，月為雲掩，命學士解縉賦詩，因口占《落梅風》以進云：「嫦娥面，今夜圓，下雲簾，不著臣見。拚今宵倚闌不去眠，看誰過廣寒宮殿。」上大喜，復命以此意賦長歌。半夜月復明，上大喜曰「才子可謂奪天手段也！」按此詞雖佳，不如金海陵煬王在汴京作《鵲橋仙》詞云：「停杯不舉，停歌不發，等候銀蟾出海。是誰遮定水晶宮，作許大，通天障礙？虯髭燃斷，星眸睜裂，猶恨劍鋒不快。一揮揮斷彩雲根，要看嫦娥體態。」似更雄快可喜。又先大父曾云：弘治癸丑庶吉士薛格，閣試《中秋不見月》詩，考第一，中一聊云：關山有恨空聞笛，鳥鵲無聲倦倚樓。當時爭傳誦之，惜其全首不稱耳。解所進歌行，遠不及詞之俊，不知文皇何以賞之。　　【先朝四駿】今上丙子，出內府舊藏文皇靖難時所乘四駿圖，命輔臣張居正等恭題。其一曰龍駒，鄭村壩大戰，胸膛著一箭，都指揮丑丑拔箭；其二曰赤免，白溝河大戰，胸膛著一箭，都指揮亞失帖木拔箭；三曰棗騮，小河大戰，胸膛一箭，後兩曲池一箭，安順侯脫火赤拔箭；四曰黃馬，靈璧縣大戰，後曲池著一箭，指揮雞兒拔箭。以上拔箭四人俱夷名，文皇所收虜中號驍卒用以衝鋒者宜非盛庸、平安輩所敵，況李景隆乎！鄭村壩距北平止五十里，自是馬首日南。一日至靈璧，而漸逼京畿矣。時，閣臣所上詩章，俱不足發揮神功聖烈，亦才限之也。古來以干戈手定宇內，堪匹我文皇者，惟唐太宗一人，當時亦有六馬，其一曰拳毛騧，黃馬黑喙，平劉黑闥時所乘，前中六箭，背三箭；其二曰什伐赤，純赤色，平王世充、竇建德時所乘，前中四箭，背中一箭；其三曰白蹄烏，純黑色，四蹄俱白，平薛仁杲時所乘；其四曰特勒驃，黃白色，喙微黑，平宋金剛時所乘；其五曰颯路紫紫燕騮，平東都時所乘，前中一箭；其六曰青騅，蒼白雜色，平竇建德時所乘，前中五箭。　　時殷仲容為贊，歐陽詢書之，贊文亦不甚稱，而書法則佳甚矣！二太宗俱從百戰之餘享有太平。唐宗用兵七年，然在邸之日居多；我太宗雖僅四年，然無日不在師中，瀕危而後濟者數次，以故入金川門之後，慟哭於孝陵，始登大位，其艱苦可知矣。　　此四駿六馬者，載負真龍，出入矛戟，圖形翰墨，與登麟閣凌煙何異？然昭陵宴駕後，琢石為六馬，列置柏城，如生前天廄之狀。後來，天寶兵亂，遍體沾濕，杜甫所云：「玉衣晨自舉，石馬汗常趨。」蓋紀實也。靖難四駿，非神孫表彰，幾泯無傳。　　蓋祖宗締構，與倒戈壺漿者大不同，後世勿徒賞其神駿權奇可也。　　按：成化間，劉文安定之所詠文皇戰馬，本有八駿。自鄭村壩、白河溝之後，又有馬曰烏兔，東昌府縣大戰中箭，都督童信拔箭；曰飛兔，夾河大戰中箭，都指揮貓兒拔箭；曰飛黃，欒城縣大戰中箭，都督麻子帖木兒拔箭；曰銀褐，宿州大戰中箭，都督亦賴冷蠻拔箭。此後遂戰於靈璧縣矣。蓋文皇靖難，每戰必身先士卒，御馬皆傷。當時既有此圖，不知今上何以僅出其半。內府所珍，斷無遺失之理，或中有別故，亦未可知。　　如唐太宗六馬，而杜甫僅舉一拳毛騧，即其例也。　　【從龍誅賞迥異】潛邸從龍之賞，宣宗之後，即接景帝，凡舊臣俱沾恩命。而其一時之厚薄，後日之榮枯，竟成兩截。　　則莫如宣德一朝，如兩庶子陳瑛、張山，即大拜入閣，可云厚矣。而洗馬戴綸以兵部侍郎出鎮交趾，中允林長懋為鬱林州知州，一守夷方，一斥瘴鄉，此際之疏薄已極矣。其後，綸死於獄長懋久錮，至英宗朝赦出，僅得仍守鬱林。曾聞長懋因侍上，上還北京，取道水路，致觸聖怒，而綸之得罪則未詳。今觀《立齊閒錄》所述，則長懋及綸為宮僚時，多苦口犯顏，遇宣宗稍有銜違，即以聞於文皇，銜之已非一日。長懋之出守，復多怨望語，遂下錦衣獄，並某弟刑部主事遵節，亦出為慶遠通判。　　又，勒懋攀指綸罪，遂逮至京，綸叔河南守賢、太僕寺卿希文，百口俱藉沒。希文幼子懷恩腐刑，至成化間為司禮太監，皆非常處分也。宣宗仁聖，不宜修故卻至此。意者以戴綸規切，將如內臣江保、黃儼輩之危仁宗耶？若景帝之長史儀銘，至兵部尚書；審理俞綱、伴讀俞山，俱至太子少保，且保全於天順鼎革之際，恩禮不替。較宣德戴林，抑何霄壤也！　　懷恩在成化間執大權立大功，為本朝賢榼巨擘。然恩自云吳人，而戴綸則山東高密人，豈當時有所諱避耶？抑別一懷恩耶？　　【賜講官金錢】御前八局中，有所謂銀作局者，專司製造金銀豆葉以及金銀錢，輕重不等，累朝以供宮娃及內侍賞賜。　　今上沖年，每將錢豆亂撒於地，任此輩拾取。觀其跌攘奪，以為笑樂。然有可異者。李古廉為侍講學士，宣宗至史館，袖金錢賜諸詞臣，俱爭從地上拾取。李獨立不動。上呼至前，以袖中錢賚之。蓋寵異儒臣偶一戲劇耳。景帝初年，開經筵，以寧陽侯陳懋、閣臣陳循、高谷知經筵，閣臣商輅等為講官，每值講畢，輒布金錢於地，令諸臣競拾。獨高文義以老不能俯仰，遂無所得，同列代拾以貽之。竊意講筵非爭財之所，宰相非攫金之人，景帝亦英主也，似未必有此。　　【廣寒殿】大內北苑中，有廣寒殿者，舊聞為耶律后梳妝樓，我朝成祖命留之，為後世鑒戒。宣宗曾為之記，蓋當時上及群臣，尚用為遊覽之所。其後日就傾圯，無人復登。然故老相傳，及貴臣大榼。以至隸人，則眾口云遼后妝臺。想文、章二聖亦未必知其誤也，此殿雖久頹廢，直至今上已卯歲端陽前一日，遺材盡倒，樑上得金錢百二十文，蓋厭勝之物。其文曰「至元通寶」，此號為元世祖紀元，可見非契丹所建明甚。　　是時，閣臣張江陵首叨金錢之賜，備記其事。張集晚出，人不及睹。且事涉宮掖，世尤喜談也。則今吳越間，靈岩之西施腳跡，吾邑之蘇小小墓，皆此類耳。又傳金章宗同李妃坐此臺，出一對云：「二人土上坐。」妃對以：「一月日邊明。」一時詫為絕奇。不知乃本朝國號之讖。　　【蟒衣】今揆地諸公多賜蟒衣，而最貴蒙恩者，多得坐蟒。則正面全身，居然上所御袞龍。往時惟司禮首榼常得之，今華亭、江陵諸公而後，不勝紀矣。按正統十二年，上御奉天門，命工部官曰：「官民服式，俱有定制。今有織繡蟒、龍、飛魚、門牛、違禁花樣者，工匠處斬，家口發邊衛充軍。服用之人，重罪不宥。」弘治元年，都御史邊鏞奏禁蟒衣云：「品官未聞蟒衣之制，諸諳書皆云蟒者大蛇，非龍類。蟒無足無角，龍則角足皆具。今蟒衣皆龍形。宜令內外官有賜者俱繳進，內外機房不許織。違者坐以法。」孝宗是之，著為令。蓋上禁之固嚴。但賜賚屢加，全與詔旨矛盾，亦安能禁絕也！　　【天順年號】景泰七年秋，妖賊李珍者，浙之錢塘人也，為火居道士，聞苗賊作亂，往投之。遇武當山道士魏元沖於途，與言：「我有異相，汝隨我當富貴。」因同往苗賊執銀寨中，謂曰：「我唐太宗之後，生時有紫氣三晝夜。今聞空中人言，命我率兵征討天下，遂與元沖同至此。」苗賊俱順之。築臺偽稱皇帝，書「天順「年號，封苗首等為侯及都司等官，率兵二萬至天柱，為都指揮湛清擒獲，解京磔之。不數月而上皇復辟，正用此紀年。萑符小寇，乃與聖主同號，蓋機兆亦非偶然。但「天順「二字，在遼穆宗已自稱為徽號。金宣宗時，蓋都楊安兒者，亦僭號天順。至故元泰定帝崩，其太子阿速吉人，即位於上都，亦以天順為年號。俱著之史冊。時武人石亨輩不足責，徐武功亦不學之甚矣！　　【英宗即位日期】英宗在位，前十四年，後八年。先以正統十四年八月十五日壬戌車駕北狩，至次年八月十五日丙戌還京，凡蒙塵恰一年，不差一日。自是居南宮者七年，以天順元年正月十七日壬午復辟登極，至天順八年正月十七日己巳晏駕，前後不差一日，豈運會偶爾相值，抑果如術家所云，星命必然之數耶？　　按吳越國錢俶，以八月廿四日之四更生，壽止滿六旬，即以其年八月廿四之四更卒。又與其父元瓘同一諱日。南唐國李煜以七夕生，亦以七夕卒。二人皆偏霸降王，非可比擬真主，然亦異矣。至南濟王奂妻殷氏，孿生二子，曰融曰琛，以四月二日生，同以四月二日刑死於市。又，唐宰相喬琳亦生於七夕，後以降伏朱小泚伏誅，亦七月七日也。其年已七十餘矣。宋蔡京父祖與京。俱以七月廿一日卒，三世同一忌辰，尤奇。　　【複壁誅賞之濫】天順元年正月，南內奪門之功，開賞過濫，不必言矣。乃至無目人劉智，亦拜漏刻博士。以致教坊司樂工高钅監升司樂，俱見之明旨。不亦重辱此盛舉哉！以故朝天宮道士朱可名、大興隆寺僧本金，皆以誦經所祝乞官。而山西按察司俞本，亦以曾禱關羽廟祐上還京，且錄告神詩文以獻矣。若於謙、王文諸大臣，即云得罪主上，僇其身，永戍其子孫足矣。何至藉沒其家？祖宗來非叛逆不用此法。此時已過於慘烈。至如閣臣岳正，僅以漏泄聖語，罪止戍邊，亦以其室廬及所有家具，盡賜通事達官李鐸，無乃更甚耶！乃至都督范廣，戰功與石亨相亞，特以於謙愛將，為曹、石輩所惡，即抵極法，且以其第宅並妻孥賜降虜皮兒馬黑麻，則尤國朝怪事。一時誅賞不遵祖制，不厭人情，一至於此。成化二年，廣妻宿氏訴冤，憲宗惻然哀之曰：「范廣驍勇，為一時諸將冠，中外奸臣以計殺之。」命其子升仍襲世職，仍還所沒家貲。則廣之妻小，辱於匈奴者十年矣。後來忠義報國者，能無喪氣自沮耶？　　【景泰初賜邊臣敕】正統己巳八月十五日，上北狩不返。十七日報至京師，十八日景帝以太后命監國，至二十八日令旨諭鎮守居庸關內臣潘成、都指揮孫斌、員外郎羅通：「今得鎮守大同等官報虜寇圍擁一人，到彼城下，稱是至尊，都出朝見，及與銀兩鍛疋、賞眾等因，此等無謀無知之人，聽其詐誘，已令人去責他，不許再蹈前失。諭至，爾等只依前諭，不可如彼輕信。中國惟知社稷為重，爾守將等只知為國守關為重。今後若有此等不分真偽，切不可聽虜誘詐。慎之慎之！」故渝上鈐郕王之實。此時監國才十許日，而有「只依前諭」之語，則所遣示意，非一次矣。又云「不許再蹈前失」，又云「不分真偽」，明示以睿皇再臨邊，必當拒回明矣。而「社稷為重」一語，早已佈告邊將。則監國登極以後，自然全以此言折虜謀。乃其後獨歸罪於肅愍、王毅愍，不亦冤哉！羅通尋升右副都御史，總督軍務賜敕，遂居內官潘成之前矣。通筮仕為交趾清化知府，後謫廣西河泊所官，路遇異人授以兵書曰：「己巳之難，需公大用。」其言果驗。亦異矣。　　【憲孝二廟盛德】憲宗在東朝，景帝廢之為沂王。及登極，而訓導高瑤者建言，請追復郕王尊號。黎文僖淳時為庶子，疏劾之，謂瑤有死罪二。上批曰：景泰已往過失，朕不介意。顯是獻諂希恩，俱不必行。數年而景皇帝得追崇矣。黎既被此旨，自宜引退，乃此後在侍從歷成化二十餘年，至孝宗弘治四年，始以南大宗伯休致。抑何厚顏耶！孝廟初元，臣下欲治故錦衣都指揮使萬喜等罪，且藉其家，上不許。然萬妃當日若果進鴆於紀妃，揆之天理人情，即追雪怨毒，亦未為過。而孝宗以事狀未明，且恐傷先帝在天之心，迄不見從。此雖聖孝超越古昔，亦揆地劉博野諸公調護之力也。孝宗注意外家，思富貴之而不能得者，僅追爵孝穆之父福斌為都督而已。後有自言為元舅者二人，又太監陸愷者，亦附會為皇親，俱官金吾，受厚賚。並於孝穆原籍祖瑩設一巡檢司，以司守護。後詐冒事敗，俱置之法。上仍命遣官往粵西尋訪真外家，究不能得，因命革所設巡檢司，訪求事亦遂罷。蓋初時訛報紀為李，故假托者紛紛起。　　孝穆之崩逝既不顯明，而宗族又不及承恩澤，何薄命也！按孝穆相傳為廣西桂林人，實平樂府賀縣人。又，《雙槐歲抄》云：孝宗曾贈后父李公為慶元伯。既訛其姓，又無其名，似未確。又，陸自云孝穆親兄，其籍乃無為州巢縣人，又與廣西遠萬里，不知何據。　　【君相異稟】憲宗皇帝玉音微吃，而臨朝宣旨，則瑯瑯如貫珠。近年新安許文穆公頭岑岑搖，遇進講取旨，則屹然不動，出即復然。乃知君相天賦，本非常人可比，常理可測。又有丙戌進士。浙人羅應斗者，素強壯無疾，但每坐堂皇，輒眩暈欲死。初，起部郎陸郡守，謝事歸。後再起，病如前，甫抵任即去。此蓋福薄使然。　　【貢鮓貢茶】楚中魚鮓之貢，始自成化初年，蓋鎮守內臣私獻耳。為數不過千斤，後漸增至數萬，改屬布政司，貢船至十二號。孝宗仁恕，仍命屬中使，減去船十雙，累朝因之。今上壬辰，以楚貢粗惡，至褫左方伯官為編氓。蓋又屬藩司，但不知改於何年耳。此等事皆職貢成例，敝規既立，貽累無窮至此。因見宣德六年，常州知府莫愚奏：本府宜興縣舊貢茶額止一百斤，漸增至五百斤，近年乃至二十九萬斤，陳納過尚少九萬，乞恩貸之。上曰：不意茶害乃至此。令補者免進，仍於廿九萬斤中止貢其半。時去二祖廟未遠，且宣宗聖德，尚不免加舊額至數十倍。即云減半，為數亦不少矣。況後世但知增，不知減耶！　　【召對】孝宗留心政事，優禮大臣。每賜召對，幾如古之晝日三接。此本朝極盛際也，先是，憲宗以天語微吃，以故賜對甚稀。一日，召閣臣萬眉州、劉博野、劉壽光等入，訪及時政，俱不能置對，即叩頭呼萬歲。當時有「萬歲相公」之謔。　　今上沉默歲久，自庚寅元旦召吳門、新安、太倉、山陰入對，以後又廿五年而為乙卯之四月，以張差闖宮一事，召方德清、吳崇仁二相入內商榷，方惟叩首唯唯，不能措他語，吳則口噤不復出聲。及上怒，御史劉光復越次進言，厲聲命拿下，群閹哄聚毆之。事出倉卒。崇仁驚怖，宛轉僵臥，乃至便液並下。　　上回宮，數隸扶之出，如一土木偶，數日而視聽始復。真所謂天威在顏。使溫嶠不容得謝者，況崇仁自登第後。尚未覲穆若之容，一旦備位政本，不覺失措至此，以視憲宗朝萬眉州諸公，又不逮矣。　　【重修會典】《會典》一書，蓋仿《唐六典》而加詳焉。太祖初著《諸司職掌》，至英宗復辟，復命詞臣纂修《倏格》，以續《職掌》之後。蓋《會典》已權與於此，但未及成帙耳。　　至弘治十年丁巳始創立，此書成於弘治十五年，賜名《大明會典》。進呈之日，上御奉天殿受之，宴總裁劉健等於禮部，命英國公張輔侍宴，典極隆重。即日孝宗御制序序之，但未及刊行。至正德四年，刪潤而登之板。又至嘉靖八年，世宗再命諸詞臣重修之，已有緒矣。二十四年春，閣臣嚴嵩等，又請續添新例，以成全書。上允之。至嘉靖二十八年而始成。初則張永嘉、桂安仁、夏貴谿等為政，以故如宗獻王，如分郊，如四禘，如改制冠服，俱詳載新制，而舊儀反略焉。又，禮部儀司所列大行皇太后喪禮一款，則興獻王之章聖蔣后，反居太祖孝慈馬后之前。至其後又皆嚴分宜總裁，徒知取媚主上，而紊禮逾法則極矣。進呈御覽之後，世宗留之禁中，不制序，不發刊，聖意深矣。至今上四年，又命輔臣張江陵等偕史臣重修，至十五年始竣事，今刊行者是也。蓋此書雖四修，而人間傳行板本，止正德與萬曆兩部而已。　　【弘治中年之政】番僧尚師答巴堅參，封萬行莊嚴，功德最勝，智慧圓明，能仁感應，顯國光教，宏妙大護法王、西天至善金剛普濟大智慧佛，此成化間事也，至孝宗登極已革去矣。　　弘治九年，又下詔升灌頂大國師答巴堅參為西天佛子，而道錄司左正一王應琦等三人，亦復真人高士原職，至十年復賜真人王應琦、陳應循等真人印並誥命，而言官無能救正之者。先是，成化間僧繼曉、李孜省以左道進，後俱伏法。至是太監李廣。　　又以燒煉服食蠱惑孝宗。觀弘治十年，大學士徐溥所上諫疏云：「所成何丹？所煉何藥？」而給事中葉紳之劾李廣也，謂：「一誑陛下以燒煉之名，而進不經之藥；二為皇太子立寄壇之名，而有緩疏之說。」蓋其左道欺誕，亦不下繼曉等矣。十一年，清寧宮災，吏部員外張采又疏諫，謂：「太監汪真、梁芳撓亂國典，脫萬死之誅，幸矣！陛下何以復召還之？」蓋李廣雖死，而直、芳再進矣。十二年五月，五府六部奏彗星見，云：「近年傳升乞升文職至八百四十餘員，武職至二百六十餘員，此成化末年增一倍。又，進入內庫銀兩俱有定數，近者額外三次，取入太倉宮銀至一百三十萬兩。」十四年，命御用太監王端，齊玄武神像至武當山，用黃圍快船至八十餘。科道及吏書倪岳、兵書馬交升，俱力諫不聽。又，太監孫振姪漢，乞恩送國子監讀書，允之，更累朝僅有之事。又，尚膳監奉御趙瑄獻雄縣等處閒地為東宮官莊，上命官踏勘。戶部力言其不可，上云：「業已差官，姑俟之。」其時霸州等處有仁壽宮皇莊，仁壽孝肅后所居，時稱太皇太后，上祖母也。為給事中周旋等所糾，上命退出牧馬矣。獨東宮之獻地得請，何耶？異日武宗登極後，皇莊遍於畿甸，得無權與於此歟？以上數事，皆內榼輩媚上為之。雖於孝宗聖德無牽芥之玷，較之宏治初政。則似稍不牟矣。宦官之關係治道如此。　　按張采以曹郎抗疏，不可謂非直臣，其後至列逆黨。嘉靖間，趙文華亦然。　　【進璽】秦璽始末，予因也先嫚書辨之矣。本朝初，無心於秦物，而弘治十三年，巡撫陝西都御史熊翀奏：鄠縣民毛志學得一璽，廣一尺四寸、厚二寸，其文曰「受命於天，既壽永昌」。上下之禮部。時傳文穆瀚為尚書，以為後世摹仿秦璽所刻，斷非真物，姑宜藏之內府。上是之，僅賞志學銀五兩，撫臣等別無加賚。按秦璽止四寸，即雍州璽。所謂藍田玉者止六寸，若元陽桓所上亦止四寸耳。今乃大至一尺四寸，其為不待辨。聖主之明察，禮臣之持正，勝宋元符君臣萬萬矣。　　【御膳】人主御膳用素，惟孝宗朝為甚。每月必有十餘日齋。然皆光祿寺卿省舊例以進，而內庖自行供給。又，因給事中徐昂言，仍發膳銀與光祿，以補上供之缺乏。至世宗久居西內，事玄設醮，不茹葷之日居多。光祿大烹之門既遠，且所具不精，故以烹餁悉委之大榼輩。聞茹蔬之中，皆以葷血清汁和劑以進，上始甘之，所費不貲。行之凡三十年而至先帝以逮今上，俱仍為故事。且奉齋日少，玉食加豐。自司禮掌印大榼以下，輪日派直。常見一中貴賣一大第，止供上饔飧一日之需，往往攢眉隕泣而不敢言。蓋先朝橫賜無紀，奉賜所得又多，以餘力辨此不難。而今上馭下最嚴，凡歲時例賞亦行裁減，執御輩平居無策，惟以吏、兵二部為外府，居間所入，半充牙盤進獻。乃大臣執法不能盡從，大榼恚怒，往往借中旨詰責，或至齟齬不安其位。真可慨也夫！　　【先朝藏書】祖宗以來，藏書在文淵閣，大抵宋版居大半。其地既邃密，又制度卑隘，窗牖昏暗，雖白晝亦須列炬。故抽閱甚難，但掌管俱屬之典籍。此輩皆貲郎幸進，雖不知書，而盜取以市利者實繁有徒，歷朝所去已強半。至正德十年乙亥，亦有訟言當科料理者，乃命中書胡熙、典藉劉禕、原管主事李繼先查對校理。繇是為繼先竊取其精者，所亡益多。向來傳聞，俱云楊升庵因乃父為相，潛入攘取，人皆信之。然乙亥年則新都公方憂居在蜀，升庵安得闌入禁地？至於今日則十失其八，更數十年，文淵閣當化為結繩之世矣。　　【御輅】大賀鹵簿，為大朝會丹陛所設者，大涼步輦一、步輦一、大馬輦一、小馬輦一、玉輅一、大輅一、板轎一。至於上郊祀及巡幸近地，但乘步輦，其他用備觀美而已。按古有五輅：曰金，曰革，曰象，曰玉，曰木。今玉輦大輅以象負之，而革木之名不顯。意者木輅即板與，惟革輅則征伐用之，武宗以正德十四年親征宸濠，曾乘革輅，最合古禮。玉輅則耕籍田用之，其他輅不知先朝亦曾御否？予兒時，值乙酉之五月，今上以旱，躬禱南郊，自宮中即徒步入天壇，親見穆若之容，衣青苧布袍，潔黑角帶，天行矯健，群臣莫及。四閣臣俱侍從，時山陰王家屏為末相，中喝於途，扶曳以歸。潞王亦扈從上左右，直至午後上始乘馬回宮，並步輦卻勿御也。至主上禁中遊幸，惟用稷轎，其制輕捷，又減少輦數倍。若古時五副車、金根車、豹尾車、雲母輦，以至踏豬車、闒虎車之屬，其制蓋不傳久矣。　　【武宗遊幸之始】武宗八駿之游，始於宣府，事在正德十二年之八月。而先一年丙子之元旦，以及仲冬之朔，已先不成禮矣。元會罷後，御史程起充諫曰：「近者正旦令節，文武百官，四夷百蠻。待漏入賀，迨酉而禮始成，比散已漏下久矣。枵腹之眾，奔趨赴家，前仆後躓，互相蹂踐。有將軍趙朗者竟死禁門，而他臣僚失簪笏，毀冠冕，以得生相慰。午門左右，吏覓其官，子呼其父，僕求其主，喧如市衢，聞者寒心。若倉卒變起，何以禦之？」上不省也。是年仲冬上視牲，入夜始歸。邊兵爭門，填塞閫內，踐踏多死。是時，楊新都憂去，梁南海代為首揆，當以死生力諍，竟不聞伏闕苦口也。次年，丁丑正月郊天大禮，遂出獵於外，又以夜半還。而三月傳臚，狀元舒芬等待命直至夜分，殿上燈火傳呼始克竣事。蓋以宵易畫，習為故事。自是期門微行遂不可問。至秋而出居庸，巡上谷，以至太原、榆林，皆發軔於此。當元旦時，政地即能碎首玉階，亦未必至此。而套疏一二，不蒙悛改，遂持祿默默矣，焉用彼相哉！今人娛誤信《鴻猷》諸錄，動稱梁文康為社稷臣，誤矣！其後吳廷舉以不諫止責蔣全州，蔣在正德為三揆，至嘉靖初始當國也。　　【武宗托名】武宗南征，托名威武大將軍、太師鎮國公、後軍都督府，帶俸。出有敕書之賜，歸有旗帳之賀，此人所盡知。至於崇奉佛教，自稱大慶法王，而番僧因之奏討田百頃。為大慶法王下院。時，禮部尚書傅珪佯為不知，疏駁之曰：「法王何人？至與上尊號並列，當大不道，宜誅。」有詔不問，而下院之說亦止。按此即嘉靖間奉玄，累加真人帝君之權輿矣。　　正德五年，上自號大慶法王、西天覺道圓明自在大定慧佛，給金印玉軸誥命。此弇州已紀之異典者。又寶錄云：以大慶法王印為天字第一號，且鎮國公爵號，亦命刻牙牌與朝參官無異，尤為奇事。又，宸濠反時檄文，指斥上云：「自佩都太監牙牌」，則似未可信。　　【武宗再進爵號】武宗初出，以威武大將軍總兵官為銜，提兵以行。其後親征應州凱旋，則又加官號焉。其敕諭兵部曰：「總督軍務。威武大將軍朱壽，親統六師，剿除虜寇，汛掃腥羶，安民保眾，雄威遠播。邊境肅清，神功聖武，宜加顯爵，以報其勞。今特加威遠大將軍公爵俸祿，仍諭吏、戶二部知之。」蓋至是又易威武為威遠之號。至本年九月，遂進為鎮國公，後府帶俸，支祿五千石，造鎮國公牙牌，並賜誥券。又，以自稱總督，因改天下總督官俱為總制。明年春，又加太師。未幾，南討寧王，復以前銜仍稱威武大將軍統兵而南，安邊伯許泰為前鋒，掛威武副將軍印。泰因敢對人稱上為僚友矣。比十五年十二月班師至京師，提督贊畫軍務平虜伯朱彬疏稱：奉總督軍務威武大將軍鎮國公朱壽指授方略，擒獲宸濠逆黨申宗遠等十五人。上優詔答之。前此題奏，雖有稱鎮國公者，尚無敢稱名，至彬乃斥名直奏，遂直為同列云。威武之稱，古無其官，雖宋將曲端曾拜威武大將軍、涇州防禦使，後死獄中。非佳名也。　　【人主別號】古來帝王，不聞別號。惟宋高宗署其室曰損齋，想即別號矣。本朝惟武宗自號錦堂老人，但升遐聖壽。甫逾三旬，何以遽稱老。世宗自號天池釣叟，在直詞臣各賦詩，惟興化李文定一時最當聖意，即今所傳「拱極眾星為玉餌，懸空新月作銀鉤」者是也。又，嘉靖二十三年，內廷施藥於外，其藥有「凝道雷軒」之印，傳聞「雷軒」上道號也。又云世宗號堯齋，其後穆宗號舜齋，今上因之亦號禹齋，以故己卯「應天命禹」一題，乃暗頌兩朝，非諂江陵也。未知信否。　　【帝后別號】武宗南征，自號總兵官鎮國公，是以至尊而下夷於兜鍪將師，然猶寓名朱壽也。至於奉竺乾教，自稱大慶法王，則同西番入貢僧所封，斯已怪矣。以至世宗事玄所加道家名號，大抵與宣和帝略同，乃於孝烈皇后。亦追封妙化元君。　　夫龍虎山張真人母妻，例得元君封號，其後欲改封一品夫人，嚴旨不允。乃天下之母，下擬異端伉儷，何以示後世？二教之惑人，雖英主不免也。嘉靖間，真人邵元節、陶仲文妻，俱封一品夫人，不稱元君。　　【御賜故相詩】楊文襄在正德末年，以次揆少傅居丹陽。　　適武宗南巡，以徵憲寧庶人為名幸其第，留車駕，前後凡三至焉。上賦絕句十二首賜之，楊以絕句賀上聖武，數亦如之。又有應制律詩諸篇，刻為二編，名《車駕幸第錄》。吳中王文恪。　　為詩四章侈其事，其最後一律云：「漫衍魚龍看未了，梨園新部出西廂。」想其時文襄上南山之觴，以崔、張傳奇命伶人侑玉食，王詩蓋紀其實也。楊是時特荷殊眷，徒以邀致六飛為榮，而不能力勸旋軫，僅以《冊府元龜》等書為獻，似乖舊弼之誼。　　然能止蘇浙之行，則功亦足稱。今世宗登極，召起再相，尚用詞臣潤色故事，而格心無聞焉。蓋此公雜用權術，逢迎與救正備居其半，宜為張、桂輩所輕。　　【白服之忌】白為凶服，古來已然。漢高三軍縞素是矣。　　晉世婦人，一時俱簪白柰花，相傳天女死，為之服孝。俄，太后崩，疑為咎徵。但南朝天子晏居皆戴白，如宋明帝著烏紗帽，劉體仁遽易白紗是也。武宗征宸濠凱旋入京，旗幟尚素，凡江西從逆藩臬大小諸臣，以至前吏部尚書陸完、左都督朱寧，皆裸體反接，首插白旗。其逆徒已伏法者，則梟首於竿，亦以白幟標其姓名。自東安門貫大內而出，數十里間彌亙如雪，識者以為不祥。時，已逼除夕矣。次年壬午之春，上即晏駕於豹房。　　然則國容、軍容，即屏除白色亦可，況俘囚廷獻，例頂緋巾披紅衣乎？　　【禁宰豬】宋徽宗崇寧間，范致虛為諫官，謂上為壬戌生，於生肖屬犬，人間不宜殺犬。徽宗允其議，命屠狗者有厲禁。　　此古今最可笑事。而正德十四年十二月亦有之。時武宗南幸，至揚州行在，兵部左侍郎王。抄奉欽差總督軍務、威武大將軍、總兵官、後軍都督府、太師鎮國公朱鈞帖，照得養豕宰豬，固尋常通事。但當爵本命，又姓字異音同，況食之隨生瘡疾，深為未便，為此省諭地方：除牛羊等不禁外，即將豕牲不許喂養。　　及易賣宰殺，如若故違，本犯並當房家小，發極邊永遠充軍。然則范致虛之說，又行於本朝矣。今古怪事堪作對者，何所不有。王侍郎為王憲，時扈上親征逆濠，後見知世宗，仕至太子太保兵部尚書，諡康毅。范致虛從宋高宗南渡，亦拜宰相。　　【禁殺怪事】古今殺牛，自郊祀外有厲禁。唯邊塞則不盡遵，此亦理勢宜然。內地則兩京俱日日享飫太牢，雖明旨不能遏也。乃禁殺更有可笑者，如正德己卯，武宗南巡禁宰豬，則民間將所畜無大小俱殺以醃藏。至庚辰春祀孔廟，當用豕牲，儀真縣學竟以羊代矣。近年，因天旱斷屠，給事中胡汝寧。遂請並禁捕蛙。按《周禮》蟈氏供御食，即今所謂蛙也。漢霍光亦奏丞相擅減宗廟蛙羔。則人主存亡俱用之，何給事好生，並及此水族耶？此與則天后時，狼咬殺魚何異耶？較之成化間，御史請禁驢騾同車；弘治間，給事請防馬鬃被偷者，尚可恕也。　　【壩上馬房】內外大小祀典，俱領之祠部及太常。惟有壩上馬房無所隸屬，不列祀典。若值祀期，光祿備牲羞，遣中官往祭。不知何所起意，必後世添設，非祖宗舊耳。今本房芻粟至煩，房部一郎官司之，所費不貲。先是，成化十八年，內官梁芳進白水牛一隻，每歲支費千餘金，歷孝宗至武宗已二十餘年，至是言官疏言：「壩上八處，所拳惟牛，最浪費無算。先帝朝給事許文錫建白，謂宜送之犧牲所及光祿寺，已得旨，以內臣黎春言而沮。今宜如議，以省冒濫。」武宗允之。然壩上馬房，至今芻牧供應如故也。國家不經之費，往往如此。　　【伶官干政】武宗之寵優伶，幾同高齊及朱耶之季，至賜飛魚等禁服。然官秩猶有節。惟臧賢以教坊司右司樂，請告疏云。病不能侍左右。上優詔勉留。仍升本司奉鑾供職。其禮視朝士有加焉，已為異矣。至中書官光祿卿周惠疇，既以聚劾允其去矣，復托賢懇於上，以家遠難歸，乞暫留京師。詔仍復職，猶曰異途也。編修孫清者，登弘治壬戌一甲第二，以士論不齒去官，復用賢薦，起為山西提學副使。時，丹徒楊文襄為太宰，謂人曰：如清者不以一官羈之，將何所不為。冀以弭一時之謗議也。伶人瓷橫，至操文學詞臣進退之權，不待與錢寧通逆濠，已當寸磔矣。乃僅賜杖遣戍凶終，世謂尚未蔽辜云。　　先是賢奉命祀碧霞元君，所過州邑倨坐受謁，肩輿呼殿，官吏望風迎拜。至濟南，三司出城郊勞，俱具賓主禮。及賢戍廣西馴象衛，因獄詞連錢寧，寧懼謀泄，密使人殺之於張家灣。




    
	
		
			第十六卷
			　　○科場　　【三試分占三名】弘治庚戌科，直隸丹徒人靳文康（貴），以解元舉會試第二、廷試第三，分次第占三名，最為奇事。又二科丙辰，京師人陳瀾，以順天鄉試第二，為會元廷試第三人，雖占第三名，然稍錯綜矣。至正德三年辛未科，四川新都人楊慎，以鄉試第三、會試第二、廷試為狀元，較靳又以次順占為尤奇。而弇州紀盛事，云靳為榜眼，則誤矣。吾浙科名雖盛，然而無如此奇者。直至嘉靖戊戌科，而慈溪人袁元峰（煒）以鄉舉第二人，登嘉靖戊戌會元，廷試探花，刻一印記曰：「天下一二三人」，向來無與為對者。至萬曆己丑，浙之會稽人陶石簣（望齡）繼之，其鄉、會、廷對名次與袁毫不爽。相去五十年，又同二百里內人也。袁不及下壽，陶不滿五旬，又俱無後，此其所同；袁入政府官至少傳一品，得下諡文榮，陶官至祭酒四品，得上諡文簡，此其所異。然品行則不啻薰蕕矣。後又十五年而慈溪人楊昆阜（守勤），亦以鄉試第三，登甲辰會元、狀元，科名又勝袁，且同一邑，其志趣亦頗相似云。浙中又有楊守址，為鄞縣人，以鄉試登第三，成化戊戌會試第四、廷試第二，亦分占三名而少第一，其嫡兄守陳，已先浙江解元，恰好補之。後守陳、守址同官詞林，又同時為翰林學士，對掌南北詞林印，尤為極盛。此又在靳文康之前，恰與袁文榮同郡，亦浙中佳話也。（實錄云：守址鄉試第一。見實錄正德七年八月。又云同為解元學士，似不謬矣。）　　【三試三名內】弇州所記解元、狀元凡九人，而宣德庚戌得狀元林震，則本省解元，其會試又第二，而盛事述遺之，僅見於科試考。震授修撰，其後事不可考矣。按是科會試止取一百人，首場《論語》出二題，《中庸》出一題，《孟子》竟不出，《論語》止刻一程，五經各刻一程，末場五策問中少第三、第五對策。此時文字已大備，何以缺略乃爾耶？又解元、會元弇州所紀者十一人，而永樂二年甲申科，有吉水劉子欽者，以先一年癸未江西第一，會試復冠多士，弇州亦不之載。子欽改庶吉士，丁憂再入翰林，修《永樂大典》，授刑部主事，謫戍廣西南丹衛。仁宗登極，用廷臣薦，起江西新淦訓導，歷騁湖廣、福建應天鄉試，歲滿請致仕歸，年八十八卒於家，其遭際亦奇矣！又甲申科取進士四百七十三人，而弇州《科試考》亦不載，並無劉子欽會元姓名。余向已紀子欽科第，茲因弇州再記之。弇州云：是科楊相會元。　　【五魁俱詞林】弘治十八年乙丑，會試第一名董巳，廷試一甲為榜眼；二名湛若水，三名崔銑，俱改庶吉士；四名謝丕，一甲探花；五名安磐亦入庶常館。至正德十二年丁丑，會試第一名倫以訓，廷試一甲為榜眼；二名汪應軫，三名葉式，四名江暉，五名王延陳，俱改庶吉士，蓋五魁無不入詞林者，真制科中盛事。至隆慶二年戊辰，會試第一名田一雋，以至張泣、陳於陛、沈一貫，共四經魁，俱得詞林，且三人俱大拜，而會元失之，其盛亦可相配。俱南宮佳話也。萬曆丁丑庶常，吾鄉凡四人，馮具區以會元，先人以館元，其留為史官固宜，而楊楚亭（德政）、陸葵日（可教），俱得拜編修，亦浙中一時之盛。　　【會場遇火】禮闈之遇災人知天順癸未科而不知正德三年戊辰科亦然。先是熒惑守文昌不移，司天者屢以為言，傳入闈中，為之備。甫畢末場，火發於內，力救而止。遂促出榜期，以二月廿七揭曉，才畢事而至公堂被燼，延及試錄板亦焚，星占之應如此。　　【覆試】科場覆試一法，在唐宋已有之，要之非盛世待士體也。本朝士子被言者，必再試，至成弘而後，則愈毖矣。然景泰末年，順天解元徐泰，亦覆而得留，後終不第，蓋會場主者已作意擯之。會場入彀者例不許覆，以故翟諸城二子求試而不允。惟嘉靖己未科，吏部尚書吳默泉子紹，為言官糾其曳白，倩人入場，正危疑間，有文書房一內臣紿之曰：「上將面行覆試。」紹窘甚，出其資行賂，夜分搬運達旦，然實無此事，而橐已空矣。近年壬午之南，戊子之北，俱有此舉。然以王辰玉、何等才，而亦列其中，所以乃翁有「死不受辱」之疏也，至內辰會元。乃以覆試斥，則古來制科一大變矣。近科事後有議，如壬午應天舉人賀學禮，以覆試不通而斥；丁酉順天舉人邱夢周，以解題差誤而斥；其以再覆試而丁艱竟歸不到者，則戊子順天舉人屠大壯，以考館被議；覆試而以病辭者，則辛丑進士項鼎鉉。兩人之不赴，俱有故，然終不得譴。近壬午歲監生劉襄之，已考選中書舍人，兼侍書，侍福邸供事矣。吏部郎中趙邦清，因劾堂官及同寮，謂襄之所試瑞雪詩，先有關節。襄之不服，自請覆試。既而九卿科道稱其再試詩合格，旨下，命供職如故。此非科目也。反不失故物，亦異矣！　　【癸未二首相長子】嘉靖癸未科，華亭徐相長子璠，以南京應試，作奸問革。萬曆癸未科，德清方相長子世鴻，以北京狎妓墜馬死，問革。二相俱在事當局，俱係冑君，俱不致仰累其父，前後恰好六十年。璠後得恩宥授官，仕至太常卿，又自以考滿得一蔭，且長子元春舉進士，官亦至太常卿。但不知方氏後當何如也？　　【土舍科目】貴州鎮遠府推官楊載清，本應襲士舍也，曾中貴州鄉試，既襲職後，巡撫楊一漢為請於朝，乞如武舉例，加升一級，以為遠人向學之勸。旨下吏部議，以土司額設定員，且在任，難以加升，宜於本府量加俸級，且著為例，此嘉靖三年事也。以遠夷而知讀書應試，自是清朝佳事，何吝一階半級，不以獎借之。當時廟堂諸公，方以議禮暴貴，無一留意人才者。　　至隆慶五年，貴州麻哈州應襲土舍宋儒遂舉進士改庶常，不聞吏部厄之也。載清亦不幸不生右文之世耳。嘉靖初廣西思恩府那馬司巡檢黃理故，其子黃暘，以府學廩膳生員襲職，尋以征南贑功，升指揮僉事。先是正統三年，四川馬湖府舉人王有學，以生員得薦，因病不能會試，過期始到，例罰充吏，於是有學原籍長官司，遣通事貢馬，乞宥其罪。上以夷人能讀書登科目，固已可嘉，特免充吏，許會試，是時三楊同在內閣，知國家大體，故有此處分，賢於嘉靖間諸公遠矣。馬湖今已改流官統長官司。但舉人誤試事，何至遂降為掾吏？此例不知始於何時，革於何時？今雲貴二省新第者，俱以路遠難到，必至次科方入京會試，若以有學律之，不充吏者鮮矣。宣德七年三月，大通關提舉司吏文中，自陳儋州昌化學生中永樂二十一年鄉試，以病未試，繼丁母憂，宣德六年至，部以違限充使，海外之人伏望趁念。上命試其攻可是取，命復舉人候會試，其事與正統同。　　【嘉靖三丑狀元】嘉靖二十年辛丑狀元沈坤，直隸太和衛人也，曆官南祭酒，憂居，以倭事起，將吏奔潰，坤率壯勇保其鄉里，遂以軍法榜笞不用命者，其里中雖全，而人多怨之。　　有儒生輩為謠言構之，南道衙史林潤彈治之，時坤起為北祭酒，上命捕至詔獄拷治，瘐死獄中。潤所劾梟敗卒之首，並剁住房人兩手，皆無其事也。至三十一年癸丑科，狀元為陳謹，福建閩縣人，以中允丁憂歸，忤其鄉戍海之卒，被眾聚毆而死。四十四年乙丑科，狀元范應期浙江鳥程人，以祭酒罷官歸。乃子不肖，牟利殖貨，斂怨鄉曲，巡按御史彭應參憎之，募民訐其過，里中奸豪因百端窘辱之，應期不能堪，遂自縊死。凡連三丑三元，俱隕非命，且其事俱誣，俱不得白，亦異矣。　　【一榜詞林之盛】弇州紀盛事，但述一榜中大僚，而未及詞林。今按嘉靖辛丑館中，則宰相五人，潘宮保（晟）、高宮保（儀）、嚴宮保（訥）、高少師（拱）、陳少傳（以勤）；尚書五人，董宗伯（份）、陸宗伯（樹聲）、徐司空（養正）、萬宗伯（士和）、裴宗伯（宇）；贈尚書一人，陳宗伯（升）；其三品大九卿又七人，不暇盡記。然內惟潘為一甲第二人，餘皆庶常也。弇州記一榜四相，於辛丑但紀潘新昌、嚴常熟、高新鄭、陳南充，而遺高仁和（儀），亦千慮之一失也。後戊辰詞林，七相，五尚書，十侍郎中丞，可以繼之。　　【兩中鄉試】嘉靖間兩舉鄉試者，為會稽陶中丞（大順），先以冒籍舉順天經魁，事發斥歸；後仍中浙江第四名，登乙丑進士，官至右副都御史，而不知先朝已有之矣。福建莆田人黃壽生者，先舉建文元年己卯鄉試，後文皇登極，以革除繳還公據，仍為諸生；尋以貢入京，中永樂六年戊子應天第一名，九年辛卯成進士，選庶常，拜翰林院檢討。又直隸束鹿人王倫者，故大學士王文子，景泰七年丙子，順天卿試不第，王文奏請欽賜舉人，尋英宗復辟，王文伏法，倫革斥不得會試，且謫戍；後改名宗彝，再中順天鄉試，登成化二年丙戌進士，仕至南京禮部尚書，諡安簡，則尤為異矣！若近日王國昌，亦兩登兩畿賢書，然先名胡正道，又老於公車以歿，未為異也。唐舟，廣東瓊山人，中革除己卯鄉試，永樂癸未復試，俱中第二名，次年甲申舉進士，授新建知縣，升江西僉事，降衢州府通判，旋以微罪謫戍隆慶衛；仁廟登極，薦授監察御史按浙江，終其官。　　有子亮，從父官衢州，入常山邑庠，因中永樂丁酉浙江鄉試，次年戊戌成進士，除泗州判官，改詹事主簿，又改王府奉祠；仁宗即位，以潛邸恩，升寧國府同知，賜鈔幣以歸。其父子履歷，亦大異恒格矣。又羅崇岳，江西廬陵人，中景泰四年順天鄉試第一名，以冒籍斥歸；仍中江西鄉試二十九名，天順元年會試第一百十二名，廷試二甲四名。又汪諧，浙江仁和人，少冒順天香河籍，中景泰四年順天鄉試，尋被革；復舉浙江鄉試，登天順四年進士，此諧本傳所載者；諧第後，改庶吉士，授編修，歷史官至禮部右侍郎兼學士，以弘治十二年卒，贈禮部尚書。其父澄，舉進士為御史，以事見法，遺誡諸子，勿讀書應舉。諧與弟篪，俱登甲榜，子舉賜，又相繼成進士。以上俱載志傳，余再三翻閱始得之，其他絓漏必尚多也。汪諧《登科錄》，書父仲淵，想以極刑，諱其名而書字，亦異矣。成化四年，浙江樂青人章元應，以父任南吏部侍郎，冒籍應天中式，為言官所發，革回；又中浙江鄉試二十名，登十一年進士。其父即章綸英憲間名臣也諡恭敏其後元應亦致通顯。　　【會場搜檢】科場之禁，在唐宋甚寬，如挾冊者，亦止扶出，不錮其再試也。本朝此禁甚嚴，至三木囊頭，斥為編氓，然僅行之鄉試耳，會試則不然。蓋太祖嘗云：「此已歌鹿鳴而來者，奈何以盜賊待之。」歷朝以來，搜檢之法，有行有不行，而試錄中，則仍無搜檢官，猶遵祖制也。至嘉靖末年，時文冗濫，千篇一律，記誦稍多，即掇第如寄，而無賴孝廉，久棄貼括者，盡抄錄小本，挾以入試。時世宗忌諱既繁，主司出題，多所瞻顧。士子易以揣摩，其射覆未有不合者，至壬戌而瀾倒極矣。先是己未之春，御史亦有建言宜搜檢者，上不允。不允原作允之，據寫本改，至乙丑南宮，上微聞挾書之弊，始命添設御史二員，專司搜檢其犯者，先荷校於禮部前一月，仍送法司定罪，遂為歷禁，以至於今。然試錄之不載搜檢如故也。四十年來，會試雖有嚴有寬，而解衣脫帽，且一搜再搜，無復國初待士體矣。近科丁未，浙人邵喻義者，故才士，第三場將所纂邸報中時事儷語，抄錄批點，攜入以供策科。偶與監軍爭語，謂其懷挾文字，邵不能平，至拳毆之，監軍扭結登堂。時內監試御史為葉永盛、李時華二人，李素以酷名，意右監軍，微訾邵之橫。葉曰：「僕巡監兩浙，會試此生，拔為案首，其人奇才，今番必登進士高第，且所攜亦奏疏中語，實非懷挾，宜命之卒試為便。」李以乙科起家，葉偶不記憶，遂觸其盛怒，立命去衣，痛笞二十，枷之場前。雖屢次疏辨良苦，終無人敢為昭雪。又聞邵之父，時以貲郎為兵馬指揮，正司巡徼，曾讞一貞婦被訐，兵馬受其敵之賂，枉法坐之，此婦自經死。不數月，邵臨場，時時夢中見神人教之曰：「子此番必會元，但五策要留心，不然且第二矣。」故有挾而入，說者謂此婦實為祟，以致其敗。如隆慶庚午浙場諸葛一鳴事，然則鬼之點，勝人多矣。　　【子先父舉進士】近代曾陽白少參，後其子省吾三科，登嘉靖壬戌進士；董龍山給諫，後其子嗣成二科，登萬曆癸未科進士，人所知也。前此四川新都楊春號留耕者，以成化乙酉舉鄉試，又十七年辛丑始舉南宮，時已年四十有六，共長君廷和，已先登戊戌進士，為翰林檢討矣。初仕行人司正，官至湖廣提學僉事，告歸在林下二十年，受乃子少師之封，以正德乙亥終於家，時年八十。較之曾少參老而見其子削奪籍沒，董給諫不及送乃父之終，其全福真為罕睹。留耕翁之登第後十年，同鄉萬文康卒，其愛妾擁貲數萬，為其所得，遂成富人，是時留耕亦將耳順矣。其他如吾鄉包檉芳，亦先其父汴登甲榜一科。　　【年伯】弇州謂同年之父，與父之同年禮不同，此固然矣。　　乃其中又多有可商者。以余所見聞，如會陽白（璠），舉嘉靖壬戌進士，其子大司空確庵（省吾），先以丙辰登第，歷顯宦。　　其拜少司馬時，壬戌諸公，多為其子部郎者。而司空修父執之禮不少假，至於彼此相避，反覺不安。又董龍山（道醇），舉癸未進士，其子儀部青芝（嗣成），先舉庚辰進士，不欲於癸未榜稱年姪，為乃翁呵責。勉強書刺中「晚」字，而禮數則殊不然，此等皆窒礙難行者。又如嘉靖辛丑榜王大司馬思質（忬）　　，督薊遼，以忤分宜致重辟，說者謂鄢劍泉侍郎（懋卿）有力焉。鄢，豐城人，亦辛丑榜中人也。後王仲子麟洲（世懋），分藩江右，與鄢絕不往還。鄢時坐戍歸里，論言於人，責王薄於世誼。王大怒，遍貽書江省諸仕紳，曆數其罪惡，且以父仇未報為恨。使鄢當日果有是事，麟洲之宣告，似不為過；而鄢之責王，亦不智之甚矣。　　【戊辰公卿之盛】弇州以一榜四相為盛事，此未足異。惟戊辰一榜，則趙少師（志臯）、張少師（位）、沈少師（一貫）、朱少保（賡）、陳宮保（於陛）、王宗伯東閣（家屏）、於宗伯東閣（慎行），先後宰相七人，真是極盛。若尚書則十八人，亞卿、中丞、三品京堂，則五十二人。而七相中五人一品，二人贈一品；尚書中四人一品，二人贈一品，凡擊玉者十三人，此制科以來，未有之盛也。弇州又以弘治乙丑「一榜七玉」為最盛，蓋未見戊辰之十三也。若嘉靖壬戌則亦七玉，為少師申時行、李汶，少傅于有丁、王錫爵、蕭大享，少保楊俊民，太子太保蹇達，亦可媲美。今名碩輩出，勞列孔彰，聖主酬功，將來更不勝記矣。　　【同科同時宗伯】萬曆戊子至丁酉十年間，凡五易宗伯，初為朱山陰（賡）憂去，於東阿（慎行）代之；於致仁，李富順（長春）代之；李致仕，羅會稽（萬化）代之；羅卒，范豐城（謙）代之，俱戊辰科也。同時掌詹者，陳南允（於陛）亦帶禮書，而南宗伯又有黃晉江（鳳翔）、沈鄞縣（一貫），凡八人，亦云盛矣。是時，張新建（位）以及陳南充、沈鄞縣，相次以禮書帶閣銜，首揆則趙蘭溪（志臯），合之又得宗伯二人。而先任禮書東閣，又有王山陰家屏，自來宗伯之多，無如此一榜者。羅、甲子戊辰探花。　　【劉進士晚達】楚荊州公安縣人劉（珠），故與張江陵相公封翁（文明）同為諸生，相厚善。比辛未江陵主會試，劉始登第，則年已及稀齡，張太翁，受一品封久矣。又三年甲戌，江陵滿五旬，劉在郎署為詩以壽，中一聯云：「欲知座主山齊壽，但看門生雪滿頭。」江陵為之一啟齒。　　【進士房稿】南宮放榜後，從無所謂房稿。丁丑馮祭酒為榜首，與先人俱《尚書》首卷，且同邑同社。兩人為政，集籍中名士文，匯刻二百許篇，名《藝海元珠》，一時謂盛事，亦創事。至癸未馮為房考，始刻書《一房得士錄》，於是房有專刻，嗣是漸盛。然壬辰尚少三房，乙未少一房，俱京刻無選本。　　至戊戌則十八房俱全，而婁江王房仲有《閱藝隨錄》之選。至辛丑遂有數家。今則甲乙可否，入主出奴，紛紛聚訟，且半係捉刀，謾不足重輕矣。　　【癸未丙戌會元】李晉江取元時，各房俱無異議，惟《書》一房為吾邑馮具區太史，獨以鄒安福卷為當第一，即兩領房亦不能決。時大主考以詢先人，先人為《書》二房，謂李卷為勝，眾始和之，榜遂定。其後李聞之，甚不樂馮。至甲午應天鄉試，李晉江為主考，出「管仲之器「首題，馮為南掌院，作擬程一首，為一時膾炙。及錄出，則晉江程大遜之，心銜遂深。　　遇李來謁，馮迎謂之曰：「公所取士，不但文嘉，即擎榜徐生亦名實俱稱，果擎得榜起。」李擎愕別去，細詢於人，蓋末名為徐學易，滁州人，素以力聞，能於監中手扶堂柱，離地數寸，真賁育之流亞，而時藝不甚佳，馮先為司業時所試士也，故有是言。李益憤憤。後馮為祭酒，被言聽勘，則郭江夏代之，賴其力得昭雪。使晉江在事，馮其殆矣。至次科丙戌，王太倉主試，立意以簡勁風世，故首袁公安。榜初出，人望不甚歸，太倉公岸然不屑，急以試錄魁卷寄辰玉。是年錄文大半出王手筆，其父子最相知信，自謂此錄冠絕前後，乃子必驚賞無疑。及報書至，更無他言，但云此錄此卷行世之後，吾父勿復談文可也。　　太倉得書大怒。次科戊子辰玉舉京兆第一，其卷乃翁亦不甚愜意。及辛丑舉第二，及倉公批卷云：「此子久困場屋，作此以逢世眼，即此一念，便不可與入堯舜之道矣。文字一道，家庭間，意見回別若此，況朋友乎？宜晉江之終不忘情也。辰玉辛丑授官後，即奉差歸里，日惟課子，每命一題，輒自作一首。　　乃孫晚謁大父，必問云：「今日何題，乃父文云何？」其孫出以呈覽，輒云不佳，即呼紙走筆，不構一思，頃刻而成，今所刻《課孫草》是也。友人沈湛源應奎時為彼中廣文親見，每為余言，歎服以為天人。然辰玉高才，正如大今之於右軍，所謂外人那得知者。是父是子，斷不可再得也。　　【指摘科場】自壬午應天，夷陵王少宰子之鼎、之衡敗後，並追論江張二子冒濫鼎甲，彈事者俱得志，且超遷。於是乙酉順天冒籍事起，指出宮掖，鍾給事以風聞劾之，主試張宮論調南去，中式者至荷校，蔡侍御請從寬被重貶，而北京兆主試一差，皆目為苦海。戊子指摘尤苦，至覆試而猶未定，饒比部疏更苛峻。直至辛丑王緱山會試、廷試俱第二，而後中外帖然，然主北試者，亦先一年殘矣。辛卯之役，南主試為陸太史（可教），北為馮太史（琦），榜出後，禮科都給事中胡（汝寧），出疏糾之，陸、馮辨闈中事甚晰，二太史俱無恙，而胡反受挾私抵飾之議矣。蓋先一科饒比部疏侵閣臣，不無過激，而胡特疏參之，饒又衚衕郡人，一時多不直胡者。至辛卯而事勢已變，馮、陸又詞林所推許，胡不議物情，不惟白簡見詘，御史馮從吾等復彈治之，次年癸巳竟坐不謹斥。向來所居為奇貨者，一旦喪氣失志，無所措手矣。又閱一科為丁酉，議者復起，則專主副考焦太史（竑）。庚子又起，則專主副考顧太史（天埈）。　　自此以後，或默或嘩，又非予所得而言矣。酉、子二科副考，初係陪推，俱越前資數人，久不奉旨，比入闈之夕始下，則已不及辭矣。豈命當罹毀，因而誤受眷知耶？或云政府素憎二人，故投疑網以阱之，未知然否？　　【乙酉京試冒籍】乙酉秋榜後，有順天諸生張元吉者，投揭長安，謂浙人冒籍得雋，致妨畿士進取。科臣鍾羽正，露章言之，浙士馮詩等八人，斥為民；詩與章維寧，罪至荷校；史鶴亭太史（鈳），以縱子冒籍，革職閒住；主考張玉陽（一桂）調南京，董督學調別衙門；御史蔡時鼎，以救正外謫。說者謂張元吉以貲冠京師，與鄭貴妃家至戚，又貴妃弟入闈不得薦，故以此修郤卻。一時當事者，未免迎合內旨，處分遂爾過酷。　　是冬凜冽倍堂，馮、章二生，被三木於京兆門前，僵凍幾死。　　府尹沈繼山（思孝），浙人也，以鄉曲憐之，倍予衣食，得不斃。事聞於宮掖，亦調南京太僕卿。初得旨，止降俸二級，沈請於政府：「尚得乘轎腰鈑花否？」政府云：「降俸不降級，何為不可？」沈遂仍服不疑。給事中唐堯欽遂劾以抗違明旨，沈因得調，時皆憎唐之承望風旨。蓋沈曾左袒吳、趙、江、李諸人，久忤揆地也。夫外省冒籍誠宜禁，若輦轂之下，則四海一家，且祖制土著百名之外，中三十五名，其三十名胃監，而五名則流寓，及各衙門書算雜流，舊錄歷歷可考，何冒之足云？況前一科會試，鼎甲一人，庶常二人，皆浙人也，何以置不問，而獨嚴於鄉試，株連波累至此耶？亡命巨奸，借通州籍，納吏拜官者，充塞海內，孰從而正之耶？此後亦屢有以冒籍受攻者，皆不能勝，而順天計告諸生，或有反坐被褫者矣。獨張元吉者，後改名，以歲貢得縣令，晉知州。　　【上榜士子三木】鄉會場，士人已登名籍，仍斥革，且問罪荷校者，以余所見，則京師凡三度矣。乙酉科之冬，京闈冒籍事起，浙人馮詩、章維寧，俱枷於順天府門，其指出宮闈，備極慘毒，議者冤之。丙午科之秋，順天第四名鄒汝礦，以割卷敗露，枷於禮部門。其文本出馬顯忠求補缺額不允，未幾鬱死，事已奇矣。至丙辰科，而沈同和以懷挾倩筆兩弊，得列榜首，亦枷於禮部門，其覆試時不能成篇，並題旨亦不記憶。自有制科以來，會元無此大辱，使在世宗朝，處分必不僅如此。　　兩榜鄒、沈兩元魁，俱出吳崇仁主試，兩錄中俱存其經與名次，而刊去其人，真千佛名經中，大怪異災變也。崇仁懟言官譏諷，自咎命薄致然，恐難盡諉之命。若乙酉順天之役，無端累及史太史（鈳）削籍，張宮論（一桂）、沈京兆（思孝）、董御史（裕）俱外謫，則真命之不猶矣。史，餘姚人，嘉靖甲子第三，辛未會魁。　　【登科錄父祖官】登科有錄呈御覽，其三世父祖爵秩，但直書某官，如尚書侍郎以至郎官及外寮，並不書所官何部分何地方，此例相沿已久。近日始有分析寫某地者，最為失體。若曾削籍，則空白如庶民；曾降級，則書現任或所終之官。非若私行序齒錄，可以前銜混入者。近見今上丙戌科登科錄，湖州人潘大復，父名季馴，以太子少保刑部尚書為民，時尚在家未復官，其名下竟空不書爵位，最為得之，然亦故事相傳如此。　　至於二甲第四名查允元者，杭州人，其父查志立，名下書參政。　　余按志立雖曾為大參，以計典左官，後補參議，以事褫職，歸田已久，從未牽復，安得仍稱故官？君父之前，似不宜詭飾，而在事亦無糾正之者。其後紛紛不可勝紀矣。　　【宰相子應舉】自江陵諸子鼎甲以來，政府象賢，例為建言者所議，至婁江公子之才。亦指摘及之。蓋以觸權之名甚美，不問其無忝科第否也。婁江當國後，蘭溪繼之，其郎君無可應選舉者。已而四明繼蘭溪，其長子沈泰鴻，有聲諸生間，人皆以高掇期之。偶至京省父，四明紿之曰：「汝盍授蔭為試中書舍人，就北雍試，不勝浙闈逐隊耶？」泰鴻信之，四明竟題為尚璽丞，得旨供職。蓋絕其登進，可超然免於評論也。泰鴻大恨，請急歸家，視其父若深仇。四明有所愛庶子，百端虐侮之，家庭之間，無聊生矣。四明在位久，卒被惡聲以去，歸里至與璽丞不相見。初不難借其子以市公，終於攢鋒聚鏑，受前人未有之彈射，所謂拙事無好手也。　　【王國昌】嘉靖間，巡視光祿給事中楊允繩，糾劾光祿寺丞胡膏之貪，反為所訐，謂其訕上事玄，故減醮壇供給。上大怒，逮楊論死，竟斃獄中。胡改重慶府通判，又升徽州府同知。　　至隆慶初元，胡坐前事及他不法，論重典。楊復官褒贈，錄一孫名忠裕者為冑子，至萬曆戊子，應天鄉試，忠裕得薦，而胡膏之養子王國昌者，亦同榜中一百三名。於是科道糾之，謂膏本餘姚人。而國昌為徽州人。先是乙酉科，以餘姚縣生員，冒順天通州籍，名胡正道中式，已經參論問革，今安得復冒徽州？奉旨，王國冒查明問斥如前。此後國冒屢至京師奏辨，無有肯無昭雪者。國冒乃具疏擊登聞謂：「既斥於順天之浙籍，再斥於應天之徽籍。姓胡既不可，姓王又不容，則天壤之間，當置臣何所？」疏下覆勘。時有憐之者，謂其詞直，且非胡膏真血胤，亦可末減。其人能頃刻成文數十篇，皆鋪敘可觀，因許覆試入會場。今且得為廣文矣。王自云隨其養父戍河南時，先已中式一次。問其何科，則笑不對。未知確否？余識其人，年將稀齡，尚慷慨談文談兵如少年然。其為浙產，為中州，為徽人，終莫能明也。　　【己丑詞林】己丑詞林如焦弱侯、董元宰，俱以文學冠時，一以察謫去，一以察例轉，至今未牽復。比年以來，則陶石簣、劉雲嶠二公，俱負相望。陶居家最久，丁未年以房師李晉江故，忽被暗糾，云：「座主復推座主，門生復及門生。」人皆疑駭，既而知其由來，蓋一御史受指詞林，為掃除前輩地也。陶尋轉祭酒，終不出，至己酉而卒於里第，又三年庚戌，劉以少宰起家，一時擁戴諸君，奏為赤幟，且謂懼入相，吾輩橫飛直拜在即矣。劉未幾亦逝。陶不及知命，劉不登下壽，議者惜之。余謂此天所以完二公令名耳。往事姑無論，即如戊辰詞林趙蘭溪、張新建，以諫止奪情，忤江陵，起謫籍；沈四明以甲戌入場，江陵公子卷在其房，不得中，為江陵恨詈，皆負一時重名。聯翩大拜，其設施俱不滿人望。又如辛未之鄧定宇、張陽和，丁丑之馮琢庵，海內俱望為霖雨，使其秉政，或猶之乎戊辰諸公也，即謂造物愛而全之亦可。又如浙人沈司馬（繼山）、孫司馬（樾峰），俱不及為太宰，人皆惋惜，然二公亦幸而不秉銓耳。觀孫富平末路可鑒矣。御史暗糾疏，後復明指其人云：「『座主復推座主』者，謂甲辰之楊守勤，將推府主顧起元，而顧復推座主方從哲，並再起沈一貫也；云『門生復及門生』者，謂新閣臣李廷機，將及門生陶望齡，而陶復及門生湯寶尹，湯又及門生邵景堯輩也。」如此株連波累，無論其言信否，然而心術可知矣。　　【國師閱文偶誤】猶憶戊子春，婁上王辰玉、松江董元宰入都，名噪一時，士人皆以前茅讓之，無一異詞者。至辛卯則湖州二沈（演、㴶）在成均其名亦甚振，而祭酒蕭漢沖，每試輒抑之，不今居一二名。獨酷愛一松江人，謂必冠京兆、冠南宮，至錄科又以為監元，六館先生力爭之不得。未幾演第一，㴶第三，而松江生至今未第。其人余亦熟識，不欲著其名耳，丁酉年則劉兗陽為祭酒，時徐元扈（光啟）入監，其博洽無雙，且精工時藝，比錄科獨見遺，凡續案四度，終不肯收。有一胥吳人，名沈文選哀之，為叩頭乞憐云，其嫡表弟亦屢祈而後續出，則八月初七日矣。徐登解元往謁，怒不許通，恚恨文選，重笞逐出，並革其頂首。蓋文字至此時，已無憑據，即蕭、劉兩法眼，亦目迷五色矣。因思成化間，吳文定（寬）以歲貢入都，年已五十餘，長沙李文正，即以會、狀兩元許之，其時文有定價如此。　　【陳祖臯】浙之海寧太學生陳祖臯，治《春秋》最有聲。　　其應辛卯順天鄉試，已舉榜首，時乃父吏垣都諫，方以聚劾去位。比拆榜，知為都諫子，遂置之，而別以他卷登賢書。後頻擯場屋，至乙巳歲，以妻母歿，其僕治奠，於途有誤殺滿指揮事，陳時實在家不與知也。當事者憎之，拷掠楚毒，羅織致大辟。都諫有己丑春秋房門生二人，時同在詞林顯重，並有相望。　　都諫哀懇其道地，勿能得，因恚恨甚。作雜劇名《詅癡符》者，中有狄靈慶一段，以比二詞林，而身擬袁燦。都諫歿後，祖臯事得白，且還其諸生，出獄未幾病卒，其得□□門生力云。都諫以麟經掄魁，有文壇名。丙戌先以吏科散給事分考，至己丑以吏科再入，亦前後省中所無。京兆分考屬之中行及守部進士，以得入為榮，然亦難取必。近年則有吳江沈宏所（珣）侍御，先以中書入閱《尚書》，至己酉再入，亦稀有之事。　　【舉人再覆試】今上二十年壬辰三月廿八日，時會試已竣事久矣。試御史綦才，工部候缺主事周如綸，各上疏請覆試順天戊子舉人鄭國望、李鴻、屠大壯、張毓塘四人。此四人者已於己丑春為禮部主事高桂所論，覆試仍許會試，至是已入闈兩度矣。又請覆試山東舉人王兆河、江西舉人陳以德、山東舉人楊爾陶三人，王為故太宰國光子，陳為故左都御史炌子，楊為故太宰巍子，俱壬午及己酉中式，向無議者，獨以大臣子弟，故亦指摘及之。如綸疏中，又盛稱王衡、王宗濬二解元為俊才。　　今年衡不投卷而去，宗濬投卷而不赴試，時論高其品，且原其心，以謂二人羞與國望等為伍也。時衡父錫爵給假在家，上虛首揆召之而未至。濬父家屏，以次揆代攝，故如綸譽之，然衡亦戊子順天中式，與鄭國望等同覆試者，而家屏子發解者自名濬，初不名宗濬也。署名尚訛，何取昌言？識者笑其受嗾之愚，獻媚之巧。後二人俱屢蹷，官終不振。此諸舉人奉旨再覆試，皆存留如故，惟屠大壯因報母亡奔喪，遂以規避論黜，議者謂大壯若入試亦不免。蓋時情必欲處一二，以實主試之罪，而大壯其首也。　　【宗室應試之始】本朝宗室，許應科舉入仕途。人但知聖恩曠蕩，首被天潢，而宗室已先有請，奉旨允行久矣。鄭世子載堉，於萬曆二十二年，條奏七事，俱為宗藩應試臚列：一今奉國中尉以下，盡同民生赴考入學；一宗生舊有考校換授之議，第四品以上，難改他官，但許宗學作養，不得混子衿就試；他如宗子游泮，亦同生員衣冠，無得仍服命；服既原充諸生，即以賜名入試，他無名祿者，始從便命名；若中式者，皆書國姓及名爵以自別，其他若鎮國、輔國之署官，仕版銓除之內外，與夫宗學中序列，自世子郡王以下，俱視行輩尊卑，以比齒冑之義。上俱命定為永制，自此朱邸諸侯，始以清流自奮矣。次年乙未，載堉又上曆法歲差之疏，以駁天官之謬，其說甚辨。　　而禮官不能從，但請明詔賜褒而已。若宗室應試，竟無頌其功者。　　【舉人勒停會試】今年署禮部事，侍郎李廷機，上疏謂舉人在籍瓷肆，作奸犯科，無法懲創，請將最不肖者，勒停會試，以示裁抑。上允之。談者尤其太苛，然亦有激而成。先是御史孔貞一，巡視東城，有一南方舉人，投牒訴其妹為樂戶掠買為娼，今偶遇於京師，乞追斷完聚。孔大怒，盡法懲樂戶，立以娼女給還。未一年而此婦復為娼於京城之外，細調之，則舉人愛弛，已高價別售青樓。其婦亦北人，初非妹也。孔聞未信，密偵之，果然。以此痛恨其事，告之晉江，因遂有此舉。其人浙之杭人，以甲午中式，不欲言其姓名，恐污齒頰。臨場禮部出示，不許入試者，普天凡數名，而此人壓卷云。　　【錄舊文】科場帖括，蹈襲成風，即前輩名家垂世者，亦間有藍本，然未聞全場剿刻文，登高第者。惟近科乙未會試第二名，以《尚書》出鄒泗山太史之門，其卷為房師所賞，薦為榜首。終為《易》房陶石簣太史所壓，取會元去。鄒大以為恨，比出闈，則知眾嘩然，有言前場七藝，盡錄坊刻，自破承至結題，不易一字。坊間尋刻魁卷，亦不復改竄，其聲華亦頓減。　　房師大覺無色，然猶為二甲傳臚，授禮部主事。在官四年，方將出為督學使者，一疾不起，其後辛丑會試，有一閩士，老於公車，翹捷善走，好談理學。其社友草為破題，謔之云：「腳轎夫之腳，心聖人之心。」一時戲語耳。是年首題為「畏聖人之言」，此君遂用以作破。然荒謬潦倒，僅完闈事，初無奢望，迨榜出，則已高標名字。乃知填榜時，一卷已甲者，當擬乙，會天漸明，不得細搜，隨意抽得此卷。臨朐馮少宰為正主考，見「心聖人之心「五字，大喜，以為奇絕，立命本房加批點評語，即以入彀。此其同里同年徐十洲侍郎為余言。　　【王李晚成】王辰玉發解時，名噪海內，後以口語，兩度不入試，或不竟試而出，至辛丑登第，則逾不惑矣。房師溫太史語之曰：「余讀兄戊子鄉卷時，甫能文耳，不謂今日結衣缽之緣。」五為憫然掩袂。漢陽李若愚若愚原作愚□，據萬曆己未科錄改補，時藝亦為後進傳誦，直至今年己未始第，出李續溪太史之門。初謁，座師曰：「向初入塾，蒙師以兄文見課，苦其不能習誦受笞。今得稱師友，甚幸。」李亦哭失聲。蓋久抑得伸，且有升沉之感，古云喜極而慟，真有之。前此嘉靖間，則崑山歸熙甫，有聲公車，鄞于文敏（有丁）欲師之，不許。　　于及第後，乙丑分校禮闈，得歸卷而奇之，置之上第，事亦相類。　　【畿元取鄉人】順天鄉試，大抵取南士為解元，蓋以冑監多才，北人不敵。間取一二北士，多不愜眾論，其推服者，僅今上丙子魏允中一人耳。頃乙卯科，給事中劉文炳，真定人也，為其鄉人不平，請取北人為解者，謂燕趙乃至尊豐鎬，不當使他方人得之。上允其議，且定為永制。時首揆方中涵，京師人，亦欲私其桑梓也，竊以故元用蒙古人為狀元，而中華人次之，此陋俗何足效。善乎世宗之言曰：「天下皆是我秀才，何云冒籍？」聖哉！　　【乙卯應天闈中之異】乙卯科，應天修葺試院，有魚見於圊中，識者已怪之。至第二場，忽於供給所搜得透印無名試卷數通，監試提調大驚，拷掠左右甚苦，終不得其故。遂將私貯試卷之人斃之杖下，而不敢聞之朝，懼株連者眾也。次年元旦大朝會，時觀吏與試士俱集大廷，忽眾中有人持大鐵椎，狙擊御史凌漢翀於班行，碎其首，仆地僵絕。舉朝大驚，急擒下，則故巡捕提督都督同知凌應登也。御史為從者舁至寓復甦，用良藥敷治，僅得不死。是日相顧錯愕，謂今年必有異變。至二月會試，遂有假元一事，假元則去秋應天所舉也。魚有龍門飛躍之兆，而屈居圂穢，已屬奇妖。至於觸豸觸邪，反遭朱亥之厄。其事又發於辰年元會，兼有群龍無首之象，變不虛生，信然哉。凌應登者，不知何許人，久居京師，貧甚，專與中貴游，亦粗通文藝，後漸成富人。凌御史以計偕，至認為同宗，稱兄弟，通緩急，御史第後，為福清令，以葉相力入臺班。時應登亦登武進士，官環衛已久，時時指稱臺臣雁行，居間挾詐，外議籍籍。御史恚懼，遂絕之，不與往還。應登尋以一品司游徼，為西臺發其奸狀，革任回衛，說者謂出凌御史指授。應登憤恨，具疏自白，且訐御史諸不法，直欲手殺之，然後自刎，不意垂克受縛。旨下勘問，應登遠戍御史亦奪職閒住。　　【丙辰兩大老】比年大僚不補，在位者寥寥，丙辰之春，六卿及總憲僅得四人。時太宰為楚之鄭鳴峴（繼之），大司寇為浙之李旭山（志），又兼掌都察院。二公俱乙未生，各年八十二歲，出入朝省，精力如少壯人，固一時人瑞也。　　【觀政進士禮不同】新科進士，分觀政衙門，本同時共事，而其禮則大不同；其在吏部、都察院者，見司官及道長，用堂屬禮；在禮部用師生禮；在兵部用前後輩禮；在戶、刑、工用同寅禮，直於廳內，並揖分賓主。而刑曹與大理寺，又以西署閒寂，郎官及新進諸君，輪日會飲，吉凶慶弔，恩同僚舊。蓋筮仕伊始，而九卿衙門，權勢之濃淡，人情之冷熱，一一盤踞於胸中，欲他日之恬退自安，得乎？吏部四司郎官，例不接本，以新第進士居三甲末者代之。凡歷三年，即選京官，有行取科道之望。且次年順天鄉試分考，亦必屬之。人得意為揣摩，每致浮謗，前車之覆者多矣。變而通之，亦無不可。國初，五軍都督府俱有進士觀政，不知相處體例何似。　　【旗竿】弇州《觚不觚錄》云：「士子鄉會得雋，郡縣始揭竿於門，上縣捷旗。至申吳門拜相，地方官創狀元宰輔以揭其門，謂為棄事。其所云吳中一大司馬子授金吾者，則指凌洋山（雲翼）子元德也；一大宗伯子蔭冑子，則指徐太室（學謨）子兆曦也。訝其壯麗，倍於報捷，殊不知近日此風處處皆然，沿以為例。而富室入貲為中書舍人者，及近日諸生冒廩納准貢生者，皆高竿大旗，飄搖雲漢，每入城市，彌望不絕，更可駭歎。又南宮報後，得鼎甲者及選為庶常者，復另植黃竿，另張黃旗，比鄉會加數倍，其僭侈無謂更極矣。余往年游新安，過程守訓之門，其人以市棍，從兩淮稅監陳增作參隨，納中書，門左右兩大牌坊，中層署程姓名，而撫按以下，俱列名於下一層，為之吐舌泚顏。門前又豎六旗竿，頗怪之，因下輿窺其室，則前堂榜曰「王恩三錫」，後堂曰「咸有一德」，令人憤懣，目不欲開。未幾守訓敗，俱拆毀矣。




    
	
		
			第二十八卷
			　　○果報　　【勝國之女致禍】古來勝國婦女，多能覆邦，前人紀之甚備。即如石虎、侯景梟雄蓋代，一以劉曜幼女，一以溧陽公主，遂能惑之致亂。金之衰也，亦由天水哀王趙佶之女、鄭王允蹈之母，骨肉相殘，以致於亡。則盜賊夷狄尚以禍水受殃，況中國帝王乎？本朝太祖獲故元后妃公主，俱令護視送還，真千古大聖人舉動。唯陳友諒故妾一說，稍為日月之食，然《大誥》中明白說出，則又佛菩薩心事，令人感歎無已。　　偶於友人處，見宋人畫熙陵幸小周后圖，太宗頭戴襆頭，面黔色而體肥，器具甚偉；周后肢體纖弱，數宮人抱持之，周作蹙額不能勝之狀。蓋后為周宗幼女，即野史所云：每從諸夫人入禁中，輒留數日不出，其出時必詈辱後主，後主宛轉避之。　　即其事也。此圖後題跋頗多，但記有元人馮海粟學士題云：「江南剩得李花開，也被君王強折來。怪底金風沖地起，御園紅紫滿龍堆。」蓋指靖康之辱，以寓無往不復之旨。今上保攝聖躬，最為毖慎，左右亦無敢以左道進者，岡陵之算可決也。今上至可決也共二十七字，據寫本補。　　【亡國后妃流落】李煜以宋開寶八年乙亥失國，小周后已降封鄭國夫人，久在命婦之列矣。至太宗而始被幸焉，於此彌見太祖厚德云。又唐中主女號李芳儀者。備太宗後宮，北征契丹侍駕以行。岐溝之敗，陷入虜廷，復為遼景宗所嬖，沒於北方。此其薄命飄泊，幾與隋煬帝蕭后無異。蕭后始在廣陵，陷於宇文化及，旋沒於竇建德，又送人突厥為閼氏，再返唐宮，每侍巡幸。我太祖待降王以禮，即涼國公藍玉大功當封，亦以私侍元妃主得罪，其示戒萬世者至矣。　　陸游《漫抄》云：李景女歸朝後，嫁供奉官孫某，為武強都監，其後為遼聖宗所獲，嬖之，拜為芳儀。其說稍異（蕭后閼氏事，見杜牧詩中）。　　按亡國妃主之辱，無過晉惠之羊后，沒為劉曜偽后，與生二子。惠帝賈后女臨海公主，為人略賣於吳興錢強，因以送女，女遇主甚酷。東海王司馬越妻裴妃，略賣於吳氏。此皆宣王父子凶德之遺殃也。高齊亡後，其后妃酷貧，至賣發燭以自給。發燭即今之取燈也，利亦微矣。此亦武成諸帝殘忍之報乎？又若帝后之降為妃妾者，在北朝尤多。如魏孝武后，高歡女也，孝武入關，后再嫁為彭城王元韶妃。東魏孝靜帝后，高歡第二女也，齊受禪，后再嫁尚書僕射楊愔。孝莊后爾朱氏，榮之女也，齊神武納為別室，天保初，尊為太妃，後文宣帝欲行無禮遇禍。建明帝后小爾朱氏，兆之女也，齊神武納之，生任城王，后又適范陽盧景璋。齊後主后，斛律光之女也，齊亡，嫁開府元仁。後主左皇后馮小憐初入周，武帝以賜宇文達，後隋文帝又以賜李詢，終自殺。周靜帝后，司馬消難女也，以后父奔陳，降庶人，嫁同州刺史李丹。此雖夷俗，然而革命時也。至故元泰定帝后宏吉剌氏，下為丞相燕帖木兒之妾，即其本朝天下母也，於是天地易位矣。　　北涼主沮渠牧犍之后，元魏武成公主也，改嫁南郡公李蓋，其後牧犍死，又以公主合葬焉，尤為怪事。此段懼前代事，因太祖聖德，漫及之。　　【尹昌隆】尹昌隆者，江西之太和人，舉洪武三十年丁丑科一甲第二，授修撰，改監察御史。建文初，帝視朝頗宴，昌隆抗疏力諫，詔云：「此言切中朕過，禮部可遍行天下，使朕有過人皆得而知。」及燕師日迫，又勸建文罷兵息戰，許燕王入朝，設有蹉跌，須舉位讓之，不失作藩王。不報。文皇入京，捕方孝孺、黃、齊等，並昌隆為奸黨戮之。昌隆稱冤，引前禪位疏為證，檢奏果得之。上為流涕，大嘉歡曰：「朕長子在北京，可往輔之。」永樂二年立太子，即升左春坊左中允，太子甚重之。後升禮部主事，其尚書呂震方有盛寵，白事不當，震意叱出之。或曰：「爾舊官僚，竟取太子令旨行之可也。」即從其計。震大怒，上言昌隆曾事庶人，名在黨籍，今身為東朝官，陰欲樹結，不之父而之子。上逮之下獄，既而赦之，呂震又譖之下錦衣獄，籍其家。上方巡狩，輿重犯以從，謂之隋駕重囚，隆與焉。後谷王謀反，王曾保昌隆為長史，震遂誣隆共謀叛，剮死，夷其族。震尋病疽，見昌隆坐守，號呼：「尹相！尹相！」以至於死。昌隆初倡禪讓之議，其忠邪不可知，然亦可謂冒死不顧矣。至文皇廷詰得免，且令輔佐儲宮，則知遇亦頗不淺。終以觸忤堂官，再罹讒口，至於寸磔夷宗，則不如同方、黃輩，先死於革除時，猶得保令名，不至列逆籍也。呂震以太子所允之事，敢離間於文皇之前，其罪何可勝誅！及仁宗登極，何以尚優遇之，使死牖下，且恩禮始終也？昌隆為厲，自異古來冤報，載在史冊，凜凜可畏。惟近年癸卯妖書一案，浙人沈裕為御史，竟坐皦生光以免縉紳之禍，功德甚大。次年沈病，亦見生光作祟而卒，則不可解矣。　　【仇鬼責人】永樂間，禮部尚書呂震，讒尹昌隆於太宗，致遭寸磔。呂見尹為祟，叩頭呼「尹相「而死。天順間，太平侯張軌，以私意殺范廣，後遇廣於途，歸擊其額而死。弘治間，禮部侍郎傅瀚，欲擠程敏政，誣以科場作弊，敏政抱忿疽背死，瀚遂代其位。後忽見程入室，憂悸死。嘉靖間，咸寧侯仇鸞恨曾銑、夏言，皆羅織棄市。後二年，見二人以斧砍其背，遂生疽死。少保趙文華譖殺張經等六大臣，臨病見諸人坐索命，屢禱不釋以死。御史林潤劾嚴世蕃謀叛論斬，後撫南畿，白書見世蕃入，求抵償死。此皆怨忿所結，得請於帝，自無相放理。　　近年壬辰，寧夏兵變，識字周國柱，謀戕黨、石二公，又推哱氏為主，而己潛佐之。及城圍急，又勸哱氏降而獻計督府，俘承恩入京。其後以誅逆功至副將，見承恩及其父拜擊之，遂棄其師，披剃遁去。此又與唐節度使劉總謀殺父兄，尋見為祟，乃為僧而逃者何異？其後終免與否，不可得而知矣。　　【景泰間逆黨】原任給事中徐正，先於景泰時，請密見言事，帝許之，乃奏遷上皇及故太子今封沂王於沂州。帝不懌，謫為雲南經歷。戀妓不行，又謫鐵嶺衛軍。上皇復位，命凌遲於市三日，此人所知也。《西樵野記》又記蘇州衛人黃鑒，其父舞文，為害不少。晚生鑒，登正統壬戌進士，上悅其年貌美，官以近侍，蘇州人咸謂天理何在？景泰間尤被寵渥，及英宗北還，從南宮復辟，以舊恩進大理寺少卿，召對無虛日。一日，上偶見舊章疏露一角者，取觀之，乃鑒所進本，請禁錮上者，亟召見，擲示之，鑒伏罪伏誅，遂滅族。弇州駁之，謂無其事，且無其人。及查是年登科錄，則果有黃鑒者，登三甲進士。果為蘇州衛軍籍，長洲學軍生。登第時，其父尚在，與徐正同科進士。徐亦蘇之吳江人，乃知是科一榜得二逆臣，又同郡人，亦異矣！　　【趙少保祭六大臣】世宗末年，趙甬江少保（文華），以分宜相昵厚，從侍郎驟拜三孤。既而失相君歡，奪職歸里，因先贅項氏家於禾城，抵家即病。彌留之際，特設席張樂，追薦六大臣，蓋皆生平所購陷者：一為張尚書經，一為李太宰默，一為李中丞天寵，一為丁司馬汝夔，其二人失記。未幾不起，彷彿有所見云。其督師過里中，尋以倭功成，晉少保，適改歲，自書桃符云：「仗鉞專征萬里平南之府，鳴珂入相一心拱北之家。」分宜聞之大恚云：「是兒將謀踞我位矣！」尋有仙酒進御一事，怒遂不可解，因決意逐去。或云是鄢劍泉（懋卿）爭寵讒之。　　【得子失子】松江陸宗伯平泉艱子，直至五十九，始得今大行彥章，旋予告侍膝下。宗伯老壽善飯，且諸孫繩繩未艾，世以為積善餘慶。旴江羅大參近溪，為一時儒、釋二教宗師，亦晚年舉子。偶有二三游僧踵門參謁，羅愛其辨才，留為上足。　　未幾，壯兒俱被誘去不返，因悼恨下世，人又致疑天道焉。其失而復得者，如閩中劉雲嵩提學，為戶部郎時，其兒清狂不慧。　　一日，忽頓超悟，善屬文，甫半年而其僕遇兒於城牆下，則為群丐誘去行乞久矣。亟引之歸，其超悟者已滅跡，而此兒蠢蠢如故也。此蓋鬼物所為，然亦怪矣。因思夏文愍死西市亦無嗣，其嬖妾蘇氏追悼往事，自訴宗黨，述往年寵姬崔氏，既孕遣行，今不知尚在否。訪之，果得於鄰邑，為民家妻，其子已年十五。　　未幾，穆宗登極，赦夏罪，復爵賜恤。此子且弱冠，當拜璽丞，忽病亡，文愍之後竟斬。此又既得復失，豈夏生前有隱匿耶？　　或云嘉靖十五年，上撤大內大善殿，建慈寧寺，焚佛牙骨數千斤，皆文愍導之，宜受殄世之報，豈其然乎？正統間，有劉岌者，四川涪州人，景泰甲戌進士。初官京師，妾生一子，為妻所妒，棄之道旁，後八年終無嗣。復至京，其子尚在得還，人以為厚德之報。岌官至禮部尚書，至正德間方卒。弘治間，南京禮部尚書童軒，南欽天監人，景泰辛未進士，臨歿時年將望八矣，妾有孕，預名之曰紫芝，後果得遺腹一男。此兩宗伯暮年得子，俱在意外理外，較陸宗伯更奇。獨童性甚迂，初喪壯子，或誑之曰：「尚當還魂。」遂不收殮，日冀其再生，為人所嗤。　　【戮子】士人不幸，處人倫之變，割愛亦須熟籌。如樂羊、金日磾以功名身家起見，不足言矣。若乃唐淮南節度使馬舉之斬其子，則以退還；南唐大將劉仁瞻之斬其子，則以叛降；本朝大將戚繼光之斬其子，則以敗績。此軍法所不貸，不得已也。　　嘉靖末年，新鄭故都御史高捷，有子不才，屢戒不悛，因手刃之。中丞歿後，其地公舉鄉賢，物論僉謂無忝此典，獨河南提學副使楊本庵（俊民）力持之，則專指殺子一事，極詆其忍薄，鄉祀事遂終不行。時，隆慶己巳、庚午間也，中丞嫡弟，即高相公（拱），方起首揆，兼掌銓部。時以楊此舉為難，相公亦不介懷，即擢為本省參政，馴至通顯。楊素和易，有湖廣蘇味道之目，何此事堅執至此？楊後官一品，歿於位，而無嗣，意其時即以箕裘繫念耶？　　吳人楊泰毓久居京師，善談謔，亦學詩，為予友沈千秋客。沈負時藝盛名，楊有子將冠，令之執經從游。儇薄習為蒱博，每竊儕輩財物，楊屢撲責，胠篋不休。乃謀之妻弟張姓者，同出郊外醉之，扼其喉既絕，瘞之淺土。次日，其魂即叩母舅扉索命，張不數日暴卒，楊生方憂撓，復日睹厥子入室，百端肆詈，楊感疾，涉旬亦殞。此兒罪自當死，何至為厲求償，將毋夙世冤對耶？　　【守土吏狎妓】今上辛巳、壬午間，聊城傅金沙（光宅）令吳縣，以文採風流為政。守亦廉潔，與吳士王百穀厚善，時過其齋中小飲。王因匿名妓於曲室，酒酣出以薦枕，遂以為恒。　　王因是居間請托，橐為之充牣。癸未甲申間，臨邑邢子願（侗）。以御史按江南，蘇州有富民潘璧成之獄，所娶金陵角妓劉八者亦在讞中。劉素有豔稱，對簿日呼之上，諦視之，果光麗照人，因屏左右密與訂，待報滿離任，與晤於某所。遂輕其罪，發回教坊。未幾邢去，令人從南中潛竄入舟中，至家許久方別。　　二公懼東省人，才名噪海內，居官俱有惠愛，而不矜曲謹如此。　　是時江陵甫歿，當事者，一切以寬大為政，故吏議不見及云。　　潘氏起機房織手，至名守謙者，始大富至百萬，生子圭、璧二人，圭有心計，惡弟中分其產，因酖之。弟無後，圭自謂得計。旋生子名成，少年即入貲為南國子生，狠戾淫恣，父愛之，一任其孟浪。初入監，新祭酒未任，而張相公洪陽（位）　　以司業署印，見其名詫曰：「奈何與故大司成同名？」蓋前致政祭酒為潘宗伯水簾（晟）也，沈吟許久，曰：「為爾增一字，因名曰潘璧成。」歸家而父驚愕不已，蓋已心知所謂矣。璧成在南中游狎邪，所攜金不足，則貸之魏公府凡數千金。比還，索逋者踵至，成遠匿不復見。父為之償而不及數，徐氏紀綱與相毆，稍傷其父，憤病歿。成始告官，謂徐僕實毆死乃父，至於暴骨檢驗，當事謂禍起於成，並成囚之，搒掠甚楚。成之弟亦蓄異謀，潛屑金於酒肴，賂獄卒餉之，積歲，成腰骨日重，尋斃獄中。甫死而妖厲百出，先至獄卒家，呼其名，拳之立殞。　　旋至弟所，日夜索酒食衣楮之屬。弟病已困，其弟婦之父，登己丑進士，為水部郎，以緋袍入叱之，鬼答詈甚橫，且發其陰事，水部慚恚歸，發病死。其弟宛轉牀榻間，數年而歿。兩家子嗣相繼夭亡，潘氏遂滅，前後不過三十餘年耳。　　【耶律楚材】耶律楚材，大有造於中國，功德塞天地。元世祖眷之，亦異他將相，其封域想必屬當時恩錫者。近日，一友人治別業於京師外西山，忽發一塚，開櫬得大頭顱加常人幾倍，不知為何人葬地。余聞之，諫止之曰：「此無論何代，殆必異人。盍早納其元，封閉之。」未幾，掘得碣石，則楚材墓也。雖稍為葺治，聞壙中他物散去多矣。耶律生前舉動，已是慈氏後身，又安問遺骸之完缺？但功濟一世，而七尺之不保，報應之說似不足信。友人本吳籍，髫年登北畿賢書，慧而有心計，頓成富家。後甫強仕即世，竟無後。　　【現報】今詈人有「現世報」之說，意為俚說耳，不知竟有其事。只如嘉靖末年，宣大總督楊順以媚分宜之故，誣沈煉左道通虜，絞之於市。及隆慶初年，順坐前事，入獄病死。刑部侍郎洪朝選，以順曾發華亭公子倩人入闈，為華亭公所恨，不許埋屍，致蟲流於戶。而朝選居鄉，又為撫臣勞堪所劾，縊死獄中，數日始許領埋，亦有小白之泚，其好還如此。又今上初元，有王大臣入禁中事，大榼馮保置刃其袖中，謂高新鄭遣刺聖躬。及保敗，為兵部郎中前御史陳希美所論，指其諸惡，首舉王大臣，實保所使引入，為第一當誅之罪。疏上未下，上一日取刑部原招閱之，忽傳旨謂此大事，何以如此輕結？命查原訊官來與馮保對質。輔臣張四維等回奏云：此事已十年，當日問官，衛則朱希孝，其人已死；廠即馮保也。況罪犯已決，何從相質？希美所奏保主使引入，亦無確證。若復行窮究，恐駭聽聞。上意始解，此事非閣臣力救，保夷宗矣。出乎爾，反乎爾，豈不信哉！　　【冤報】蘇州衛軍人丁姓者，曾以小譴收獄中。既得免，忽驟富，充漕卒之長。運糧入京，竣事歸，與其儕歡飲於舟中，忽作異方語，瞪目改容，切齒恨罵，將自戕。眾皆怪問，則曰：「我實盜也，與丁同處，圜扉相昵，私語之云：『我案定無活理，但富有金寶，分匿某地某地，君可盡取之，為我殮遺骼，少賑我妻子足矣。『丁諾之。比得釋，如其教，盡發伏藏歸囊中，反賂獄卒速斃之，此冤不可解。我遍覓南北，今日始得，萬無相放理。」遂再批其頰，獰惡不可制，眾懼，哀請曰：「君言良是，我曹不敢代為解。第數人同入都，比歸而殞一人，死狀不明，何以自白。且事屬既往，向已濡遲，何不少濡之，俟其抵家與索命未晚也。」忽首肯曰：「此說事理明白，我且去矣。」丁遂昏臥若沉醉者，比醒詢之，毫不知前語，眾皆懦懦竊相告語，亟促宵行。到吳不數日，市人喧傳，丁軍中惡於闤闠中矣。同行者齊往視之，則復理前說而加詳焉，因自抉其目，拔其舌，狂走經日，始斃於街衢。有再問其受害年月，則數年而往矣。又問何以久不報，乃歡息曰：「我死後魂被收禁不能出，今值新天子登極，赦書至日，神人始釋我，許復仇耳。　　「時隆慶初元也。吳中張伯起目睹，為予言甚詳。　　【仇鬼下隸】吳門顧上舍號一庵者，銀臺韋所長公也，居家循謹，但治生頗瑣細，有幹奴侵匿其貲甚夥，顧恚甚，屢刑索之，不勝拷掠而斃，瀕死出怨言。時，顧有一門客與之昵，每夢寐中訴之，云：「我屢控之冥府，不得直，此必主人福重，今且休矣。」寂然者數年，其人一日步吳城，睥睨之間，忽遇此僕，駭曰：「汝從何來？」則拊掌喜曰：「連年投牒，冥府大嗔，謂以奴告主，大逆不道，笞責良苦。近日，遇某坊土地神謾以告之，渠為我代申，已得請矣。」此客驚悸，歸尋某坊，則此地故有社公廟，顧君欲拓為別業，已撤廢月餘矣。此客心知所謂，見顧方盛年豐碩，不以為然。居數日陡病，遂不起。　　蓋社會公挾私仇，借僕以泄怒也。此十年前事。又青浦縣楊扇，有楊氏，宦族也，僕名楊慈，其妻上海人，少年頗有色。為海寇所掠，其酋嬖之。後與官軍戰敗，窘甚，則謂之曰：「吾旦夕死，不忍令汝俘執。」厚與金寶，縱之歸。慈遂巨富，以厚糈饋主贖身去，且入貲為京職。其子名異志，遂思結姻士族，以卸奴名。楊宗有無賴者，與為媒，遂娶楊宗一女為婦。然而楊氏諸人，橫索不休，久而不能堪，稍稍拒之，因怒而聞之官，有一不材癢士戴無咎者，誘之曰：「惟某達官能得之於當道，肯揮千金，可脫死也。」慈欣然畀之，戴匿其金，紿曰：「已為若道地，旦夕出囹圄也。」未幾臺使至，痛恨其事，父子懼殞杖下。戴後游金陵，則慈於通衢中相揖，戴駭而逃歸，慈亦至家，相隨不捨。戴與母相繼病死。此則三年內事也。此兩奴俱有大罪，死亦非枉，但顧以毀神祠召殃，戴以攜多金受報，亦皆自取。　　【毀經謫為冥官】今上壬午歲，寧波府同知龍德孚者，武陵人，今君御觀察（隋），尊人也。在官奉臺檄，勘普陀山二僧毀律事，夢有群僧來告，請分道場為三，以奉大士香火。既醒，即如夢處分矣。又恨僧破戒，命焚《法華經》，使眾僧跨其灰設誓，事甫畢，即病，見有神若伽藍者曰：「此人毀道，當墮泥犁。以愛民故，姑謫為三石牛嗇官。」語方既，即有告身至，苦請願持齋戒終身，自贖前罪，諸僧亦為代祈，始蘇還官舍，則已瞑十日矣。乃知崔浩投經廁中，罪至族滅，非妄也。　　癸巳歲，龍君御以北禮部，乃翁以南戶部，俱用計典外貶，相逢於郵舍，戶部題壁云：「父子一家同逐客，江山千里各歸人。」筆墨尚新。　　【義馬】成化元年丙戌五月，荊襄賊石和尚等流劫入夔府，時知府王某受檄討捕，怯不敢往。通判王楨，吉水人也。獨忿然責數王守，代勒兵出戰勝歸，促守同出再戰。守紿之先行，至大昌縣入重圍中，人馬俱疲，誤入淖田，救兵不至，被賊斷喉及臂而死，馬得逸去。時五月九日，有所識木商得其屍，以淺土覆之。至二十五日，其子廣始來收骸，面尚如生。以貧不能葬，欲鬻馬以充費。其馬自逸後，從大昌奔歸府，凡三百餘里，夜嘶府門，蹄齧其扃，若告急狀，流血淋漓，毛鬣盡赤，人始知楨戰殞矣。王守愛楨馬，竟徒手得之，不與其子一文。　　楨柩既行，夜半，馬哀鳴特異，圉人飼之不食，王守自往閱馬，忽前齧其項不肯釋，久乃得脫，又以首搗其胸，傷重，次日死。　　羅文恭（洪先）與楨同邑，因為之記。古紀義馬多矣，或臨難相濟，或沒後效死，則有之，然未有義烈明白如此者。此與岳珂所紀王成義騟事相類，但騟所殺者，雖賊帥之弟，未必即殺成之人；若王守之誘王楨於死，為計甚狡，即部曲未必深喻其機，而此馬能曲解人情，報仇雪恨如此，真可與袁粲家獰狗同傳。　　○徵夢　　【甲戌狀元】嘉靖五年丙戌進士陸垹號蕢齋，官至河南巡撫，右副都御史，吾郡之嘉善人，清正名臣也。先為湖廣岳州太守，以循良第一，徵入為太僕少卿，時為戊申己丑間。陸喪夫人不復娶，但攜其子號杏源者名中錫赴官，並塾師一人。陸夜必與乃嗣同榻寢，杏源少穎敏絕人，有神童之目，至是且年十六七矣。其寓即在太僕寺街，與同寅一少卿比鄰，鄰有笄女絕豔，杏源窺見心蕩，屢欲挑之未果。一日，遇朔旦，同塾師詣都城隍廟祈禱，以鄰女為請，且許事成酬謝。塾師從旁亦代為祝吁。歸之夜正酣寢，忽大慟叫號，其父驚怪，叩其故，則曰：「一念之差，遂不可救矣。」備述朝來禱神之事，云：頃夢為都城隍攝去，大怒見詰：「汝何人敢以淫媟事上瀆？」亟呼主籍者檢其祿，則注定甲戌科狀元，官至吏部左侍郎，年七十九歲。乃沉吟曰：「是不可殺，當奏之上帝。」再檢塾師則終身無官祿，即令抽賜戮之。須臾天符下，陸某宜革去鼎元少宰，其壽如故，但使貧絕癡絕，以至於死。今將奈何？其父尚疑信間，急視塾師則稱腹痛，未午而殞絕矣。中丞公始駭恨，然已無可奈何。再問其子，尚有何言，則云：適悲悼中忘之，都城隍閱天符之末，云當再降一人，以補甲戌狀元之缺。是時，孫柏潭狀尚未生也，孫之父夢一人投剌，稱唐臯來拜。唐為正德甲戌狀元，柏潭即墮地，因名之曰繼臯。恰符所夢云。孫後果至吏部左侍郎以歸，杏源自夢譴後，即得心疾，亦入庠為諸生，而性理狂錯，往往不竟闈中試而出。時藝奇麗，與馮祭酒開之、袁職方了凡，同社相善。兩公每每為予言：「少年輩高才慎勿為桑濮之行，即舉念且不可，況身嘗之乎？子其戒之。」　　中丞故廉，至杏源益困，衣食時或不給，無子，僅一女嫁彭比部沖起之第三子。又坐法遣戍，改適一市儈，流落可歡！杏源今已老死，中丞之嗣竟斬。　　【儀銘袁宗宗原作中，據明進士錄改，臯】儀銘者，山東高密人，禮部右侍郎諡文簡儀智之子。以父蔭，授禮科給事中，遷翰林修撰，晉侍講。成國初建，改為左長史。未幾，景泰登極，即擢禮部左侍郎，尋升南京禮部尚書，召還，以兵部尚書加太子太保，又兼掌詹事府。景泰五年病卒，贈太師，諡忠襄。　　以任子夕拜，且入史局，既為非望，及曳裾王門，官已不振，反以潛邸攀附，致位上卿一品。前後富貴者三十年而後歿，榮褒悉備，世無貶詞，可謂幸矣！至景泰六年，又蔭銘子泰，為禮科給事中，尤為異典。嗣後則有興府右長史袁宗臯者，湖廣石首人，舉弘治庚戌進士。次年即授王官以去，至正德十六年辛巳，世宗入紹，則已滯藩邸三十年矣，峻遷吏部左侍郎，尋以禮部尚書入文淵閣，甫閱四月而歿於位。雖贈諡有加，竟不及見嘉靖改元，名為入相，僅同朝蕣，視儀銘享受，真天淵矣。　　方袁為長史時，一日晝寢，夢一美姬扶牀跪曰：「妾為李白洲侍兒，今願充公下陳。」白洲乃前右都御史李士實別號也，醒而怪之。未幾，李附寧濠反誅死，妻妾俱填宮，世宗憐宗臯老，賜以宮婢六人，內一婢宛如夢中所見，問之果白洲妾也。因喜而嬖之，以致不起。夫以殘膏剩黛，神已先示，則其福祚有限可知。而袁妖夢是踐，不以為戒，而以身殉焉，亦必非高明士矣。　　【妖夢】宋偽楚張邦昌為中書舍人時，夢乘宣和帝御輦，擁儀衛以出，回視輦後二馬相逐，久之猶能記其毛色。靖康之變，受金封冊，初僭乘輿服御，回視二馬在後，則如曩夢。偽齊劉豫初為小官，夢拜闕里，仲尼起答其拜。又嘗夢禮梵王，亦為之起，因自負，決計為逆。至南宋開禧間，吳曦在蜀，夜坐見月中一人策馬垂鞭，其貌與曦絕肖，起揖之，月中人亦舉手揚鞭，由是果於稱制降北。此古事之昭昭者。近日江陵相曾夢居第之前，左右兩石坊，上署「德配天地，道冠古今」，自以為生封五等，歿祀兩廡，遂恣行無忌。未幾身死家籍，二坊官賣為文廟前棹楔。此亦何異隋煬帝時麻叔謀金刀之兆乎？總之心志狂惑，鬼神因而侮之，真妖夢也。　　【董曠庵尚書】今董大司寇（裕）為御史，督畿學，與先人素相善。乙酉冬以冒籍中式事，調行人司正。時董在西臺資俸第一，當遷廷尉丞或冏卿矣。先一日，先人夢人投一刺曰：差出行人司正董某謝辭。醒而以為怪，謂董或建白得罪，然是時無大政事可爭者。未幾而罣誤及之，竟協所夢。　　【夢宗汝霖】鎮江守君許葵東（國誠），先人南宮所錄士也。少年祈夢於其鄉九鯉湖，夢神人告之曰：「子生平功名，一如宋宗澤。」自以為他年事業不凡，友儕亦以此期之。登第後為邑令，為比部，積資郡守，至九年推臬副者十餘次，大參者三次，俱不報，遂乞歸不出。其報第三考也，例不視事，以候上臺處分。因命攜壺觴，屏儀衛，日出嬉游。最後去城闉稍遠，忽遇暴雨，亟得一古廟息駕，其門榜則宗汝霖祠也。心已驚然不寧，因巡廊讀碑，至後銘詩末句云：「許國之誠，死而後已。」讀未竟，疾驅還郡，投牒星邁，意恐未必及家。比抵里門，已數年，至今無恙。豈祿料已盡於此耶？抑尚有小望也？是不可曉。　　○鬼怪　　【太山主者】故太僕卿費唐衢（堯年），鉛山人也。一旦病歿入冥。至泰岱謁主者，入門廡即褫衣冠，跪伏庭下，仰窺殿上，有王者南面，侍衛甚嚴。座後列姬侍以千計，貌似故祭酒馮開之，然不敢旁問。忽被呼，引見上階，果馮也，云：「別久甚念，君雖已合來此，然此事我為政，尚能為君寬數年，亦故人情誼當爾。」目揖而遣之，遂蘇，則屬纊已三日矣。因作祭章奠馮墓，致厚賻，備述始末如此。馮於內典究心，平日以蓮邦自許，一旦淪入神鬼趣中，為修症耶為沈滯耶？俱未可定也。　　【穆象元判冥】穆象元名天顏，楚之黃岡人，登甲辰進士。按題名碑錄穆天顏係萬厲戊戌進士，令南海，入西臺。少時為諸生，被召為冥吏，每以夜分入幽府決事，間遇親識逮繫者，亦委曲為道地，或得回生，或附輕比，往往有之。其居間請托，多屬比丘，每一僧至，輒降陛加禮，所囑事莫不響應。其僚十人，如人間曹局，一切受成於主者，所謂閻羅天子是也。得第後入冥漸稀，近來兩三月一往，皆係舊案大獄未結，曾經穆讞訊者，始召與平章。諸僚新舊代去者，或未識面，間以相問，則舊者告以此舊寅丈穆公，重加款接。聞比來已絕跡矣。穆初為人言，今苦眾咻，多默不應云。　　【術士使鬼】往乙酉、丙戌間，有方士席小堂者能使鬼，客勛貴之門。一日，徐定公挈之游郊外，車馬妓樂飲食馱載甚繁，席曰：「不須如許勞擾，我一人能任之。」時方新夏，皆納之絺袍袖中，入即無跡。比至別業，從懷袖一一取出，蓋亦唐胡媚兒之流亞也。後以罪謫宣府，督軍府張宏軒（國彥）甚禮之。終以作奸斃獄，鬼不能脫之福堂也。頃甲午、乙未間，東事紛紛，諸以滅關白自炫者，充滿都下。一日，有壯士十人，投大司馬石東泉麾下，云得外國聖鐵，一切刀劍及膚俱不能入。　　石面試之良然，因大喜，咨送東征大帥宋相江（應昌），宋又用利器刺之，果皆刓缺，自謂得天助。一日與倭對壘，命充前鋒，鼓角繼鳴，九人俱喪元，僅一人得逃，詭云戰時聖鐵不效。　　蓋皆煉鬼用鐵布衫術。以為戲劇則可，鋒旗相對，則有太乙諸神司三軍之命，邪鬼安得闌入戰場哉！　　【三孝廉作鬼】余幼時見無錫一孫姓者，能煉鬼為役。曾至予家，談往事如目睹，問以後事，娓娓酬答，然多不驗。頗能詩文，頃刻數百言，敏而不佳。其鬼本閩中人，名章日暗，曾舉丁卯解元。問其何以不托生，則云：「前生負此人錢，填滿方得去。」或云亦孫教鬼妄言，無其事也。其後則有會稽陶與齡事，陶為大宗伯承學長子，今太史望齡兄也，沒已久矣。　　甲午年，富順李大宗伯長春之子自成，遇之於成都，謂其今年必下第，因自言姓名，後不復見。與齡先舉應天乙酉榜，不知其何以至蜀也？較已勝章能遠游，白日見形矣。又山西太原舉人張全德者，以辛卯年卒，次年壬辰赴試者，鱗集闕下，其相識者忽遇之，則改稱段相公，攜老僕遨游都市，與故交往還。　　拜客赴席，無異生人，詢其鄉人，則因眷一女妓致疾死，妓徙居京師，因偕之來，不復匿跡。好事者多與締交，無敢以為鬼也。此較陶與齡尤怪，近於得道屍解矣。意者此曹皆不得志於公車，憤悱餘習。無所發抒，姑借鬼趣，以耗磨之耶「若畢命煙粉，隨逐嬉游，尤狡獪之雄也。　　陶即駐世，不過成地仙，禪家所不取。而乃弟石簣津津述之，不似深於佛者。　　【奇鬼】吳士曹蕃，以禮經魁丁酉京兆，為座師焦太史所累，被罰來京辨復。居稍久，抱病垂殆，忽見一丈夫長抵屋榱，面白而闊，衣團花皂袍，向曹深拱至地。良久方起，再拱。但開目即見，昏黑張燭亦如之，惟合眼息燈則無所睹。初猶怖駭，後習之不怪也。如此月餘，自分必死，親友亦無敢相視。一日忽不見，沉痾亦脫然。余問之學佛人，云此名拱屍鬼。然遍考梵冊不得。　　【馬仲良戶部】余友馬仲良（之駿）甫逾弱冠登第，當今才士翹楚也。在版曹有盛名，人方以華要期之，丁巳大計，忽罹白簡拾遺，以浮躁外謫。時皆冤之，而不知得罪所由來。其時主議者蜀人吏科徐雅池（紹吉），蓋以其同年姻家冉芝芳（德升）一言處之，不謂其誤也。始馬僦一寓，其室敞而直廉，馬得之甚愜意。初住亦無他，屋後隙地，為溲穢之所，但每遇陰雨，則牆陰彷彿有所見，侍婢輩時時驚叫，馬呵止之以為妄。　　後告者屢屢，馬亦漸自疑，遂議他徙，初不知有伏屍也。是後人皆知非吉地，空閒者久之。會冉以參議聽調，初入京未悉近事，亦利其華煥，僦居之。始與徐往還，忽數日不至，後相遇，詰以間闊之故，云方移居無暇。冉多姬侍，偕北者亦數輩，因曰：「侍兒俱幾驚死，吾室後廢圃，頻有祟晝見。頓令人拆牆之將崩者，則倒植一少婦，顏貌如生，奔迸急走，至今心猶怦怦也。」徐大駭怪，俾物色向為何人私宅，則云：「馬戶部故居。」徐因忿忿，謂此君少年負物望，乃敢生埋人土中，誓必重創之，以此彈章，遂不可遏。嗣後乃知馬僦舍之前，有士大夫妒妻殺妾而瘞之，其人已轉官移去久矣。李代桃僵，古來亦有。然此婦何不禍彼夫婦以伸枉抑，而現形怖人，卒陷無辜於貶竄，殆亦前生冤對云。徐后知其事亦悔之，而已無及矣。　　【獻縣盜鬼】頃戊午年，獻縣令江鍾廉抵任即有鬼殺妻女之異，其全家惟一婢獨存，又作鬼語訴冤，此事紀之者多矣。　　獨江夫人死後，復附魂於倖免之婢，備述初為厲鬼見殺之狀、陰府相憫之言，此亦古來所有。惟所稱冥中貴人，既知眾鬼即群盜，妄殺無辜，且其祿命未絕，何以不為料理再生？僅僅優以男身，處以巨室，且從蜀之楚，又相距遼遠，斷其夫婦之愛，殲其母子之命，不復一為處分何也？初江令吳江，與鄉紳之豪武者不協，遂造謗書去。比至獻縣未視事，即罹此變，哀痛不欲生，亟解官去。旋以瞽廢，雖改教不能再出矣。豈前生夙業耶？　　【大風吹人】《遼史》記其國聖宗開泰八年五月，留打魯瑰部節度使哱魯里至鼻灑河，天地晦冥，大風飄四十二人飛旋空中，良久墮數里外，有一酒壺在地乃不移。此亦宇內極異之事，斷無再見者。曾聞新城王霽宇（象乾）少司馬之始祖母，乃從空飄至其家，久而方醒，問之言語不通。蓋異域人，為颶風吹墮，因為其婦，生育諸子，今王氏蟬冕聯翩，貴盛無比，皆其苗裔也。余初不甚信，頃晤司馬從弟王季木（象異）孝廉詢之，云果然。嗟乎！亦異甚矣。　　【食人】柳跖之膾人肝，趙思綰之吞人膽，以至朱粲、秦宗權之屬，捕人為糧，此皆盜賊及亂離無食時，偶一見之耳。　　若契丹東丹王李贊華好飲人血，至刺婢妾輩而吮之，猶夷狄也。若盛世天潢亦有之，則真可怪矣。周府新安王有熹者，太祖第五子周定王之子也，性狠戾，嗜生食人肝及腦膽，常以薄暮伺有過門者，輒誘入殺而食之。其府第前，日未晡即斷行跡。後以偽作兄祥符王有爝書，與趙王高燧同反，逮至京，鞫得其奸，削奪居京師，猰梟獍，乃出帝系，亦宗藩異事也。近日福建抽稅太監高采謬聽方士言：食小兒腦千餘，其陽道可復生如故。乃遍買童稚潛殺之。久而事彰聞，民間無肯鬻者，則令人遍往他所盜至送入，四方失兒者無算，遂至激變掣回。此等俱飛天夜叉化身也。頃年，又有孫太公者，自云安慶人，以方藥寓京師。專用房中術游縉紳間，乃調熱劑飲童男，久而其陽痛絕賬悶，求死不得，旋割下和為媚藥，凡殺稚兒數十百矣。為緝事者所獲，下詔獄訊治，擬採割生人律。或以為未允，士大夫尚有為之求貸者。會逢大赦，當事恐其有詞，與奸人王曰乾等同斃之獄。　　古來食人肉非出亂世者，唐則臨安安字原缺，據寫本補，尉薛震、節度使張茂昭，五代則金吾上將軍萇從簡，宋則右副都王繼勛，知欽州林千文。又飲人血者，三國時吳將軍高灃。　　【小棺】嘗聞人言：今上初年，寧夏修城，掘基稍深，得小柩數千，皆長尺許，發之有男有女，亦有仕宦緋袍進賢冠，如今世服飾，無一作古昔裝者。予笑以為誕。後偶與李本寧先生談及，云此餘宦彼中所目睹者，即命鍤工即日掩之，以事太幻，不敢聞之朝耳。又隆慶間，古長城圮，露出小棺無數，俱長數寸，開之衣冠儼然。有一僧棺，中有梵字小經一卷；一婦人棺，題銘旌曰某王某妃之柩。此徐憲使名節者親見之，以語王太倉相公，王以語王損庵太史而紀之者。王麟州太常又親見徐公面談，而筆之雜紀，弇州又別記之。二事俱在近時，諸公俱非妄語者。豈僬僥國果在中土？抑造物狡獪，作此伎倆博笑也？此雖在六合之內，亦存而不論可矣。　　有言西北甘涼銀夏之境，榛莽曠鹵，妖狐窟宅其中，故屢有此異。但狐能幻於生前，死則屍仍異類，此見之載紀者多矣。　　今何以並骸骨亦人形耶？且黃河以西為涼州諸郡郡，五涼分據，古稱沃土。靈夏赫連舊都，及元昊所起地，俱非不毛可穴狐媚者。此亦未必然。　　宋洪邁《夷堅志》丙集載隆興府鈐轄喻紳，淳熙七年修天王院，得古塚列小石人，與近世明器相類，高數寸。又得小石碑不盈尺，其上為蓮葉，下為荷傍花，中有真書，文曰武神聖文皇帝之廟，兩傍夾書曰貞元二十一年。按唐德宗紀元貞元，以二十一年正月崩，葬崇陵，生時稱聖神文武，歿諡神武孝文。　　此四字雖略同，然當時葬長安，又碑在地中而曰廟，不可曉也。　　隆興即今之南昌府，初非荒徼，何以有此小塚小碑，示妖現怪乃爾？余意此必非唐帝殯宮，亦長城下某妃之類耳。　　【鄧子龍香木】武弁鄧子龍，東南驍將也。初以偏裨在粵東剿海寇，忽有一浮木觸舟，棄去復來，不暫難。子龍試鉤取，其氣作沉檀香。閱其材可雕刻，因令工治作人形，而首居大半，置之臥室，以為肖己狀貌，時時撫弄之後入粵西，入滇南，為參戎副將，屢躓屢起，每以香木自隨。至關白事興，鄧已久廢，邢昆田為制府，起之錮籍，拜大將，命督水師。與倭眾戰於對馬島海中，初獲全勝，深入遇伏發而歿。後求得其屍，而失其元，即以所刻香木續脰入殮。其至朝鮮時，部曲但怪其日夜婆娑枕傍，手磨此木不捨，甚怪之。已而遇害，時鄧年已七十餘，距得木時且四十年矣。雖云運數前定，何物枯枿，能預示妖變乃爾？乃知桓元之頭著敗籠中，房琯之得梓木為棺，信乎不妄。　　【草木之妖】今上丙戌、丁亥間，京師明智草場火發，薪芻如山，一夕盡為煨燼。次晨喧傳有異，余稚幼隨眾往觀。見兒童輩在餘燄中競拾諸物，小者如拳，大者如拌盎，色正黑有光，叩之聲甚清越，絕類英石之佳者，第質稍輕耳。其狀或為筆架，或為硯山，或為立屏，俱可供玩。又有作人馬犬豕諸色者，無不畢肖。余攜得數件歸，尋為人持去。至丁酉年八月，河南柘城縣柳樹破裂，迸出人物數斗，為牧豎所見，競往收取，以呈地方官。時，巡按御史為吾邑姚羅浮（思仁），因開礦之擾，奏為災異，進之御覽。姚差竣到家，出以示余，其人僅長寸餘，每顆皮筋結成，色微黃白，有冠冕者，有小帽者，亦有髫齔者，纖毫無異。更有婦人，其裝梳全類江南，略不似中州，更為可異。古來草木之妖多矣，未有如此奇詭者。　　【周公瑕】周幼海晚年辭諸生，以書法行海內，其詩頗有佳句，家亦漸起。買宅於胥門內，園亭幽勝，水樹回環。一日，忽有魅晝見，大白面如盤，目瞑瞑動，不見口鼻手足，隱現不常。初甚惶駭，後習睹不復異矣。偶旬餘滅跡，舉家慶幸。適有客至，問云：「聞君家子不語者已不來，果乎？」周未及對，即有聲應曰：「索隱行在此。」回視則大白面已出矣。賓主愕然，蹌踉而散。其園後屬一揮使，為吳妓借居，余曾久留於中，絕無他異，今又屬他姓矣。周無嗣，以外孫施姓者為後，更名周允昌，新登鄉書，文行為時流第一，與余善。　　【沈司馬莊怪】沈繼山司馬，登隆慶戊辰進士，予告歸。　　其所善二友，為馮具區祭酒、周霖滄評事，時皆困諸生，來借沈鄉居莊舍為修業之所。其地去城稍遠，忽有群魅嘯其中，莊僕苦之。沈性素剛，不之信，因笑謂二人曰：「君輩不虞魅為患乎？」皆曰：「無傷。」沈曰：「果爾，當呼僕汛掃以俟。」　　明方啟門，則莊僕已至，請主人諸齋鐍錀。沈驚問：「若烏知之？」對曰：「昨三更時群魅畢出，聚謀曰：「吾輩宜亟去，有一侍郎、一應天通判來讀書此中矣。」須徙善地避之，因相率迸散，今寂然無他矣。」沈心知所謂，曰：「善掃除之，吾將身至彼休息，汝勿妄言。」馮、周寓其中甚平善。庚午馮登賢書，癸酉周繼之。至丁丑馮遂為南宮第一人，仕至南大司成歸；至辛丑周尚滯公車，謁選得肇慶推官。沈謂余曰：「魅語果信，具區當再出，霖滄其別駕乎，造物者素定久矣。」予亦深信之。不數年馮歿於家，周轉南大理，因乞休。又數年沈捐賓客，周尋病，又遲數年卒。馮、周名位，約略與鬼言不爽，然僅符其十七，或小損其品，或略優其秩。豈下鬼凡庸，不盡得冥同秘密，抑二公自有以致之也？沈公而在，必更有說。　　【奇疾】古紀奇疾，非理所有者多矣。或以為文人遊戲，必非真有其事。以余親所聞見，則有如穆吏部深者，山東濟南人，壬辰進士，罷官里居，忽患異疾，耳中時聞車馬之聲，則疾大作。一日聞耳內議曰：「今日且遨游郊坰。」即有裝馱驢馬鱗次而出，其恙頓除。至晚復聞游者回鑣盡返耳中，則所苦如故。吏部公屢治不痊，一日忽洗然若失。又蘇州吳江縣沈參戎名璨者行三，為吏部寧庵、學憲定庵公愛弟，幼長紈綺，惰於學業，遂入右列。最後分閫廣東惠潮，署中有樹大庇數畝，掩映不見天日，沈憎之，欲伐去。其下力諫，謂此木且千年，有神司之，除翦必及禍。沈怒不聽，乍施斧，共見巨蟒長數丈，蜿蜒入其鼻中，因發狂顛倒，不能理事。棄其官歸，蛇出入鼻孔，日凡數度，其孔膚色光黑，蓋以蛇往來致然。一日，延方士治之，見一天神如關壯繆狀，持刀入戰，凡三晝夜，喧囂之聲，徹於鄰比，其神不勝而出，自此遂聽之。家本素封，因之匱乏，凡病十年，宿患忽瘳，蛇亦不知所往。沈君為余內親，今尚在無恙。此皆事理難曉，既以奇疾苦之，似有夙冤者，終以遷去獲全，豈真如刁俊朝妻，項下瘤中猴，謫限已滿耶？　　【京師狐媚】狐之變幻，傳紀最夥，然獨盛於京師。聞以舉廠為窟穴，值鄉會試期，則暫他徙。友人云：故元人主，每遇夏月避暑上都，此猶其故習，然漸南漸少。齊趙梁梁字據寫本補，宋之間，尚時作媚惑，過江則絕不聞。有言其稟性不能渡江，是不然。余游浙東西諸山，稍入幽邃，時時遇之，但不能逞妖如北地耳。問之故老云：京師無廁，居者以婦人月水棄之地，狐竊食之，遂能幻化百出，成千年狐，為玄為白，不可問矣。然聞先朝附馬都尉趙輝者，尚太祖第十六女寶慶公主，生平嗜飲女子月經，寒暑不輟，凡為禁臠者六十九年，壽百餘歲，直至成化間始卒。則狐與人俱得此藥力，似不誣矣。今世皆重紅鉛，亦煉童女經事為藥進之，不特士人為然，即嘉靖中邵、陶、顧、盛之徒，咸以此致三公六卿。想亦因趙輝多壽，仿其遺意耶？　　【人痾】人生具兩形者，古即有之。《大般若經》載五種黃門，其四曰博叉半，釋迦謂半月能男，半月不能男，然不云亦能女也。《素問》有男脈應、女脈應之說，遂具兩形矣。晉惠帝世，京洛有人兼男女體，亦能兩用，而性尤淫。解者以為男寵大興之徵，然亦不聞一月中陰陽各居其半也。又吳中常熟縣一縉紳夫人，亦大家女也，亦半月作男。當其不能女時，蒿砧避去，以諸女奴當夕，皆厭苦不能堪，聞所出勢偉勁倍丈夫，且通宵不訖事云。按二十八宿中，心房二星皆具兩形，則天上已有之，何論人世。　　舊傳狸有兩體，其年久者能變幻惑人，遇男則牝，遇女則牡。今京師有此妖，或一家中內外皆為所蠱，各自喜為佳遇，然實同此獸也。狐與狸又各一種，而世多混稱之。


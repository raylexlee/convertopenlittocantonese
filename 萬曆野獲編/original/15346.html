<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬曆野獲編 - 第二十二卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十二卷</font></h4>
			　　○督撫<br>　　【總督軍務】宋世總兵權者，以宣撫使為第一重臣，得僇制帥以下。至南渡又以寫本無又以二字，武臣岳飛、吳玠輩，亦為宣撫不足重，於是張濬、呂頤浩等始稱都督，而事權無可加矣。本朝宜德以後，大臣總督，止施於工程錢穀等項，繼乃有總督軍務，為文帥第一重任，埒南宋之都督。然祖宗朝無之，僅見於正統初，靖遠伯王驥以兵部尚書督師征麓川，始以總督軍務入銜。至景泰初，驥起為南兵書，又以總督軍務入銜矣。<br>　　時，於肅愍在本兵，亦稱總督軍務。羅通以右副都御史守宣府，亦稱總督軍務。景泰七年，兵部尚書石璞征湖廣銅鼓叛苗，亦以總督入銜。自此而後，兩廣、川、貴及陝西三邊，與山西宣大，凡以部院銜出鎮者，從此稱總督。至成化間，有應顥者以福建逼使奉敕專行事，亦得稱總督海道，則代言者之誤也。至正德時，武宗南征寧庶，自稱總督軍務鎮國公，於是臣下俱不敢稱總督，改為總制。至嘉靖中葉，又以「制」字非臣子所敢當，遂仍稱總督，而添設薊遼、河道、遭運之屬，俱復舊名矣。<br>　　然而縉紳間稱謂，猶云制臺，兩廣尤為尊異。今體亦漸凌夷。<br>　　近年關白事興，又以總督為不足重，始有經略之名。經略在祖宗朝亦有之，其權遠出總督下，至是始加隆赫。曾見宋桐江（應昌）以少司馬膺此任，其敕書云：「凡文官知府以下，武官副總兵以下，如違軍令者任自斬首。」寫本斬首作軍法，其事權視先朝陸完彭澤等有加，蓋文帥之重，至此極矣。隆慶間，以北虜修款，命兵部大臣，每三年即兼憲職，閱視九邊，得舉劾督撫以至總兵等官，其權寄之崇，幾與故相楊文襄、翟文懿相埒。以後大臣罷遣，即以其事屬之巡閱御史，體例漸卑。今承平已久，各邊亦視三年大閱為了故事矣。正德五年，安化王寘鐇反，上命太監張永征之，署銜為總督寧夏等處軍務，兵部言舊無總督太監關防，詔鑄給之，內臣有總督軍務，僅見永耳。<br>　　其後九年，又總制宣大軍務。至嘉靖六年，以大學士楊一清薦起，止掌御用監，提督團營，不得復稱總督矣。至正德七年，中原劉六、劉七等盜起，命太監谷大用征之，陸完以部堂為文帥，僅得稱提督，而大用乃稱總督軍務，蓋用張永例也。<br>　　【巡撫之始】洪武二十四年辛未，太祖命皇太子巡撫陝西地方，巡撫之名，始見於此。以後漸遣尚書、侍郎、都御史、寺卿、少卿等官巡撫各處邊腹，事畢報命，即停不遣，其名或云巡撫，或云鎮守。後以鎮守既有總兵，又有內監，以故文臣出鎮，不復有鎮守之稱，但稱巡撫。專制軍務有提督、有贊理、又重有總督，他如整飭邊關，提督邊關，撫治流民，總理河道等官，皆因事特設，而事權則一也。其以部堂等官出者，與巡按御史不相統攝，文移往來，窒礙難行，始專定為都御史。以故景泰四年鎮守陝西刑部右侍郎耿九疇改右副都御史，仍舊鎮守，此專用憲臣之始。其後凡尚書侍郎任督撫者，俱兼都憲，以便行事，蓋欲以堂臨官御史。初猶以屬禮待之，既而改稱晚生，見猶侍坐，今則彼此俱稱侍生，文移毫無軒輊，相與若寮采，撫臣反伺巡方嚬笑，逢迎其意旨矣，天順元年，以總兵官石亨言，盡革天下巡撫。及亨敗，復設如故。至正德二年十一月，劉瑾亂政，取回天下巡撫官；瑾誅，復設如故。蓋此官在國初可以無設，今非督撫，何以制總兵之橫，斷不能一日罷矣。<br>　　【參贊軍務之始】今天下稱贊理軍務者惟巡撫一官，俱在邊方，蓋以掛印總兵既稱總鎮，故稍遜其稱以亞之。如正統間，金濂以刑部尚書，同寧陽侯陳懋寺征閩寇，尚稱參贊軍務是也。<br>　　然國初又有不然者，洪熙元年，以武弁不嫻文墨，選方面部屬等官，在各總兵處總理文墨，商榷機密，僅稱參贊軍務，其事寄非撫臣比。此外，又有參謀軍務協贊軍務之名。若洪熙間，命山東左參政沈固，往大同總兵鄭亨處書辦，則又出參謀協贊之外。此後不再見，至景泰中，大同則有參政沈固，宣府則有參政劉漣，山東則有參議周頤，廣西則有副使劉紹，而劉清等又以郎中、給事中，稱參贊軍務。又景泰四年，以御史紀幻字原缺，據寫本補，綱協贊陝西延綏等處軍務，似不過帥幕僚佐，未知當時與總兵相處，禮節何如。景泰初，又有於謙、石亨軍前整理軍務者，賜敕以往，其人為內臣興安、李永昌，則直比唐之觀軍容處置使矣。<br>　　【撫按重輕遼絕】弇州紀撫按重輕，自正統至弘治凡四事，而遺卻一事，最有關係者：弘治十七年十月，巡按山東御史金濂，與巡撫遼東都御史張鼐計奏，上下其事於禮兵刑部會議，云撫按公會文移，宜各遵舊制，都御史正坐，御史旁坐，都御史勔付，御史具呈。上從之。當時體制懸絕如此。<br>　　【提督軍務】國初武事，俱寄之都指揮使司，其後漸設總兵，事權最重。今宇內文臣為巡撫者，俱係添設，非國初舊制，以故稱贊理軍務，不過贊助總兵官戎機，如京營兵部大臣稱協理戎政者亦然。其總兵非掛將軍印者，則亦為累朝添設，其同事巡撫，始得稱提督軍務。蓋舊時名號尚稍低昂，而事寄到今則一矣，武臣以總兵官為極重，先朝公侯伯專征專者，皆列尚書之上。自總督建後，總兵稟奉約束，即世爵俱不免庭趨，其後漸以流官充總鎮，秩位益卑。當督撫到任之初，兜鍪執仗，叩首而出，繼易冠帶肅謁，乃加禮貌焉。嘉靖中，即周尚文位三公，近日李成梁躋五等，亦循此規不敢逾也。正德之季，上自稱大將軍總督軍務，而江彬以平虜伯為提督，及諸義子諸大榼亦稱之，武臣之有提督始此。近年朝鮮之役，寧遠長子李如松者，新從寧夏奏凱歸，再以大帥征倭，功名甚盛，意氣盈溢，不復肯修扶服禮於宋經略。宋無如之何，始議加提督軍務，即以入銜，其相見時，用邊道見督撫儀，僅素服隅坐，一切櫜鞬書廢矣。武臣銜有提督始此。又見時，如松官止左都督，提督如憲臣視學政者，部屬管差務者，內臣之奉敕管事者，錦衣兩司房之管官校者，皆得稱之，但帶軍務則重耳。楊邃庵初總三邊，王陽明再起兩廣，楊次村節制援兵，亦止稱提督，然事權則制府也。若武帥之重，則提督之外，如今上初戚繼光在薊鎮，以總兵官加總理，專司訓練，並督撫麾下裨將標兵俱屬操演調遣，生殺在握，文吏俱仰其鼻息，則江陵公特優假之，非他帥所得比。成化初年，用趙輔佩征夷將軍印，統都督和勇等征流賊，部議升參政韓雍為僉都御史提督軍務，上允之，而改提督為參贊，蓋恪守祖制也，成化初年至祖制也數句，據寫本補。<br>　　【張半洲總督】張尚書（經），以南大司馬兼北右都御史，督兵征倭，所轄江南凡六省，事權最雄重，大功垂成。而為趙甬江少保所誣，逮下獄死西市，人至今冤之。然在事時，亦有稍任情處：有張任者，吳之嘉定人，起家丁未進士高第，拜郎署；尋從謫籍為嘉興府同知，運糧外郡，至嘉興愆期半日，張督府適出城，遇之甕門內，用軍興法將斬之，兵使者為哀請，始去衣冠縛之，臀杖六十，令還職自效。時軍民萬眾，相顧駭怪，先大父尚在公車親睹之，亦有可殺不可辱之歎。後張郡丞累晉秩，以中丞撫西粵著武功，官少司馬歸。長君名其廉字伯隅，以任子登乙未高第。<br>　　【阮中丞被圍】嘉靖甲寅、乙卯間，倭夷寇東南，吾浙首被其毒。時按浙御史胡宗憲升僉都御史，督軍有功，峻擢右都，總制浙、直、福、江四省，而以浙江提學副使阮鶚升僉都代胡任。阮好大言，然不甚知兵，胡輕之頗成隙。至丁巳年，胡已用蔣洲、陳可願等謀，與倭酋汪直講好，倭酋徐海者未得要領。<br>　　海聞阮避居桐鄉縣中，且兵餉山跡，遂聚兵攻之，用空漕船實以瓦石，衝其城，雉堞搖動如揮箑。胡幸其敗，不發援兵。阮悸甚，偃臥不能復出。諸將吏謂旦夕不守矣，有說胡，倘失事法當並坐者，始遣驍銳來援。會和議亦成，徐海始受命解圍罷兵，尋被執伏法。阮調撫福建以行。方桐邑圍初解，阮中丞始出視事，時方盛夏，諸文武視其庭中如鏡，無蔓草半莖，怪之，繼乃知偃臥時稍起行，即手薙榛莽，以消永日耳。阮在吾郡時，余家老奴愷者，偶入城與其麾下一卒爭詬，卒入膚訴，即命縛奴斬之。旗牌將出，而湯給事（日新）來訪，遂稍停，湯故熟此奴者，與言立釋之，竟不問兩人曲直，亦未曾睹此奴何狀也。<br>　　奴明日返鄉居，先大父始知之，出見謝過，阮亦茫然，已不省憶有此事矣。其在閩被言，以藩司帑賂倭，並他簠簋，落職逮治，然實以疏傲獲謗，其事狀不盡然。<br>　　【海忠介撫江南】忠介在江南，一意澄清，而不識時務，好為不近人情之事。如縉紳之升補及奉差者，藩臬之入賀萬壽者，俱齎有勘合，而鼓吹旌旗八人者改為一人，輿夫扛夫二十四名改為四人，人不能堪，或亻僱倩，或迂道他去。又令郡邑庭參不得頫首，然屬吏畏威，莫敢仰視。吾鄉一郁姓者，以乙科為其屬績溪令。高年皤腹，俯仰艱楚，入謁時獨起止迂緩，腰領屹然，海大喜，以為此第一強項吏也。立疏特薦，新鄭即召入為比部郎，其治狀與資薄不問也。蓋矯枉過正，亦賢者之一蔽云。海開府吳中，人人以告訐為事，書生之無賴者，惰農之辨黠者，皆棄經籍、釋耒耜，從事刀筆間。後王弇州為華亭畫計，草匿名詞狀，稱柳跖告訐夷齊二人，占奪首陽薇田，海悟，為之稍止，尋亦以言去位。而此風既熾，習為故常，至今三吳小民，刁頑甲於海內，則庚午、辛未間啟之也。又如吳中士習最醇，間有挾娼女出游者，必托名齊民，匿舟中不敢出。<br>　　自丁亥有凌司馬洋山（雲翼）毆諸生一事，大拂物情，吳士伏闕訴冤，嚴旨繫治，凌削官銜，任子遣戍，人心甚快。然此後青衿日恣，動以秦坑脅上官，至鄉紳則畏之如倀子。間有豪民擁姝麗游宴，必邀一二庠士置上座以防意外。至民間興訟，各倩所知儒生，直之公庭，於是吳中相侮，遂有「僱秀才打汝」之語。蓋民風士習，惟上所導，所從來久矣。海下獄時，世宗震怒，舉朝亦謂必無生理，惟司務何以尚救之，亦下詔獄幾死。<br>　　及隆慶復用，海抗疏論高新鄭，蓋為徐華亭地，何亦請上方劍誅拱以助海，蓋兩人始終同志如此。至萬曆內戌，海再出為南少宰，何以部郎竭海，而置其榻於坐隅。何毅然曰：「若較名位固宜爾，但當年頗忝氣誼，不能以客禮見處乎？」海執不可，何奮衣竟出曰：「不及黃泉，無相見也。」語浸聞於時。何得轉為光祿寺丞，歷升南鴻臚卿，以老自免，詔加太僕卿致仕。<br>　　海尋晉南總憲，卒於位。海以乙科為教官聘典試，欲與衡文事，時直指為政，不之許，怒欲出闈，乃許其出一題而止，遷淳安知縣，再轉嘉興通判，始入為戶部郎，直諫論絞。吾郡志「名宦」。失載海名。<br>　　【海忠介被糾】海忠介撫江南，立意挫抑豪強，至處徐華亭更大不堪，然以一時人望，無敢議者。獨刑科給事舒化首論之，其詞尚緩。至吏科給事中戴鳳翔獨疏參之，至發其為南京卿寺時，妻妾相爭，二人同日自縊。海辨疏太激，至詆舉朝無一人，於是吏科都給事光懋按光懋人名，嘉靖乙丑科進士，故上空格，非姓，等、河南道御史成守節等，俱恨怒，各出公疏合糾，而海始去。說者謂徐實嗾戴為此疏，後戴遂歸女於徐氏，則理或有之。戴疏參直臣固已甚，其所指亦皆實事，今節錄之：一、濫受詞訟，在皇上洞悉民奸，頒行重禁也。瑞則不顧赦前事件，悉聽告訐，又無放告日期，旅進旅退，勛盈千紙，累涉萬人，不能按理曲直以剖是非，而但徇情愛憎以決勝負，致使刁徒弗安生理，惟思構訟，以小過而飾成極惡；以虛誕而捏作實情，本以戶婚田土，裝為人命強盜；或未告而揚言以需索，或既告而講價以求和；趙訴者不笞，誣告者不杖，律法埽地；羅織成風，人心至此，真大壞矣。一、田產分贖，在祖宗時，亦慮紊事端，定限五年也。瑞則不拘遠年交易，違例問斷，又不詳審干證，隨告隨給，真偽不分，情理俱拂；或以明中正契而作無交，或以彼此情顧而作逼獻，致使棍徒不營活計，專謀奪產；重墾更新者逕以舊價回贖，己業蕩盡者又於祖產再分；或稱投靠以嚇其白還，或云占匿以肆其奪取，剜壯民之肉，啖餓虎之喙；風俗至此，其極敝矣。一、道路公差，所經冒濫，固所當除，正支亦不可革。瑞出京時，用夫三十餘名，德州而下，用夫一百餘名，彼自謂分所應爾殊不知以此處己，亦當以此處人。況昨年差祭海神，假稱敕訪民事，恐嚇當路，直至本鄉。雖柴燭亦取足有司，抬轎逕入二司中道，致夫皂俱被責三十。尚不愧悟，動以聖自居，其條約中，有「大聖人作為」等語，而狀有「欺天玩聖」字，悉批准行。恐聖名僭竊太甚，又不諳民俗，妄禁不許完租，夫租既不完，稅何從出？致佃戶賴租，產戶賠稅，膏腴荒廢，國賦何所出辦？又不遵明例，妄禁不許還債。夫債不還於今，則借不通於後，致使日用雖急，稱貸無門，束手待斃，危困何以自蘇？其他臚列尚多，皆違時戾俗之事。時新鄭以首揆掌銓，海其所用也，亦頗聞人地不宜之狀，故覆疏有「器小易盈，晚節不竟「諸語，令其回籍候用。<br>　　新鄭方倚海為股肱，以齕華亭，終不能庇，蓋不能抗一時公議也。高雖專愎，此舉似稍采物情云。海忠介所頒條約云：「但知國法，不知有閣老尚書。」於是刁民蠭起，江南鼎沸，延及吾浙，不問年月久近，服屬尊卑，以賤凌良，以奴告主，弟姪據兄叔之業，祖遺蒙古奪之名。自庚午至今將四十年，少者壯，壯者老，習故常，專此誣訐。縉紳之賢者，反謹避以博忠厚之名。嘗聞吳中楊震吳（成）太宰云：「近日地方使君逞風力者，動云不畏強御，然則強御乃我輩也，不亦哀哉！」王弇州草柳跖告夷齊一狀，海覽之始稍悟，真所謂譚言微中，可以解紛矣。<br>　　【李尚書中丞父子】豐城人南兵部尚書李克齋（遂），以中丞撫准揚，適倭寇入犯，圍淮安甚危急，乃子中丞見羅（材）時上公車在圍城中，單騎出勵將卒士民固守，發漕司金，明賞格，又勸富家助械助餉，晝夜憑城，潛募通泰海兵數千，夜衝圍入，仍夜出狙擊之，斬首五千，倭卒循去。克齋以功晉今官。<br>　　此吾鄉沈太史晴峰（懋孝）所紀，時沈正在李署中，後又與見羅同登進士，所紀當不謬。其為南本兵也，值振武營卒戕害侍郎黃懋官之後，益驚悍無狀，李至即寂然，其戡定之略如此。<br>　　此國史之言也，而焦漪園太史則云李抵南樞任時，散庫金數十萬以啗亂卒，此所謂戡定之略矣。焦金陵人，目擊其事，則其言必亦非誣。豈當時准陰之功，盡出象賢方略，及膺留鑰重任，施僅止此耶？見羅後官中丞，以今上丁亥撫鄖陽，遭參將米萬鍾率兵迫脅，窘極出庫金為賞，又厚加月廩始得釋，旋遁走樊襄，以聽勘罷歸，尋坐滇事被逮。一中丞耳，何以勇謀於逢掖，而選懦於節鉞耶？殆不可曉。李克齋為中丞時，兩獻白兔，蓋其人亦胡梅林流亞也。後克齋長子栻為御史請於朝，克齋竟得上諡。<br>　　【鄖變】萬曆丁亥，先外大父王公會泉諱俸，以山東副臬，量移湖廣參政，分守下荊南，駐勔鄖陽。時鄖撫為李見羅名材，故同榜進士，又同為郎署，最稱知契，得徐，自甚喜，書促兼程。甫抵家即病，幾不起，稍間。治裝復病發，上乞休疏，其疏甫發，而鄖變告矣。見羅自負文武才，以講學名天下，至拆毀參將公署，改建書院，為其將米萬鍾設謀鼓噪，禁李於署不得出，自為疏逼李上之朝，委罪文吏，及師儒曲為諸弁卒解釋。<br>　　時，新道臣為丁惟寧，初至稍以言呵止之，遽遭毆詈，丁故美髯鬚，雉之殆盡，幾至舉軍叛逆，賴守備王鳴鶴救止，丁始得脫。後雖僅調官，然羅辱極矣。使王不抱病且赴官，必能止書院之建，即遇變自有方略，總不如家食之安也。是殆有數乎？<br>　　李初聽勘去，繼以他事論極典，久之始釋遣戍。王鳴鶴者，淮安衛世指揮，以此知名，今為廣東大帥。<br>　　【李見羅中丞】豐城李中丞（材）以理學名天下，後撫鄖陽，毀參將署為講學之所，為士卒所嘩，備極窘辱，尋以聽勘歸里。次年，雲南巡撫蘇懷愚（酇）以前任金騰道冒功事劾之，逮下詔獄，搒掠論死。其同年吾鄉許司馬（孚遠）時為應天府丞，疏救之，謫僉事。同年申、王二相亦力援不得，錮刑部者六年，始得編戍閩中。其在獄也，太夫人在家棄養，人謂本歸程必星馳抵里，追服母喪矣。竟以重名久困，沿途迎慰者、修贄者接踵，未免留滯，比至吾鄉已半歲矣。間臉人心疑之，以其名賢無敢顯議也。至閩，則許已累晉中丞，正開府彼中，迎至郊外，見其導從太侈，遠過於許，許出語規之，李怒見於色。<br>　　許解其意，且恐傷久要，乃擇最敞公署與寓，命文武官旦晚巡捕，一如撫臺體例。李每日放衙二次，通接賓客，收發文書，但不鼓吹舉炮耳，識者或以為未安。<br>　　【許中丞】苕上許敬庵司馬，篤行誠心，古人所少。其在吏部為佞人篆所排，外轉僉事，後漸陟南京兆，脯大用，又特疏救李見羅，再謫僉事，由是名重天下。其後漸晉鄉寺以中丞，開府福建，實心愛民，自奉如寒士，第僻於講學，一語相契，信為聖賢。其黠者因得欺以其方，地方不無騷擾。會見羅從獄中減罪戍閩，兩人同時龍象，合並一方，文武奔附如狂，於是有一省兩巡撫之謠。又吳中繆仲淳以經世自豪，與許素厚，亦招之往，至於閱操先令繆詣教場較技，繼乃親往覆核，於是麾下漸懷不平。一日，調兵往漳南防守，正申約束，軍中忽嘩，許惶迫無措，賴兩道臣婉詞解之。次日，訪最桀者百餘人，馘其耳，盡赦諸伍，免其出戍，事始定。其事在壬辰年，許同里張御史（天德）按閩，親為余言。至甲午許推南大理卿，是時婁上王相公新謝事，余往候，適邸報至，王見之甚喜，余曰：「以中丞得南冷局，似非廟堂優賢意。」相公曰：「不然。此兄古君子，而用兵非所長，今倭奴正熾，海上多事，得早離劇地，公私俱便。」余又進曰：「然則許翁但深於理學，而用世稍窒，宜其與李翁相知。」相公又振聲曰：「敬庵真正好人，且老實不用虛頭，豈見羅可比？」其持論如此，必有窺其微者。<br>　　【二李中丞】頃年，潞河李中丞修吾（三才）以督漕駐淮陰，長垣李中丞霖寰（化龍）以總河駐濟寧，二公同籍、同里、又同志也。潞河以長垣素性節儉，故作意調之，一日遣材官致書幣於濟上，附以百金，云托幕府為市油煙脂以供媵妾用，蓋其地所出也。長垣知其以氣勝之，呼材官謂曰：「我知汝主人後房音聲甚盛，些須脂澤不足供用，命麾下更買百金攜去，作我答禮可也。」潞河發書，知反為所悔，乾笑而置之，跡於無用，於是豪氣亦稍折。<br>　　【李斗野中丞】李中丞名燾，東粵人，起家戊辰進士。久歷外藩，至雲南左布政，素無節鉞之望。戊午冬入覲，次年春計典畢，適滇撫缺出，李經營得之，命下，彈章交集，李亟陛辭而行，甫出國門，而旨下罷去矣。李星馳返雲南履中丞之任，彈壓文武，申嚴號令，晝夜視事，較前數政諸公加精勵焉。事聞於朝，白簡胃起，李仍日坐堂皇，治文書如故，再奉嚴旨詰責而終不去。直至代入境，始交承印節而歸。則在事許久，陸賈之裝，已不貲矣。聖主寬大，竟從優假，真異事也。<br>　　【秦中丞】秦舜峰（燿），無錫人，以辛未庶常出為瑣垣，驟遷右劍都御史，撫南贑；再遷右副都，撫湖廣，被論調用，瀕行取讀鍰羨餘以歸。其屬吏閩人沈介庵（鈇）者，為衡州府同知，抗章臚列其狀，上震怒，遣緹騎逮下詔獄，追贓謫戍。<br>　　沈登甲戌進士，授粵之順德令，以清峻稱，入為郎，出為守，俱有聲，尋謫是官。既訐上官得志，意氣益發舒，人多畏惡之。<br>　　再擢九江守，入己未外計，用不謹條罷去。時孫富平秉銓政，說者疑考功郎蔣蘭若（時馨）有意修郄，故沈與丁芍原（此呂）二人，俱以名流枉黜。沈為蔣同鄉人，素相仇；丁，江西人，故蔣同年，為其鄉漳州推官，曾痛裁抑蔣者。於是議論群起，秀水沈司馬亦有後言，孫盡以丁訪單呈御覽，丁逮訊幾死，僅得戍去。而富平與沈秀水互訐兩罷，蔣亦廢為編氓。沈介庵既歸閩，以豪橫聞，後為閩撫按所奏，下獄，吏發其前後罪，竟坐大辟，至今長繫。豈廉於官而黷於鄉耶？先一年，江西巡按祝大舟，為其舊屬，盧陵知縣錢一本劾其貪，祝以丁憂行，而錢亦已入為御史，上特命刑部主事馬猶龍奉敕往勘，盡得其實，祝亦坐贓遣戍。馬尋以才望調禮部，優遷江西提學，未幾大計，亦以不謹罷。蓋一時西臺諸公痛恨之，遂坐永錮。至今人惜之，薦剡不絕於公車，但是年當事者考功為趙夢白（南星），世所推為君子，以故啟事終不見及。自祝、秦敗後，一時撫按人人自危，謂屬吏皆能制其死命，一切取用贖鍰，票上俱寫繳回。<br>　　於是郡縣更無短長可持，束手聽命，無敢違言矣。二公雖獲重譴，然實大有造於後人云。按乙未大計，湖州吳平山（秀）以貪削籍尤枉，吳有清望，從山中起任揚州守，為彼中鄉紳所恨，中之。吳素寡交，又辛未第三人，為王太倉所舉，王方去位，人尚引嫌，遂無能白之者。<br>　　【經略大臣設罷】近年朝鮮告急，廷遣侍郎宋應昌往援，時以總督為不足重，特加經略之號。繼之者為顧養謙、孫礦、邢玠諸臣，遂皆因之矣。當倭事起時，宋素無威望，物論無以閫外相許者，一旦特拔，議者胃起，且謂事權過隆。不知前此乙丑、庚寅間，鄭洛以尚書經略七鎮，時虜情叵測，方以洛為孤注，故無人指摘之。而贊畫萬世德、梁雲龍亦一時之選，皆以邊才致通顯。若宋所帶贊畫二主事，亦特賜四品服以示重，然俱潦倒遲暮，未幾論罷，亦非萬世德等儔匹也。若丁酉年，楊鎬以倭事經略遼東，以敗亡斥歸，至戊午年，鎬又以邊警事再起經略遼東，遂至三路喪師，此其罪又寸磔不足贖矣。前此則嘉靖庚戌，以虜至輦下，遣都御史商大節經略京城內外，尤為古今所無。尋又置三輔經略，以王忬、翁萬達、許宗魯充遼寧，凡四年俱革。其後河南巡撫章煥請經略中原，上大不懌，煥以他事見逐。然則經略之號，非文帥所易當也。<br>　　【任邱大僚】任邱李次溪（汶），以乙未歲出總陝西三邊，官為右都御史，兼兵右侍。同邑田東洲（樂）撫甘肅，在其節制之下，是年亦加右都御史兼兵左侍。戊戍歲，二公同以大兵憂復大小松山，李自兵書太子太保進宮傅，田自兵部尚書加太子太保同蔭世錦衣，是年田入正位本兵，而李督四鎮如故。，至辛丑，李回少傅，田加少保，同為三孤，已為異矣。次年壬寅，田以病告。至乙巳年，李入為戎政，又加少師。而徐理齋（三畏）以甘肅巡撫右都御史加兵部尚書代之，又任邱人也。徐雖未登一品，而閫才素著，將來功名正未可量。彈丸邑中，一時大僚，同事一方，拓雄邊，開制府，接武公孤，延賞環衛，亦近代所少。隆慶間蒲坂之楊虞坡、王鑒川，又不足道矣。<br>　　【巡撫久任】撫臺一官最稱雄緊，久任極為得宜。蓋地方利病既熟，吏習而民安之。然非久必遷，則以欲灸者多，不能久於熱地，亦事理使之然。乃近年啟事久滯，往往逾期，其最久者，無如陳毓臺（用賓）之撫雲南，自癸巳訖戊甲凡十六年，其官自右僉都加至右都，支從一品俸，其間經己亥乙巳兩大計，科道拾遺俱入斥幽，終不去，竟以武定府失事，逮至京，斃於獄；次則李修吾（三才）之撫江北，自己亥訖辛亥凡十三年，其官自右僉都加至戶部尚書，以聚劾免歸；魏見泉（允貞）之撫山西，自癸巳訖乙巳亦十三年，其官自右僉都加右副都，以請告去；黃鍾梅（克纘）之撫山東，自辛丑訖壬子凡十二年，其官自右副都加至兵部尚書，召入為南本兵，此其最著者。他如李次溪（汶）之督三邊十一年，戴鳳岐（燿）之督兩廣十年，劉用齋（元霖）之撫浙江九年，又不可勝紀矣。此等事幾如先朝周文襄、於肅愍故事，恐此後未必能繼也。黃鍾梅撫東省時，正值陳毓臺逮治，廷議用「將帥不設備失陷城寨律」，黃抗疏救之甚力，且云身為壽州知州，陳以御史行部，受其知遇，且高列薦章，顧奪官以逭其罪，如郭子儀之雪李白。黃疏上，頗遭抨擊，而陳獄亦為小挺，遂得長繫，或者謂黃稍近古道云。<br>　　【列營舉炮】近年中外備兵使者，早晚堂俱舉炮，至直指行部則無聲，去而復作。弇州紀之以為不雅。然此事本非故典，其避臺使亦宜。若總督軍門，體尊位重，其用軍容盛禮，乃分內事。邢昆田少保在薊遼時，遇巡關御史閱視，亦命暫停舉炮，各道爭之不能得，御史喜過望，以為尊己，疏薦語極其不情。<br>　　又涂鏡源宮保（宗濬）為宣大制臺，與按君宴會，遇有公事，按君須獨出見，更衣領稍偏，涂為手整之，此御史亦親為人言。<br>　　二公皆著勛邊閫，品無可議，其隱忍以就功名，亦猶胡襄愍（梅林）之屈於趙甬江少保耳。涂在宣大時，值虜婦三娘子再與虜長婚媾，時虜婦已將稀齡，涂為備房奩脂粉數十車，至房中淫藥所謂「揭被香」者亦百瓶。此等駕雙籠絡，亦兵家所有，且西陲晏然者數年。而議者訾之，亦不恕矣。<br>　　○司道<br>　　【方印分司】太祖平定天下，分十二布政司，十五年增雲南以至按察都指揮司，下及府州縣授方印，此外則每省列分巡為四十二道，亦以方印治事，其事權特重，俱列銜按察使。其後廢北平，增貴州交址亦然。若分守雖云道，然而無欽降方印。<br>　　猶記正嘉間，內地分守，尚刻私印條記。今則外藩大吏，未有不欽降關防者。自是事體宜然，但非國初額設，無改頒方印者。<br>　　惟都轉運鹽使司，其僚佐為同知、為副使、為判官，各有分地，亦得用方印。蓋太祖特重鹽政，以事關軍國，非他官比。亦猶宋轉運副使，得與其長均體治事，名曰漕司，其遺意尚存。今運司下夷於州郡，為二司官，以知府劣考者為之，其諸僚則俱貲郎雜流潦倒不堪者充之，鹽政因之大壞。近始議振刷，以兩淮課金，為天下最，特隆體貌，遴才品最高者任之。至廑明旨，云以道臣體行事，且給專敕與之，終以運司舊為屬吏，一旦超居等夷，各責以長跪伏謁如故事，至有棄官不赴者。是則聖諭森嚴，尚藐然不遵，為運使者，安能更展布哉？又如行太僕苑馬一司，其體與京卿頡頏，亦復視為冗散，以處藩臬中之有議者，後以所屬不奉約束，特加兼按察僉事，而州縣之弁麾如故也。近日因人情厭薄，盡數革去，但屬分巡及兵備兼攝，普天惟存平涼一苑馬而已。鹽政、馬政，俱屬國家最切最大事，而廢馳至此，賈生而在，何止歡息。<br>　　【憲臣笞屬吏】宣德十年英宗初御極，有先任四川按察副使朱與言者，以捕盜至郫縣，怒知縣孫祥不設策緝捕，杖之二十。越五日祥死，巡按御史請究與言罪，上曰：「與言職專捕盜，以賊故杖祥，非私意也。」竟宥之。此猶遠年事。至嘉靖間，巡按直隸御史蔣暘，以細過杖殺真定知縣叢芝，為芝家所告，後勘明暘止降級。御史雖尊，然邑令之命不應輕至此。至劉宇掌都察院，每以瑣事笞辱御史，則正德間事，何御史之賤又如此。又嘉靖十年，廣東提學副使蕭鳴鳳，亦曾為御史，剛愎任性，因肇慶知府鄭璋屢忤之，不勝忿，榜之於廷，璋遂投劾去，按臣逮治。眾咸不直鳴鳳，兩京科道交章劾之，鳴鳳坐降調。鳳、璋各上疏自理，上令逮問，既問結，俱送部別用。<br>　　夫郡守師師一方，非可笞之官，且副使去之一階耳，當時鄭璋何以甘受其辱，而廟堂竟平之，殊不可解。弘治初，山西按察司笞郡守伊珍，已見五卷。伊珍被笞見本卷郡守被笞一則，此云見五卷，足證刻本非原本卷次。<br>　　【藩臣笞屬吏】正統五年，陝西參政郝敬，以公務至華池驛，呼驛丞張耕野不至，杖之至死。按問當贖徒還職，上曰：「敬以小忿斃驛驛字據寫本補官，不仁甚矣！難拘常律。命編戍大同。」其事與朱與言相似，且同英宗朝，而處分已自迥異。<br>　　至六年，浙江左布政使黃澤，又撻鹽運司丁鎡，為鎡所奏，並訐澤考滿自出行縣，斂民銀三千兩，補償官物。乃俱下獄，法司擬各贖徒還職，上以澤擅笞三品官，重斂不才，命黜為民。<br>　　夫三品方面，亦至受撻，其事與蕭鳴鳳亦相似。且黃澤多贓，僅與丁鎡同罪，情法俱屬不平，上之獨斷允矣。其時，又有山西左參政王來者，杖死知縣張彬等十人，法司議其因公當徒，未幾以三殿功成恩赦，僅調官廣東布政司，則視屬官之命，真如草菅。罪止胥靡，已為非法，乃以原官調用，尤為怪事。天順七年，浙江右參議高崇，以事撻衢州知府唐瑜，瑜奏崇貪酷數事，乃下巡按御史鞫治。以上俱英宗朝事。或其時官制與今不同，惟蕭憲副笞李郡守，蔣御史笞殺邑令二事，則耳目未遠，更可駭耳。今人聞此，未必肯信。<br>　　【方面官淫縱】正統十年，福建左布政方正，誘取福州中衛指揮單剛妻馬氏為妾；按察使謝莊，誘取福建左衛指揮張敏女為妾；又在百戶陳亮家挾娼飲酒，事發，下巡按御史問，得實，遣戍大同。是年，遼東苑馬少卿黃琰，娶所部定遼衛千戶蕭成、翟廣女為妾，往來飲酒淫樂，吏部都察院執治，命降為行太僕寺主簿。同一淫縱，同在一年內，而處分之異如此。且方面大吏，即於所治宣淫，亦未有之事也。<br>　　【藩臣被笞】工部右侍郎霍瑄，先以參政掌大同府鎮守，右少監韋力轉恨瑄，送都御史年富家，眾杖十餘，至拜亞卿，始奏力轉諸不法，上命逮治力轉。亦天順元年事也。內豎敢笞方面，抑更異矣。其後力轉蒙上宥，而瑄亦不問。瑄初守大同時，虜擁太上皇至城下，時城中嚴備不敢啟，瑄從水竇出出，匍匐叩馬痛哭，進膳及靴袍等物，出府金銀犒虜。上德之，甫復辟，即召佐冬官，瑄之見知於英宗舊矣。獨不能稍抑力轉，以一伸其忿耶？<br>　　【王吉死廉】王吉，浙江餘姚人，以進士起家，筮仕刑部廣東司主事，其署分轄錦衣衛。時，門達怙憲宗寵，且兼領鎮撫司，勢張甚，吉每事裁抑之，遇其緹騎作奸者，訊治加等。<br>　　達甚恨，密偵其罪，久無所得，適吉暴病誤朝參，上以例送獄，達選卒之矯健者痛捶之，幾死；比還職，人且謂繞指矣，執法彌峻。出為廣東僉事，以功升副使，尋所部惠潮盜再起，身自搏戰，歿於陣。方出師時，有犒師費千金，用僅十之三，主者名于文，憐吉貧無歸裝，舉以界其僕。是夜僕之婦忽出坐堂皇，呼隸卒作吉聲大呼曰：「亟為我召夏憲長來。」適胡僉事署稍近，聞其異先至，忽瞪目曰：「非也。」俄而夏至，乃起揖曰：「不佞雖死，受國恩厚無所恨，第恨于文不知我心，以所剩官帑付我家。雖此中無可鉤校，我寧能受汙地下乎？」語訖即仆地，寂無他語矣。其廉勁如此，是蓋天植其性。若世之墨吏，其作鬼亦必通苞苴也。<br>　　【藩臬官兼兩省】近日兩畿添司道，多以近畿二司官帶銜，此理勢之得不然。惟弘治九年，湖廣右布政司陶魯，以功升本省左布政，兼廣東按察司副使，帶管廣東嶺東道。以楚中正正字據寫本補官兼任粵省分巡，此官制所無，抑事體亦不便，前此後此，俱未見其比。時正極治之世，必非紊舊章，其中定有說。天順初，順天府學教授邵玉升雲南提學僉事，兼督貴州學校，是時黔士，尚附試於滇省也。<br>　　【整飭兵備之始】兵備官之設，始於弘治十二年。其時馬端肅（文升）為本兵，建議創立此官，而劉文靖（健）在內閣，則力陰以為不可。馬執奏愈堅，本年八月始設江西九江兵備官一員。蓋以九江既管江防，又總轄鄱陽湖防，故特以專敕令按察司官領之。繼則湖廣之九永、廣西之府江、廣東之瓊州、四川之威茂，皆添設兵備，蓋皆邊方，多屬夷地也。其時事寄本不輕，此後以漸添設。在正德間，流寇劉六等起，中原皆設立矣。至嘉靖末年，東南倭事日棘，於是江、浙、閩、廣之間，凡為分巡者無不帶整飭兵備之銜。其始欲隆其柄以鈐制武臣，訓習戰士，用防不虞，意非不美。但承平日久，仍如守土之吏，無標兵可練，無軍餉可支。雖普天皆云兵備，而問其整飭者何事，即在事者亦茫然也。<br>　　【尹憲使】嘉靖戊戌進士尹綸，山東齊河縣人也，以技擊騎射冠一時。及罷憲使家居，其子秉衡從戎，曆官總兵，當得貤恩，尹輒受其封誥，改服犀帶獅補，出謁賓客。先大佼時分藩其地，屢與往還。秉衡後至大帥。屢立戰功。<br>　　【徐方伯死事】嘉靖二十八年己酉，貴溪夏相公以復套事伏法，天下哀而笑之。次年庚戌，則其同里又有一事，為元江徐方伯也。徐名樾，亦貴溪縣人，少與夏才名相亞，曆官雲南右布政司，值元江府土舍那鑒倡亂，弒其主知府那憲，奪其印，嘯聚逆徒，攻劫諸州縣，撫按官胡奎林（應箕）、總兵沐朝弼不能禦，非時上變，上下兵部議，會師討之。朝弼乃與新撫臣石簡，調集武定北勝亦佐等土漢官兵，分五哨進剿。那鑒佯為順命，遣其先所收繫經歷張維，偽除於監軍僉事王養浩，王疑之不敢往。適樾以督餉至軍，聞其言請行，欲自以為功，初約次日即面縛出降，眾皆力諫，謂此詐不可信樾愈怒，堅不從，如期赴之。比至元江府南門外，鑒不出，方呵責間，象馬伏兵齊發，樾及左右皆死。姚安府土官高鵠奮身力救，亦戰歿，自此交兵連歲，不能滅。會鑒死，諸酋悔過，顧納象贖罪，世宗亦厭久役疲西南，遂罷兵。有作詩弔徐者云：「可憐二品承宣使，只值元江象八條。」亦寓嘲於惜也。徐素講道學，在仕途亦負時譽，乃其貪功喜事，與夏同科，一則茅土熱中，一則節鉞在望，或狼籍都市，或薺粉行間，又在一邑一時，足為後來庸人妄想之戒。徐號波石，自名王文成高足，兼文武才，至今有稱之者。<br>　　【王大參馘倭】乙卯，倭至禾郡劫漕卒，褫其衣匿精銳於空舟，令閩人向道者負板牽舟，皆不知其倭也。比至王江涇，離城已三舍，聚落繁庶，乃棄舟易衣，操刀焚劫，居民奔散，老弱婦女兵死彌望，至有全家遭刃者。余外祖王會泉大參守舍獨不去，匿隱處，瞰倭往來蹤跡，比其瑄飽將行，眾皆先發，獨一悍者殿後，圂於空室，解刀置於旁，大參忽躍出，奪其刀刺之。倭喪元，猶奮起再仆，圓睛小口，膚如黝漆，真魁賊也。持獻胡督府大喜，即處以裨將。堅不從，僅受賞歸。其後登甲第，談者美其膽勇，輒面赤不答，仍戒後生，勿學我捋虎鬚。<br>　　【布按二司官】祖宗朝最重布按二司官，知府凡有缺，必大臣保舉部寺科道官有才望者居之。以故天順以前，凡布政司按察司見朝，俱序京官二品三品之末，今明降本階一級立矣。<br>　　又俱坐轎開棍，今則導以尺垂策馬帶眼紗，與京師幕寮無異矣。<br>　　猶憶今上初年乙亥，今司馬宋桐江（應昌）以吏科左給事升濟南府知府，時先大父以濟南守道入賀萬壽，宋來見於邸中，執禮甚恭，即同時抵任，無幾微慍色。次年丙子，今太宰李對泉（戴）以禮科都給事升陝西參政，自摩弇花金帶示人，「某何德而堪此？」是時尚存古道，今言路視外轉如長流安置，動色相爭，且以此此字據寫本補，定秉銓之邪正。即己丑年，今司徒張元沖（養蒙）以戶科都給事升河南參政，亦不免稍見顏面，此公非計官爵者，但重內輕外，其勢跡成耳。若辛丑年，御史趙文炳以升副使鬱死；乙巳年，給事鍾兆斗以升參議，抗疏自辨，紛紛屢言，又不足言矣。<br>　　【畿輔分道】今上戊子、己丑間，以南直隸四府，在江南者止一兵備道臣，而南北御史巡方至者凡七，差道臣陪巡，晝夜不得休息，更無暇治所部道事。建議者欲析為二道，又疑畿輔不便割裂，遲回未果。適申王二相公在揆地，為桑梓力任之，始分道為二。竟不知太祖時已有故事也。洪武廿九年，分天下為四十二道，而直隸居其六：曰淮西道，轄鳳陽、盧州二府，徐、滁、和三州，太僕寺中都留守司；曰淮東道，轄淮安、揚州二府，六合縣，兩淮運司；曰蘇松道，轄蘇州、松江二府；曰建安徽道，轄池州、安慶、徽州三府；曰常鎮道，轄鎮江、常州二府；曰京畿道，轄太平、寧國二府，廣德州、句容、溧水、溧陽三縣。蓋祖制分畫之明備如此。又洪熙元年，設行都察院於北京，置盧龍、恒南、冀北、廣平四道，每道置監察御史三員，當時區畫南北兩都，視外藩加詳。此兩朝故事，當今建白者，或未盡知也。時交址未失，都察院有十四道，又置四道，蓋十八道御史矣。今人但知十三道御史耳。<br>　　【憲臣罪謫】士人得罪，編管為戍卒者多矣，未有夷之隸役者。國初亦或充吏以辱之，未幾輒復收錄。若永樂間，江西按察使周觀政有罪，謫為河間府驛夫；正德間，巡按徐淮御史薛鳳鳴以與武官飲酒投壺，謫為所治徐州弓手。憲臣之辱，未有至是者。即其辜自取，亦非待士體矣。<br>　　【龍君楊少參】宣城沈翰撰君典（懋學），以諫止奪情忤江陵意，然內愧其言，又吳、趙兩門生已叛之，趙、張、習諸詞臣，又以有違言謫去，慮館僚之怨也。屢令其子編修（嗣修）致書慰藉，促其還朝。沈亦徘徊未決，適有宣城狂生吳仕期者，草一書欲規江陵，遍示所知，人皆為危之，然實釣奇自炫，初未嘗投京邸也。維時又有無賴青衿王制者，同一斥吏，偽造海中丞（瑞）疏，醜詆江陵，刻印遍售，此不過欲博酒食資耳。<br>　　時，操江胡都御史（檟）得之大喜，以為奇貨可居，捕仕期入獄，脅令招稱為懋學所造，轉授仕期者。問官為太平府江防同知龍宗武，素與沈善，力辨於胡中丞不能得。胡乃先請江陵，云即露章發其事，江陵懼株連不可解，回柬有「姑斃杖下」之語，胡遂命盡之獄中，沈始得免。後吳妻貢氏聲冤，胡戍貴州，龍時已自湖廣參政罷歸，亦論戍粵東。先是仕期死時，即有議龍者，沈感其曲全，逢人即明其不然，且屢向當路白其冤。會先病卒，事不得雪，龍竟老於伍，今尚在。龍與羅匡湖給事為姻家，與鄒南臯吏部亦厚善。兩公俱正人，非肯濫交者。<br>　　【馮仰芹大參】辛卯順天鄉試，馮宗伯琢庵（琦）時以諭德為正主考，即得陳祖臯春秋卷而置之者。時其尊人仰芹（子履）以山西參政，備兵易州，與管廠工部主事項元池（德禎），宴飲方洽，適京師人來，宗伯寄至試錄及家報，方發封讀數行，即大聲呵詈，且歡恨曰：「馮氏從此不祀矣！」項怪問其故，仰芹曰：「吾兒書來，云以嫌疑易陳生榜首，若固自為功名地，其如此子功名何？」因咄咄不休，遂罷酒別去，大參未幾亦以病謝事矣。此項親為余言者。<br>　　【鹽運使】天下六轉運使理鹺政，而兩淮鹽課，居五運司之大半，其事權最繁鉅，先朝極重此官。永樂間，平涼知府何士英以循良第一，特升兩淮運使，重可知矣。嗣後耿清惠以故都運轉侍郎，仍出理鹽法，歷朝皆特差都轉運使董其事。嘉靖間，清如龐惺庵（尚鵬），濁如鄢劍泉（懋卿），俱中丞蒞任。<br>　　故上下相安，不致大決裂。自隆慶初始罷大臣不遣，歸重巡鹽御史及鹽法道，於是運使之權日削，體日削。且銓地以處知府之下考者，冑子乙科往往得之，人亦不復自愛，而鹺政日壞矣。<br>　　今上用言官建議，命重運長之權，且隆其體貌比藩臬，得與鹽法道抗禮，特選廉吏石楚陽（崑玉）充之，石故守蘇州守紹興以清冠海內者。石至而侍御道臣不為禮，勒令長跪庭參如舊儀，石恚恨掛冠去，繼之者俯首伏謁益卑下矣。至辛亥年，吾郡有馮桂海（盛典）者，辛丑進士，由彰德守遷是官，而同郡一大參，以漕儲道至揚州，怪馮修謁不執屬禮，叱之出，轉聞撫按彈之，馮遂謫去，一時駭異。運長為鹽道所轄，稱屬猶有說，至漕儲與運課何關，而苛責乃爾？頃年丁巳，戶科給事中給事中三字據寫本補，商等軒（周祚）建白，特重鹽政，擇戶部郎袁滄孺（世振）理其事，而以按察副使銜稱疏，理鹽法掌運使之印，並鹽道運長為一官。袁始得行其意，而兩淮困稍璘矣。<br>　　袁故材吏，與石楚陽俱楚之黃州人，石今以中丞在告。<br>　　【鄉紳見監司禮】弇州謂鄉大夫謁撫臺布政司官及府州縣，宜以部民禮，趨旁門，走東階；見巡按按察司官，則入中門，走甬道，以守土與持憲者本有本有二字據寫本補，分別也。然當時已不能行矣。近年以來，則撫按事權不殊，而藩臬之官，十九皆彼此互兼，孰分其為守為巡之異職，而各行一禮也。即如弇州之鄉為蘇州，止一兵道，是宜以憲禮別待之矣。但彼中兵使一缺，則蘇州守代攝其事，此際倘一時兩謁，則馳甬於道署，而反庭趨於府廨，亦理勢之難通者。事有古行之，而今必不可行，此亦其一也。又漕儲道雖轄七省，僅珪漕務，他無所預。辛亥、壬子間，吾鄉有一人為此官，暫過里中，勒令府縣行屬禮，於是本府管糧通判長跪，各縣管糧丞叩頭，餘官以半屬庭參，猶怏怏不悅。此量小易盈，妄自尊大，無足怪者。又如以前嘉靖丙辰丁巳間，慈雞趙少保以視師至浙，坐臺受兩司以下伏謁，不必言，而同里鄉紳亦抑之使旁趨，時武林高文端（儀）以史官在家，獨中馳其甬道，趙雖忿甚，無以難也，總亦斗筲之器耳。<br>　　○府縣<br>　　【知府賜敕】今人傳說：「蘇州知府況鍾，以吏員起家守郡，奉宣宗皇帝敕，得便宜行事，以為異典。其說誠是。然其時不止況鍾一人。蓋宣德三年，上聞郡守悉由資格，多不稱任，適吏部闕守九員，命部院大臣舉京官廉能者用之。於是吏部尚書蹇義等舉禮部郎中況鍾等九人，俱升知府，其郡為西安、松江、常州，武昌、杭州、吉安、建昌、溫州與蘇，皆要地。內御史何文淵得溫州，其後大用為名卿。是時，九人皆賜敕，中不過云：「公差人違法害民者，即具實奏聞；所屬官作奸害民者，即提解來京。」非如今所傳，凡其同僚皆得拿問也。鍾抵任之次年，奏吳縣縣丞趙濬，矐茸無能，起送至京。其民千八百餘人，訴於巡撫侍郎成均周忱，言濬守法奉公，愛民集事，俱善狀，因本府經歷傅得，有求不遂，又需索糧長，濬禁不與，因憤譖於知府，故有此謗。忱均以聞，上命按臣核之，果如民言，命濬復職，置得於法。都察院請治鍾妄奏之罪，上曰：「此鍾為得所欺，但失之不察耳，姑記其過。」仍戒鍾加慎。然則鍾固一輕聽躁動人也。吳人以其異途健吏，能抑豪強，一時譽之過情，流傳至今不衰耳。正統八年，蘇州知府李從智亦賜敕。<br>　　【一邑二令】廣西慶遠府忻城縣，宋故邑也，元以土官莫保為八仙屯千戶掌之。國朝洪武初，設流官知縣，罷掌兵官莫氏，徙居忻城界上。宣德以後，猺獞不靖，知縣蘇寬不事事，而獞老韋公秦等，保舉莫保之元孫莫敬誠為土官，詔授敬誠特襲知縣，時一邑二令，權不相統。繼寬為令者益不振，事柄盡入土官掌握，流官徒抱印居府城。弘治中，督臣鄭廷寶奏革土官，而土目韋涓等，方為鎮守內臣私人，遂獨用土官以至於今。<br>　　夫一邑本無二令之理，無論宜流宜土，必獨任乃為得之。然今日之政有甚異者，即以雲南一省言之，省會之雲南府，所屬安寧州，有土、流二知州；曲靖府所屬麀益、陸涼、羅雄三州，麗江府之巨津州，與直隸之北勝州，各有知州二員；臨安府寧州，有土、流二知州二員；。峨蒙自二縣，各有土、流二知縣；又大理府為滇中第一奧區，山水珍寶甲天下，而所屬鄧川州，有一何姓土官，同一流官，為兩知州；雲龍州亦然，雲南縣知縣，與土官楊姓者。同為知縣，其他省不及考者尚多也。若近日則有土官立功，撫按題請，加土知府虛銜，專管巡捕，其該府盡屬流官知府。此正與弘治間忻城縣相反。今雲南諸州縣大抵皆然，揆之政體終為乖舛，豈可鄙夷邊服，不為一釐正哉？<br>　　嘉靖末年，倭患方熾，有光祿章煥者，奏請每縣添設知縣數員，世宗不允。夫滇僰夷裔叛服不常，以故土、流並設，為一時權宜計，已非典制，乃至東南財賦要地，亦欲仿此例以擾地方，如此建白，不蒙聖主譴責，亦幸矣！土官府州縣衙門，若僅土人一員為正官掌印，而流官為之佐貳及首領者，俱食其廩餼，不得與聞政事。惟雲南武定府往年未改流時，則印屬流官同知署掌，其知府不過司巡捕之役。嘉靖中女土官瞿氏奏請改正，上下部議，土知府始得印。又廣西奉議州土知州革後，以流官州判掌印，治夷民，至今不改。<br>　　【一府二推官】本朝府佐同知、通判無定員，而推官止一員，蓋普天皆然。惟直隸之永平府帶銜薊遼諸鎮理刑，則多設二三員；隴右之臨、鞏二府，間遇有事，亦於督府駐紮之地，各設一推官。然皆隨幕府受成，未有於郡城並置者，況內地尤絕無之事。惟成化二十二年江西吉安知府張銳奏請，以江西大家結黨為非，吉安尤為健訟，監犯至數千人，官少不能泱斷，宜增設推官一員，上從之。此舉真屬創見，後不知何時始罷。<br>　　【郡守被笞】南戶部尚書雍正庵（泰），故成化間名臣也，初筮仕吳縣令，有神明之稱，以後歷西臺，兩為郡守，至弘治元年為山西按察使，怒太原知府伊珍避道稍遲，執而笞之。珍訴於朝，又訐其不法，僅降湖廣參政而已。知府階已尊，無可撻辱之理，且身曾為此官，不知當時與彼中臬長何以相處。況太原省會之地，其伍伯敢於手撻上官，亦理這所無。而事在雍墓志中，又出其同鄉呂仲木（楠）筆，非臆說也。其後以右副都御史撫宣府，又以大杖杖參將李傑，為言官劾罷，其事亦見志中，想雍之為人廉潔而剛暴無疑矣。<br>　　【金元煥】松江府青浦縣舉人金元煥者，移居蘇州之盤門內，家人與徽州人爭市一小物，相毆致傷，徽人歸而病死，其家人告以人命。時郡守為楚人石楚陽（崑玉），與金同舉應天己卯鄉試，年誼本不甚厚，而金以事無實，脯同籍在事，必能直之，漫不為意。徽人皆狡獪善謀，反揚言太守受同年多金，為之道地，石素以廉峭自矜重，遂立意坐以主使。邑令知守意，竟論金抵償，讞詞上之郡，上之兵道，俱如擬，尋上之臺使。<br>　　時御史按部金壇，金賂押解隸人，領至盤門宅中，與妻妾一別，隸卒初難之，繼請同往同發，始許諾偕行。甫至，即具酒肴盛饌，令一叟陪飲，而身入內室，俟天明即行，叟諧笑善飲，人人以大觥沃之沾醉。比明呼金不應，急入其房闥，則孥累一空，囊橐如洗，並飲叟亦無蹤影矣。石大怒，四出緝捕，杳不可得，隸卒代其罪論死，尋相繼瘐死獄中。初金之逸也，或云入日本投關白，或云在太湖為盜魁，或云走西南土官處篡其位。又十餘年，始知在楚之應城陳應虹（蕖）司徒家為墊師，尋與陳締兒女姻，至今尚無恙。<br>　　【劉際明太守】陳留人劉際明（芳譽），起家癸未進士，以御史久次出守，再改畿南之廣平，為人倜儻不甚拘小節。會有萊陽人高孩之（出）者，以弱冠登戊戌進士，授曲周令，貌不揚而有才情與劉一見莫逆，遂不復拘堂屬之禮，每宴會必投瓊藏驅，酣酗連日夕，至以市井淫媟語相戲且詈，而不較也。<br>　　遇有公席，則邀府僚會飲，其侮謔亦如之。有一別駕起明經者，偶以酒令與高相爭言，遂各出揭相攻，高及別駕俱以論調去。<br>　　至甲辰外計，劉以浮躁降四級用，劉、高俱名士，然為守令一方，則上下自有體，何至蕩肆乃爾，繩以功令，亦未為枉。傳聞廣平別駕者，椎野老悖，其待高反不能如五馬之忘分，高已厭之。一日酒間，別駕舉一令，以字貌相類者為觴政，不能者有罰，乃先出令曰：「左手相同綾絹紗，頭上相同官宦家，不是這官宦家，如何用得他許多綾絹紗？」其語實鄙俚，高益憎之，乃繼之曰：「左手相同姊妹姑，頭上相同大丈夫，不是我大丈夫，如何弄得你許多姊妹姑？」別駕大怒，罵座而起。劉續之曰：「左手相同糠秕糲，頭上相同尿屎屁，不吃這些糠秕糲，如何放出許多尿屎屁？」意蓋欲兩解之。而別駕不平愈甚，遂至互揭同去，未知然否。<br>　　【縣令處分人命】吳俗最囂，無命輒以人命入狀，究之毫無影響，吏茲土者亦視為尋常故套，漫然准其行，亦漫然聽其罷。然而溫飽善良罹其毒者，必至破家而後已。至有狀行許久，然後求覓屍骨以實其刁詐者。近戊戌年粵人鄧雲霄拜長州令，熟知此弊，凡告人命者，其狀寫明某日打傷，某處某時身死，屍停何處，去城幾十里，如虛甘責幾十板。告者無一不准，即刻身往檢驗，路遠者限定時刻，抬至聽檢，其誣者立即如數痛笞，不饒一下，行之半年，告人命者絕跡。鄧蒞任七年，此弊頓絕，甫去而刁風仍熾矣。<br>　　【邑令輕重】國初極重郎署，凡御史，九年稱職者始升為主事。既而臺省漸重，有大臣保薦者，得同部屬出為藩臬知府，而給事御史，多從新進士除授。以故外官極輕，如程篁墩之言曰：「國家初以他途授令，至憲宗始重視民之任，乃以第三甲進士為之，然久襲重內輕外之說。自任其勞，受人之挫，任是職者情多不堪。」羅一峰之言曰：「人中進士，上者期翰林，次期給事，次御史，又次期主事，得之則忻。其視州縣守令，若鵷鸞之視腐鼠，一或得之，魂耗魄喪，對妻子失色，甚至昏夜乞哀以求免。」蓋當時邑令之輕如此。自考選法興，臺省二地，非評博中行及外知推不得入，於是外吏驟重，而就中邑令，尤為人所樂就，蓋宦橐之入，可以結交要路，取譽上官。又近年乙酉科以後，令君悉充本省同考，門牆桃李，各樹強援，三年奏最，上臺即以兩衙門待之，除顏屈體，反祈他日之陶鑄。<br>　　而二甲之為主事者，跡資待次，不過兩司郡守，方折腰手板，仰視臺省如在霄漢。其清華一路，惟有改調銓曹，然必深締臺省之歡，游揚擠奪，始得入手。而三甲進士，綰墨綬出京者，同年翻有登仙之羨，亦可以觀世變矣。<br>　　【立碑】今世立碑之濫極矣，而「去思」尤甚。凡長吏以善去者，俱得屭贔穹石，其詞不過鄉紳不情之譽，其人不過霸儒強醵之錢。而後至之官，又自為他日地，為之作序文，作募疏，以獎勸之。今建白滿公車，無一語及此者，何也？南史裴松之曰：「世立私碑，有乖事實。」以為諸立碑者，宜悉令言上為朝議所許，然後聽之，庶可以防遏無徵，顯彰事實。宋武帝從之，由是普斷。以今一統全盛，豈反遜義熙之年，所當首為禁者。<br>　　【嫌名】前代仕宦，每避嫌名，如宗如周、韓臯、元絳之屬，偶犯貽笑者，俱載在典籍中。本朝此禁稍弛，然未有居官之地，直犯其名者。今上初元，吾鄉戴春雨（鳳翔），嘉靖己未甲榜，以行人為吏科給事，被內計降補陝西鳳翔府郿縣丞，咸疑當事者有意侮之，宜棄官以去。戴竟履任，漸歷郎署，以至出守，又得鳳翔府知府，在郡凡三年，始轉陝西苑馬少卿，又以外計斥歸。五馬之榮，雖可慕，但吏民稱謂，及上下文牒往還，日日親睹其名，亦何以施顏面？蓋戴曾有特疏劾海忠介，時情薄之，屢加窘辱。而戴固樸誠人，戀戀雞肋，迄不能決也。<br>　　陶鑄之地，前後兩度，俱刻而巧矣。近年己丑，王弇州拜南大司寇，時南臺王仁榮者疏糾之，謂弇州之父，坐法極刑，不宜受秋卿之命，且云里勝母，曾子不入，不知世貞何顏復坐此堂也。弇州辨疏，語哀而苦，若王侍御者，亦更為不恕矣。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
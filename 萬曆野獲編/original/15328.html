<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬曆野獲編 - 第四卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四卷</font></h4>
			　　○宗藩<br>　　【論建藩府】嘉靖十年，上未有子，中外憂之。行人司正薛侃建議，謂：「先朝分封各藩，必留親王一人在京，謂之守城王，或代行禮。遇有事則膺監國撫軍之任。至正德初，而逆瑾削之，盡行出封。乞查舊典，擇親藩一人為守城王。若東宮誕生，則以為輔貳；如再生皇子，始遣出封王國。」其言甚危，且守城王之名亦不載典故。而侃同年彭澤者，素媚張永嘉。又與夏貴溪爭為都御史，恨之甚，因促令亟上，便可坐夏主使。<br>　　且云張少傳甚善此疏，當從中力贊上成之。疏上，上大怒，會官廷訊，五毒備下。時汪鋐、彭澤令侃引夏言主使，侃抗詈不服，乃得不死。而澤遣戍，永嘉亦罷歸。穆宗初崩，新鄭當國，時有大俠名呂光者，為故相華亭所遣，行間於京師，因別遣客以奇計干新鄭，謂主少國疑，宜如高皇初制，命親王為宗人令，領宗人府，以鎮安社稷。新鄭大喜，納其謀，呂又宣言於內廷云：「高閣老已遣牌迎立所厚周王入紹，身取世襲國公，新帝位不安矣。」兩宮大駭，偵知果有宗人之說，遂從中出旨，立逐新鄭。時，先帝升遐甫二旬，距今上即位甫六日耳。兩說俱關宗祧大計，然其事創見，人所不習聞。處人骨肉間，尚不可深言，況君臣哉！薛之狂躁，高之粗淺，落人度內，俱不自覺。<br>　　掇禍至此，不致為郭損庵中允，亦幸矣。正德二年，榮王之國常德府。時，廷臣抗章爭之，其意蓋與薛侃同，而終不允。榮王為憲宗少子，於武宗為季父，使其果得留京師，則辛巳之春，興邸龍飛，將有不可知者，況唐宣宗皇太叔故事在史冊乎？薛侃之言，正觸上忌諱。且其時，雖前星未耀，而上富於春秋，遽建此計，是待上以終無胤嗣如武宗也，安得不干天怒乎！賴上寬仁，偶不死耳。<br>　　【元子出閣】故事太子出閣，設座於文華殿中。自嘉靖十五年改易黃瓦，仍為主上開經筵之所。二十八年，莊敬太子行冠禮出閣，禮官謂此殿更飾已久，黼座所在，禮當避尊，上乃命改於文華門之左南向。然而莊敬冠後二十日即薨，並門不及御也。至今上為太子受賀，禮臣援故事以請，又改命設於文華殿東廊西向。今東宮未立，先出講學，上命設座於文華殿之左室，視兩朝加隆焉。雖儲位未升，而規儀已亞至尊。其後福王讀書，不過武英殿之廊廡而已。<br>　　【聖功圖】弘治八年十月，南京太常寺卿鄭紀，進《聖功圖》於皇太子。蓋采前代自周文王始，以至本朝，儲宮自童冠至登極，凡百餘事。前用金碧繪為圖，後錄出處，並己之論斷於後。時謂紀會任祭酒，以不稱調南京，至是謀為宮僚，故有此舉。至嘉靖十八年之七月，南京禮部尚書霍韜、吏部郎中鄒守益，共為《聖功圖》一冊上之。謂皇太子幼，未出閣，未可以文詞陳說。唯日聞正言，見正事，可為養正之助。乃自文王為世子而下，繪圖為十三事，且各有說。上云圖冊語多曲隱，假公行謗，無人臣禮，下禮部參看。既而命宥韜等罪，其冊疏廢不行。至今上乙未年，皇長子出閣講學，時修撰焦竑在直為講官居末，亦進《養正圖說》一冊，不以商於同事。後漸彰聞，郭正域以宮諭為講官之長，大恨怒之，次輔張位亦恚甚，至焦丁酉為北京副考，遂借場事逐之。至今未召用也。前後三朝四公，皆以納忠東朝，被疑受譴。若鄭紀者固不足言，霍渭崖、鄒東廓，皆一時名士，何以亦有是獻，且書名亦同，大是可笑。<br>　　至焦弱侯，更以博洽冠世，豈未聞前二事耶？抑承襲為之也？<br>　　《易經》一蒙卦，誤人乃爾。<br>　　○霍、鄒二人，尋俱入為宮僚。<br>　　【太子冊寶】嘉靖十八年己亥二月朔日，世宗將幸承天府，冊立莊敬太子及裕王、景王。裕，即穆宗潛藩也。是日大禮甫舉，內臣司寶冊者，各奉所賜歸。而裕王冊寶誤入太子所，其青宮冊寶，乃為裕邸所收，中外駭怪。是時，莊敬已有疾，年十四而薨逝。穆宗與景王生同歲，中外頗有左右袒之疑，然冊寶之兆，久已定於冥冥。及景恭王就國甫四年，亦於國中下世，雖儲位未建，而人心大安矣。己亥二月之誤，豈偶然哉？冊立之日，日下五色雲現，時以為東朝之瑞，其後穆宗竟從裕邸龍飛。所謂休徵在此，不在彼也。<br>　　【三王並封】國本之爭，自己酉至癸巳幾十年。朝端競沸如蜩螗，終不得請，甚至廷杖，空署罷逐，而不能止。至癸巳春，太倉相公自省觀來京，時虛首揆待者逾年矣。至則預戒言路，勿及建儲事，閣中自當一力擔當。忽有密旨至太倉私第，次日即得待嫡之旨，引《祖訓》為證，今且並封三王。涂御史（傑）、朱寺丞（維京）首爭之，俱遣戍。於是爭者滿朝，而禮部陳主事（泰來）直攻太倉，語太峻，遂一切留中不下，太倉自認條旨之誤，於是並三王之封亦寢，塗朱免戍為民。並封旨下時，人多不諒太倉。至其冬，再三力請，其密揭至二十餘上，始命元子出閣講學。雖未正儲皇之位，而人心遂大定矣。嗣得之一二名公云：太倉從南來，路遇諸儀部（壽賢）請告歸，問以京師近狀，且及冊儲一事。諸云：「上多疑猜，未肯遽立，有識者以並封三王為妥。」太倉猶未謂然，復問：「趙定宇云何？」諸曰：「趙正有此議。」諸乃太倉丙戌門人也，意遂信之。抵京問趙少宰：「公果主此議乎？」趙曰：「僉言以為然，不獨我也。」趙始與王微隙，尋已講解，不虞其非誠言。迨糾彈叢集，始大悔之。趙亦特疏救正，語甚侃侃。太倉乃悟二人有意紿之，業為所誤，隱忍不敢發。至秋而有吳鎮告計賴婚之事，趙蒙惡聲去位，說者又謂王相實主之，所以報東門之役也。<br>　　然兩公俱當世偉人，終不敢信其然。<br>　　【立儲儀注】辛丑皇太子冊立儀注，有太子受冊，恭謝皇貴妃之文。蓋用宣德、嘉靖舊儀也。然考太祖初定之制，本不及皇妃，時懿文為中宮所出，自無他竭。至宣德二年而英宗升儲，始改添謝上與皇后八拜之後，即謝皇妃四拜。皇妃即孝恭孫后，時尚為貴妃，英宗其所出，則禮自當以義起。其後百餘年，而為嘉靖十八年莊敬太子升儲，亦於謝上及中宮禮畢，謝貴妃則俱用八拜禮。蓋貴妃王氏，亦莊敬生母，而拜禮已並隆矣。今東宮之立，即謁謝上位中宮，先皇貴妃，而次及皇妃，俱四拜禮。時生母恭妃王氏，尚未進封，故僅得四拜。而貴妃鄭氏，徒以位號尊重，遂居恭妃之前，此則前代所無。而禮臣創議者，時以為異。然以今上意中事，或不妨將順也。唯英宗冊立以後，則母妃受命婦賀，其後俱進箋稱慶，一同太后及中宮之儀。今則刪去，意者亦壓於翊坤鄭妃，非得已也。時建儲大典，顒望廿年，一旦允行，中外欣躍，故禮臣不敢復較小節，以咈上旨耳。<br>　　按英宗冊立最幼，尚未及百日，命名之期，蓋宣廟急欲孝恭正椒寢之位，所謂母以子貴也。今太子年最長，受冊時，睿齡已二十歲。而次年納妃，過摽梅之期久矣。兩朝大典，迥異如此。<br>　　【皇子追封】下殤不成服，不追封，此古今通例，至本朝尤嚴。如高皇帝第二十六子楠，為葛麗妃出。未逾月而薨，遂無封典。而文皇帝第四子高曦，亦因之。至純皇帝長子，為昭德萬貴妃出，以將及周晬而薨，不命名，不追封。是時萬妃寵震天下，又得一索之祥，而斤斤守祖宗法如此。至肅皇帝第五子，則生僅一日而薨，亦賜以名，追爵為穎王，諡曰殤。此出何典制耶？然猶曰帝子也。若與獻帝之長子，生於藩邸，亦僅五日而亡，事在弘治庚申，至嘉靖乙酉，已將三十年矣，亦追封岳懷王，命首輔楊一清撰墓碑。抑何不經之甚耶？又至庚申年，則已周一甲子，始賜名曰厚熙。蓋向來玉牒中，尚未有名也，亦怪矣。按皇子以百日命名，而高皇第二十六子，尚未及期，已先得名，蓋未定制也。若憲宗長子，以正月生，至十一月薨，亦未賜名何耶？是未可曉。<br>　　【使長侍長】國初沿亡元餘習，臣下呼親王俱為使長，未知取義謂何。如文皇登極後，問建文故將平安當時相窘狀，安對曰：「此際欲生致使長耳。」今親王不聞有此呼矣。又侍長之號，則今各藩府之女，俱有此稱，會細叩何義，則云尊其為侍妾之長也。乃至支庶猥賤，不膺封號，且恣為非禮者，亦例受此呼，其辱朱邸極矣。今《荊釵記》戲文中，尚有「怕觸突侍長」之語，則此號相傳亦非一日。<br>　　【親王來朝】永樂朝，親王入觀者不絕，蓋文皇矯建文疏忌宗室，倍加恩禮。宣德間，漢王高煦，以反見誅，遂廢入朝之事。唯英廟復辟，以襄獻王宣宗同母弟，曾有疏上章皇后，請視南城起居，又疏勸景帝朝南內，上感其誠，且先有於謙等，以金符迎襄邸之謗，欲慰安之，故命之入朝，情禮優渥，前代無比。其歸國時，車駕又親送至廬溝橋。特賜以護衛，時護衛不設久矣。此後，親王不朝者將四十年。至弘治八年，上復下詔，召崇簡王入京，以聖祖母聖慈仁壽太皇太后年高，念叔崇王，欲一見，蓋崇王亦英宗同母弟也。時倪文毅（岳）為禮卿，抗疏力止，以黃河泛溢，中州亢旱，三王之國，物力不充為言。<br>　　上曰：「卿等說的是。但朕承聖祖母意，已有旨往取王來了。」<br>　　迄未允。未幾忽奉中旨免王來。餘味倪疏，末有云：「太皇太后享天下養，崇王親愛所托，恩禮無加。今奉命來朝，雖少遂一時欲見之心，然欲別，則難免眷戀不捨之情。既去，必倍增憂思不忘之念。他日上廑聖慮，雖欲悔之無及矣。」此等語，切中人情意中事，雖欲不允得乎？此雖孝宗轉圜，亦持論者婉曲真切，有以動之。<br>　　【親王迎謁】天子行幸，至藩王境內，例出迎謁。祖宗朝唯永樂七年巡幸北京，至濟寧州，魯王肇輝來朝。次年還京亦如之。其後武宗巡游最頻，然未聞有親王朝謁一事。至於山西大同府駐蹕更久，太原府亦曾臨幸，初不聞代王與晉王如何祗奉。至正德十四年南征，過臨清州，則德、魯二王俱在境內，亦不云迎見行在也。惟嘉靖十八年，世宗幸承天府，先敕諭路近王府封疆者，出城候駕，跪迎道傍。駕至行殿，行五拜三叩頭禮，於是趙王迎於磁州，汝王迎於衛輝，鄭王迎於新鄭，周世孫迎於鄭州，徽王迎於所封鉤州（今禹州），唐王迎於所封南陽府，俱宴賜有加，而朝宗王會之盛極矣。故事，親王非迎駕及掃墓，不許出城一步。至萬曆六年，故相江陵張公，以葬父歸，過南陽，唐王出郊謁，具賓主，及答拜留款。張坐南面，王相向講敵禮。至襄陽府，則襄王亦仿唐例無少異。蓋朝見伏謁之禮。一切不講，而親藩反以得親奉謦欬為幸事。僭紊至此，安得不敗！又先期遣牌云：「本閣部所過，二司謁見，俱遵見部禮。」蓋勒其長跪也，於是手板折腰，與州縣下僚無異。但布按二司，惟入吏部，始行跪禮，至私第，則仍以客禮見。江陵妄自尊大，並典制不復問矣。<br>　　【趙王監國】永樂二年，上在京師（今南京），以第三子趙王高燧留守北京。永樂八年，改命皇長孫留守，而燧猶留行在，時皇孫睿齡十有三矣。至永樂廿一年，上在行在，頻以疾不視朝，中外事悉命皇太子決之。時仁宗英斷，裁抑宦寺，而內臣黃儼、江保等，尤見疏斥，因日讒太子於上。賴聖明不能間，然亦稀得進見矣。儼素厚高燧，嘗陰為之地，詐造毀譽傳於外，謂上注意趙王，外結常山護衛指揮，命孟賢等舉兵，推趙王為主，因謀不利於上，並皇太子。時欽天監官王射成，與賢厚善，密告賢天象當易主，賢等謀益急，令興州後屯衛軍高正等，連結貴近，就宮中進毒於上，候宴駕，即劫收內庫兵仗符寶，執文武大臣，令高正偽撰遺詔，付中官楊寶養子，至期以御寶頒出，廢皇太子，而立趙王高燧為皇帝。時有常山護衛總旗王瑜者，高正之甥也，正密告之，瑜力諫不從。瑜遂非時上變。上覽偽詔震怒，立捕楊養子斬之，命急捕賊，盡得之，召皇太子、趙王、勛臣、文臣等皆至，上御右順門親鞫之。上顧高燧曰：「爾為之耶？」燧戰栗不能言。皇太子力解之曰：「高燧必不與謀。」上以王射成以天象誘人，先誅之。賢等更加窮治，勿令遽死，未幾並其黨悉誅。此事詳見實錄中，審爾，趙王之罪，不容赦矣。鄭曉《吾學編》敘此事，不云高正等謀弒，殊為失實。趙王以洪熙元年之國彰德，宣宗征漢庶人還師時，欲乘虛襲趙，以楊士奇力諫而止，似乎失刑。高正，一作高以正，後曆官至都督僉事。<br>　　【楊東里議趙王】宣宗之討高煦也，回師欲襲趙。時楊榮極贊成之，賴楊士奇力諫而止。人稱其功，至今不衰。然士奇之志，贊善梁潛墓也，云：「永樂十五年，車駕狩北京，上有疾，兩京隔數千里，支庶萌異志者，內結權幸，飾詐為間，一二讒人助於外。會有陳千戶，事連梁潛，遂死非命，十六年九月十七也。」所謂萌異志者，蓋指趙王高燧；權幸者，內臣黃儼、江保也。既謂趙有異志，何以力保其不反？且知梁潛之冤矣，何以自文皇崩後，又相三朝，二十餘年，不一為潛白見冤狀，使得昭雪於泉下耶？方仁宗監國時，潛又與士奇同為侍臣之副，殆不可曉。潛曾主永樂十三年會試，又主十五年應天鄉試。<br>　　【周定王異志】周定王橚，高皇帝第五子，高皇后出。初封吳國，於浙江之錢唐。繼改封周，建國河南開封府。至洪武二十二年，自棄其國，走鳳陽。上命遷之雲南，未行赦歸。建文帝即位，王次子有<img src=/mpf/f/FHSF.BMP align=absmiddle border=0>，告王謀逆，又竄雲南。已召還留京師。<br>　　比靖難師入出見，文皇哀之，復封開封。王上書言汴城歲苦河患，上為營洛陽新宮，將徙封焉。未幾，又言河堤漸固，乞仍修舊宮，以省煩費，上又從之。永樂十八年十月，護衛軍丁奄三等，屢上變，告王不軌，召至京師面詰之，示以告詞，唯頓首稱死罪，乃革其三護衛放還。夫定王世所稱賢者，而舉動乃爾。其初有<img src=/mpf/f/FHSF.BMP align=absmiddle border=0>蜚語，尚云方、黃造謀繼而再告，輸伏無辭矣。<br>　　豈非瞰六飛屢駕，復襲壬午故事耶？且當太祖在御，不俟父命，擅離封域。既而倏請洛陽，仍戀大梁，何其躁動邪！再竄滇南，終保祿位，幸矣！<br>　　【藩府再建】太祖第七子齊庶人，之國山東青州府，建文中，以嫌死國除。而太宗第二子漢庶人，即封其地，未行而改樂安州。後憲宗第七子又國於此，是為衡恭王，傳至今第八子潭王，封湖廣之長沙府，後坐妃事自焚，國除。仁宗第五子襄憲王又封其地，至正統間移襄陽。英宗第七子又國於此，是為吉簡王，傳至今第十二子湘獻王，封湖廣之荊州府，建文中，坐嫌自焚，國除。至成祖靖難，以太祖第十五子徙國其地，是為遼簡王，傳至隆慶二年，庶人憲節，以罪廢不嗣。第二十二子安惠王，之國陝西平涼府，尋以無子，國除。永樂中，以太祖第二十子封其地，是為韓憲王，傳至今第二十四子郢靖王，之國湖廣之安陸州，無子，國除。仁宗第九子封其地，是為梁莊王，又以無子，國除。至憲宗第四子獻皇帝，復於安陸建國，世宗龍飛，升為興都承天府。懿文太子第四子衡王，永樂中降封懷恩王，建國江西建昌府，未幾廢之，後為仁宗第六子荊憲王封國，又改封湖廣蘄州。至憲宗第六子又封其地，是為益端王，傳至今。仁宗第十子衛恭王，建國河南懷慶府，未行，薨。<br>　　即改第二子鄭靖王，自陝西鳳翔府徙國於此，傳至今。英宗第五子秀懷王，之國河南汝寧府，無子，國除。即以封第六子為崇簡王，傳至今。憲宗第五子岐惠王，之國湖廣德安府，無子，國除。即以第九子壽定王補封其地，又無子，國除。至世宗朝，又以第四子封德安，是為景恭王，不數年薨，亦以無子，國除。<br>　　憲宗第十一子汝安王，之國河南衛輝府，無子，國除。弘治間，又建興府於此，獻王以逼黃河為辭，乞改安陸，上允之。至今又為潞王府，則先帝穆宗之第四子，而今上之同母弟也，以萬曆十七年之國。按安陸之封再絕，而興邸肇開，遂為萬世豐鎬之地。德安之封再殄再續，而景王又世宗愛子，幾有奪嫡之漸，終以胙土不嗣。蓋廢興莫非天意，不皆地靈也。按太祖第五子初封吳王，旋改封周。蓋以上霸府初開，曾以吳王紀號，故亟更之也。至懿文第三子允熥，又封吳王，何耶？不可謂非方、黃諸公之失矣。又如憲宗於景泰中，從太子降封沂王，英宗復辟，太子反正，則沂亦青宮潛邸，不宜再封。至涇簡王為憲宗第十二子，弘治十五年，又之國沂州。憲宗初被廢，雖不入沂，然景帝時，給事中徐正曾密疏，欲出太上及沂王於沂州矣。此等嫌疑之地，即不封建亦可。是時劉晦庵當國，李西涯、謝木齊為佐，何以不商及此？<br>　　【郡王謀叛貸命】宗室中謀不軌者，親王則有漢府高煦、寧府宸濠，郡王則有安化王寘鐇，皆罪狀顯著，夷滅無辭。若正德中，歸善王當冱之死，人尚以為冤。其他支庶，如代府充灼之屬，尤么麼不足數。惟情罪最昭灼，審鞫最詳確，猶得死牖下者，無若景帝初年，處岷藩事，最為失刑。岷府廣通王徽炸者，太宗第十八子莊王之第四子也，有武岡州民蒙能等，投為家人，導以不法，又引致仕後府都事於利賓，以相術干之，謂炸有異相，當王天下，因謀逆，將以景泰二年五六月起兵，直趨南京，據大位。先以金造轟天王之寶，又以銀造靈武侯、欽武侯諸印，改年號曰元武，偽作敕書，遣蒙能及陳添仔等，以貲幣並印，賜諸苗帥，會兵大舉。未行而事泄，上遣駙馬焦敬、內臣李琮，往征之炸。時未有兵，束手就道，比至鞫於廷，俱伏反狀。適湖廣督臣王來等，亦奏陳添仔、蒙能等新招苗賊助炸，會炸已行，官軍連擊敗之，大潰，蒙能隋苗兵遁還廣西，並以炸所頒偽敕來上。景帝謂謀危宗社，法不當恕，姑屈法貸死，斥為庶人，並家屬禁錮鳳陽，第斬於利賓以徇。又五年為景泰乙亥，蒙能匿蠻中，自稱蒙主，糾引生苗三萬餘，寇龍里等城。湖廣鎮臣以聞，帝命貴州、廣西文武大帥，會湖廣合剿，時能已破銅鼓諸衛所，殺都指揮汪迪，聲勢大振，撫臣尚書王永壽告急。兵部尚書於謙至自請往討，帝不許，但命總兵南和伯方瑛進兵。至英宗復位，始殲焉，凡平寨一百九十五，斬級三千，而他帥不與焉。此事首尾五年，黔楚騷動。蒙能何足道，徽炸者，僭號紀元，偽造符璽，圖踞留都，其罪豈在寘鐇之下？猶得保首領，終天年，政刑如此，宜景帝之不終。此事紀傳既少見，愛書亦不存，人無知者，故備列之。若較之近年楚府劫貢一事，至論斬傳首，真可謂倒置矣！<br>　　【兄王伯王】晉定王濟熺，太祖第三子恭王嫡長子也。既嗣位，至永樂十三年，為庶弟平陽王濟熿所譖，削爵禁錮。時太宗寵信熿，即以熿代封晉王，後淫暴不法，並誣陷兄事漸露，仁宗即位，還熺冠服及王號，徙居平陽，稱之曰兄王。宣宗即位，進稱為伯王宣德二年，濟熿通高煦事發，削爵錮鳳陽，而熺居平陽如故。宣德四年，熺請還太原奉恭王祀，上不許，命建廟於平陽。復書以太宗建都北京，即作太廟於北為比。是時晉竟虛國無王，至宣德十年熺薨，子美珪，始以平陽王嗣晉王位歸太原。時熺昭雪久，終不還國，亦終不得稱晉王，其故竟不可知。濟熺先封昭德王，改封平陽，其妃為曹國公李景隆女，熺之廢，景隆之力居多。<br>　　【淮王宗廟稱號】初，淮康王世子見濂早卒，諡安懿世子，無子。康王老，請以次子清江王見澱攝府事，王薨，見澱尋卒，諡端裕。其長子祐棨為淮王，而以見濂追封淮安王，其妃王氏為王妃。時冊稱安王，為祐棨伯父，故其常祭祀號安王稱王伯，清江王稱王考。其所居宮，王氏仍世子府內，而本生母趙氏，入居永壽宮。輔導官謂非宜，言於王，上奏其生在安王卒後，未嘗為嗣，欲加重私親。事下禮部，移江西守臣勘復，乃謂安王伯父之稱，本諸祭詞，唯稱清江王為王考，於義未協。按禮，諸侯之子為天子後者，稱於所後之天子，而不得稱於所生之諸侯；別子之子為諸侯後者，子為天子，而父非天子，則必追尊之詔，已布於天下，乃可稱其父為天子，子為諸侯，而父非諸侯，則必追封之請，已允於天子，乃敢稱其父為諸侯。今之親王，即古諸侯也，今之郡王，即古別子也，親王所主祭之王，則諸侯之禰廟也。淮王既不後於其伯，則非為人後者。欲乞以清江王追封入廟，與安王同為三世之穆，似兩得之。又生母趙氏，未得進封，遽稱國母，先居永壽宮，此則其非據者。於是禮部尚書劉春，謂安王雖未封而卒，今已追封為王，祐棨雖生於安王卒後，今既入繼親王，則實承安王後矣。皆朝廷之命，非所承也。乃更欲追封其本生之父，則安王封諡之命，將安委乎？徒欲顧其私親，而不知繼嗣之重，事體殊淚。況安王既追封入廟，為三世之穆，清江又欲進封，則一代二穆豈禮哉？況廟號稱呼？不可以制冊為據，唯當以所後為稱。其清江王祀事，宜令次子祐揆主之，淮王無與焉。所居宮，則安王妃遷入永壽宮，清江王妃退居清江府，斯禮、典、法、令。皆得矣。詔以其援據甚明，從之。此事上處分在正德八年。按前江西守臣所議，即他日張、桂等繼統不繼嗣，非為人後之說也。禮卿劉春所議，即大廷公論力諍，以為上承孝宗之嗣，一代無二昭二穆之說也。次子祐揆主清江王祀事，即進封崇仁王為興王，奉興邸祀之說也。至於生母趙氏退居清江郡王府，則當時章聖蔣后尊居大內，舉朝無敢以為非者，其時情勢，又非藩國比也。淮事去世宗議大禮未十年，而取捨從違，矛盾顛倒，一至於此。<br>　　非天子不議禮，信哉！其後，嘉靖中，見澱竟加封為淮王，諡曰端。蓋議禮新貴人，正借以伸己說也。劉春之議，至是詘矣！<br>　　【藩國隨封官】先朝親王出閣，例選翰林二人侍講讀。天順初，英宗從李賢議，改用進士二人，授翰林檢討。及之國，即升其國左、右長史。從行歲久，加服俸，終身不得他遷。士人苦之。弘治間，進士十人被選，至與太宰耿文恪相詬詈，互呼為畜生。嘉靖間，吳秀水鵬秉銓，亦以選藩僚為中書劉芬所窘辱，雖皆受重譴不顧也。及萬曆戊寅，潞王出閣，輔臣始議定：既授史官，效勞年久，俸滿升參議以出。諸進士始免曳裾之憂，此江陵公曲體人情處也。是時先人同年董樾、徐聯芳，俱以此官外轉藩臣，遂為本朝創典。然二公俱不振。到萬曆壬寅，福王講讀，用韓孫愛、陳翔龍拜檢討，亦遵董、徐往例，需次參藩。然在都下時，雖隸人亦以假翰林呼之，又絕望華要，居平多邑邑。至於長史，皆於藩封定期之頃，吏部乘間奏用進士部郎充之，膺此選者，如長流安置，舉家哀慟。因思史官為王官，固為失意。永樂二十二年，仁宗第八子滕王，之國雲南，上命左庶子姚友直升雲南參政，掌滕府長史司事。雖其時親王體峻，特屈宮僚為相，然其法自可師。後世若遵此例，人必樂就。無論史職郎官，俱無辭矣。況以三品大吏，統八所屬官，體統截然，郡縣亦無取相撓，此最善法也。姚後終太常寺卿，時同封者，有鄭、越、襄、荊、淮、梁、衛七國，如鄭府左長史，則以春坊左司直王淪升任，尋入為戶部郎中，升左侍郎，巡撫兩浙，卒於景泰初元；右長史，則以吏部考功員外郎何源升任，尋入為文選司郎中，後終江西布政使，卒於正統初年；越府右長史，則以刑部員外周忱升任，入為戶部侍郎，撫江南，終尚書，卒於景泰四年，諡文襄；襄府左長史，則以詹事府丞周孟簡升任，至宣德五年庚戌終於官；梁府右長史，則以吏部郎中宋子環改任，後改越府，宣德八年終於官；衛府左長史，則以春坊左司直金實升任，至正統四年為會試同考，卒於京；右長史，則以四川道御史楊黻升任，後亦卒於官。皆不幸早歿，未得他徙。初未嘗錮之也。英、憲以後，始漸不然矣。長史驟貴者，無如世宗入紹之張、袁二公，俱峻登揆地。然張景明為左長史，二十年而歿，距上龍飛未浹月也。雖得贈太子少保、禮部尚書、文淵閣大學士，諡恭僖，然緣慳極矣。右長史袁宗臯，亦二十年自興邸來，峻拜禮書文淵閣，不三月而卒於位，猶之不用也。豈設醴祿料，天賦自有限耶！<br>　　【安置二庶】天順三年十月，淮揚巡撫都御史滕昭上言：「建庶、吳庶。俱安置鳳陽，官軍巡警擊柝，聲聞陵寢。或有不逞之徒，事出意外，卒難防範。乞將二庶送有軍衛城池，或即移鳳陽廢中書省，嚴加防範」。上曰：「安置已定，不必動」。至成化三年九月，南司禮太監覃包等奏：「建遮、吳庶，自天順初安置鳳陽，其帶帳幔靴，俱已敝盡。又人口一十八名，歲給布縑綿絮，今死亡者五人，因而減給。所買女奴六人，俱無衣布，宜為修補。」詔下工部勘給之。時吳庶先卒，懿文太子之後，僅存建遮一人，其後釋放又卒，嗣遂絕。兩朝仁厚，雖加優恤，而無救於若敖之餒。若滕昭者，身為節鉞大吏，但知逢迎希寵，其識反出中官之下，真名教罪人也。<br>　　【下殤追封】本朝皇子下殤，無追冊者。唯蔚悼王，為孝宗張后嫡出，破例追封，然年亦三歲矣。若岳懷王厚熙，為興獻王之長子，世宗同母兄也，生僅五日而薨。嘉靖四年。詔追封岳王，諡曰懷。時章聖太后在養。悼憶長子，故上追崇，以上承慈意，不失為孝。然竟無名可諱，至三十九年，始追賜今名，亦異矣。至嘉靖十六年之穎殤王，則生僅一日而薨；十六年之薊哀王，則生僅半月而薨，亦追加王爵，賜上諡，何也？因思成化元年正月十九日，上第一子生，為昭德宮萬貴人所生，本年十一月廿六日薨，時萬寵冠後宮，吳后亦因之而廢，所生乃元子，且已及期月，竟不加封，亦不賜名。時李文達當國，蓋以下殤未足當儲位之重，其見卓矣。至世宗長子，以嘉靖十二年八月生，十月薨，為閻妃所出，甫兩月耳，追名載填冊，諡為哀沖太子，與憲宗朝迥異矣。時永嘉張文忠第三次為首揆。<br>　　【慶府前後遭變】慶王為太祖第十六子，初之國韋州，徙寧夏，在今鎮城中。傳至王臺浤，先以正德五年安化王寘鐇之亂，守國在勞，特賜敕慰諭，且以黃金三百、白金五千齎之。<br>　　未幾，督兵太監張永、都御史楊一清，參其諂諛寘鐇，稱臣卑辱，奉旨追還賜敕及所賜物。至嘉靖四年，又坐不法，降庶人，以兵圍守之。止給祿三百石，又徙西安府禁錮。臺浤四傳而為今王伸域，以萬曆十九年襲位，二十一年遭劉哱之變，為所劫質，亦諂附亂卒，以求苟免。奉嚴旨切責，後事平，自言困辱之狀，又撫按奏慶獻王妃方氏，抗節不受污以死，得旌，且遣官撫慰，賜金修葺宮殿。蓋前王先賞後罰，後王先貶後褒，雖所被國典不同，總之變起意外，屈節兩番，抑揚互見，言之均堪泚頰。建國雖二百年，盡喪親藩之體，可恨亦可羞矣！<br>　　【二郡王建白】嘉靖初年，襄府棗陽王祐楒，疏請追崇興獻王，如張、桂言，並及宗室久錮窮困，欲開四民業，以安貧宗，且省祿糧。得旨褒其興國議，而宗室事不允行。三朝以來，諸建白者及策士者，往往談及此事，終齟齬中格。至今上始決意下令，一節宗人，俱得充諸生應舉，為中外官，天潢二百餘年抑鬱之氣始吐矣。又嘉靖九年，禮部因覆慶府豐林王臺瀚疏，上手作書，與諸親藩，欲將帝子應封者俱止為郡王；而親王次子，俱封鎮國將軍。先以書示少傳張璁，璁謂：「果如此，天下將謂主上薄於本根，非親親盛節。不如節其歲祿，如京朝官本折兼支為便計。」上遂持不下，而減祿之議亦格。至末年，始定《宗藩條例》一書，於是減省祿米，而諸藩亦自謂損祿以紓民困，因為成例，以至於今。竊謂世宗此舉，盡善盡美，天子之子有限，而藩王支子無窮，帝子得郡王，如靖江王府事例，體不加貶；其王子皆鎮國，則冊世子、冊妃及建府第等費，以至儀衛宮屬，又細而校尉樂戶之屬，所費不貲，皆得省罷；又體統不太崇重，與地方長吏不至爭禮相詬病。況奉國中尉之下，舊不降爵，此議若行，又可遞降至七八品。其裨國計甚大。永嘉當國，肯任勞怨，獨此事不能將順聖意，使宗藩不億，漫無節制。民生日匱，隱憂正大。惜哉！<br>　　【鄭王直諫】鄭王厚烷，以嘉靖十年獻白鵲二於朝，上大喜，命獻之宗廟，薦之兩宮傳示百僚，庶職廷臣多獻賦以彰聖德。時太常卿管國子祭酒許論，上《白鵲論》，司業陳震上《聖德感靈鵲頌》，尤為上所嘉納，命付史館。是為獻瑞禽之始。<br>　　至十八年，厚烷又奏境內溫縣產瑞麟，蓋又踵各撫按獻瑞之後矣。至二十七年，又上疏勸上修德講學，並上《四箴》及演連珠十首，以上簡禮怠政，飾非惡諫，及神仙土木為規。上大怒，手批其疏曰：「爾探知宗室謗訕，故爾效尤。彼勤熨一無賴子耳，爾真今之西伯也？」未幾，因鄭王上表，誤失稱臣，遂削爵錮高牆。所謂勤熨者，故周府鎮國中尉也，亦以是年先上疏，譏切上齊醮興作，且以秦皇、漢武、梁武、宋徽為喻，上已斥為庶人，錮之鳳陽矣。鄭王之疏即繼之，氣亦甚狀。但貢諛於先，而切諫於後，似乎市名釣奇。史稱其好為詭激不情之事，非誣也。隆慶初，復爵赦還國，增祿四百石，壽考無恙，直至今上辛卯年始薨。嘉靖六年，河南靈寶縣，河清五十里，鄭府盟津王長子祐橏，獻《河清頌》。上悅，賜敕褒獎，鄭王厚烷匿之不發。祐橏上疏訴之，上命烷速還，仍吝不與。上怒，鎸諭甚厲，始歸於盟津。至嘉靖九年八月，河南懷慶府產瑞麥、瑞瓜、嘉禾，鄭王厚烷又奏：「此知府王得明善政所召。」上命河南守臣狀諭得明。蓋其獻諛無恥，非一日矣。方上之事玄也，又有駙馬都尉鄔景和者，尚興獻帝第二女永福公主，主先逝，景和以戚臣召入西苑，供撰玄文，上疏力辭云：「臣不諳玄理，不敢奉詔。」上震怒，奪爵發原籍為編氓。景和本直隸崑山人，遂流寓吳中。歲久以公主墳墓南北隔遠，不得奉祭祀，哀請乞還，上憐而許之，亦至穆宗登極，始復其爵。與同時駙馬京山侯崔元，貞邪霄壤矣！<br>　　【鄭世子讓國】鄭世子載堉者，鄭王厚烷之嫡長子，好讀書，明曆法，久為世子，當襲位。不願受爵，自萬曆辛卯，辭疏屢上不允。至乙巳年，疏猶不止。禮部議載堉以世子之爵終身，而命其子世孫翊錫代管府事，以待異日承襲鄭王之爵。上已允行。載堉復疏力辭，謂庶子襲封，有違祖制，且於近日欽頒要例所載相戾。又言身年七十，衰病不堪，宜令載璽襲盟津王，代理府事，他日入繼親藩之統。而身及男，退居庶子襲封郡王之例。上嘉其恬讓，褒美甚至，特允其請，且命其父子俱以世子世孫終老，而聽孫承郡王爵。按載堉本鄭國始封靖王瞻埈之六世孫也。靖王傳簡王祁鍈，生十二子，其第四子為東垣王見<img src=/mpf/e/EMBC.BMP align=absmiddle border=0>，則載堉之本生祖也。簡王傳康王祐枔無子，序應簡王第三子見濍之子祐橏入繼，而見濍先以罪廢，乃以見不長子祐<img src=/mpf/e/EMBC.BMP align=absmiddle border=0>，進封鄭王，是為懿王。懿王薨，子厚烷立，即載堉之父也。厚烷以諫世宗玄修錮高牆，穆宗放還，復國加祿，至今上辛卯始薨。而載堉應立，逮讓國之議起，遂以東垣故封還之。<br>　　三世而絕，祐橏入紹，已追爵乃父見<img src=/mpf/e/EMBC.BMP align=absmiddle border=0>為定王，至厚烷而南面亦三世矣。盟津既以罪斥，至載璽亦已四世稱庶人，無復敢以倫序為言者。載堉一旦棄大國而就郡封，似屬嬌情矣。細圪嘉靖六年，祐橏為盟津革爵長子，撰《河清頌》以獻，上大悅，賜敕褒異，而厚烷匿之，上屢下詔詰責，始還之。其後祐橏又請復父爵，而上不許，益疑恨厚烷。而烷所上表，偶誤稱弟不稱臣，且又抗疏諫止齋醮，上意轉怒。橏因訐烷謀反，烷亦訐橏擅殺良民。上命勘核其事。既覆奏至，則謂謀反盡誣，但規切至尊，法當首論；橏縱惡播殃，亦宜治罪。於是烷廢錮，而橏亦重譴。蓋兩宗仇隙，積有歲年。載堉自度一受國封，傅襲年久，則前釁逾結難解，既不忍明言先王互訐受禍之狀，又不欲再訟盟津父子革爵之由，但以宗法世次，自請避位，而以鄭國還之祐橏之子孫，既蓋乃父生前忿競之愆，又杜載璽他日報復之念，其慮深，其謀遠，真仁人孝子用心也。吳之季札，契丹之李贊華，何足多讓？而禮臣不能詳稽往事，一表苦心，僅以仁讓見褒，乞賜敕堅坊而已，惜哉！先是厚烷竄錮，載堉遂結庵於宮門外，席藁飯蔬，孑居者十九年，迨厚烷歸國，始回府。又奉事其父者二十五年，終於辭國，連章上控，又十五年而始得請，真天潢中異人也。<br>　　【景恭王】景恭王為世宗第四子。時哀沖、莊敬二太子先薨，景王與穆宗同歲生，僅小一月。母靖妃盧氏，為上所寵，幾有奪宗之漸，與穆宗同日封王。後之國僅四年而薨，無子，國除。其妃仍還京居恭王舊邸，至今尚在。然孤嫠困悴，幾不聊生。景王乳母年己篤老，至行乞闤闠。余幼時曾識之，備道當日章華兔園之盛，及恭王驕侈漁色，輒潸然泣下，使聽者惘然。<br>　　【藩王獻諂】嘉靖初年，議追崇興獻王，其得志而取富貴者，如張、桂諸人不必言，即親藩，亦有楚王榮誡貢諛附和，僅得敕賜獎，他無所褒賞。鄭府棗陽王祐楒，亦頌言大禮，尋以罪削爵，援議禮功，得復故封。而楚府儀賓沈寶者，亦以言大禮得加一品服俸，後以誣奏楚王顯榕謀叛，勒為編氓。至嘉靖中葉以後，則世宗方西宮修齋醮，其時方士如邵、陶輩，士人如顧、盛輩不足論，而親王如徽恭王厚爝，及其子庶人載埨，相繼附會事玄，俱給金印，並封真人。遼庶人憲節效之，亦得印並真人號。二王俱恃上寵，橫於其國，未幾俱以淫虐不道，坐法廢削；徽、遼二先王俱不祀。夫以天潢價藩，下同諧媚邪佞，所得幾何？而禍不旋踵。楚王雖免於身，其子愍王為世子所殺，及其孫也。遂有今日華奎假王之勘，吁，可戒矣！<br>　　【趙王縊死】俗稱夜臥不得獨一室，慮有鬼物侵擾。又相傳室有投繯者，必覓一人為替代，始得托生，因戒人獨寢。此皆俚言，不足信。然有極異者，趙康王厚煜，文皇帝六世孫也，讀書下士，素著令譽。晚年屏絕妃御，獨居一樓，入夜唯一小童侍寢。偶夜起扌門王足，見王縊於牀下，驚呼妃張氏、王第四子成臯王載垸入視，則王氣絕久矣。竟不知薨以何時也。王以正德十六年嗣位，以嘉靖三十九年薨，在位凡四十年，壽六十三。王生平無過失，不應受鬼瞰。徒以仁柔少斷，未薨數日前，侍兒有見王者，咄咄自語，若有所恨。或云事起於張妃及成臯，而長史輩懼罪，乃架咎於通判田時雨，詔械至彰德府王封內斬之。王府建樓，必無人雉經。即有之，王必避不居，何以得此？想其或有曖昧，未可知矣。趙王世子、世孫俱先卒，僅曾孫常清在，世孫夫人遂奏以載垸攝府事矣。於是人益疑王之死，專為張妃與成臯事，慚恚自經云。<br>　　【徽王世封真人】嘉靖間，徽王厚爝，國鈞州，性好琴，以與知州陳吉爭斬琴事，訟於朝。上為杖殺巡撫都御史駱昂，戍州守吉及巡按御史王三聘，時論不直王。王心不安，因以重賄賂上所幸真人陶仲文，言王忠敬奉道。上悅，封為太清輔玄宣化忠道真人，鑄金印賜之，薨諡恭王。次子載埨嗣位，用南陽人梁高輔者，修房中藥，取紅鉛梅子，配以生兒未啼時口中血，名為「含真餅」者，服之而效。遂以藥達之上，並遣高輔因陶仲文以進。上又悅，封高輔為通妙散人，仍封埨為清微翊教輔化忠孝真人，賜金印如其父。後高輔在京為上取梅子不得，乃以書求埨故所蓄者。埨不應，高輔始怒，而上亦疑高輔並疑埨矣。久之上意愈厭埨，埨懼，遣儀衛官紀旻齎紅鉛送仲文，以轉獻於上。時高輔已與仲文有隙，廉得而奏之。上以密札諭仲文，有「莫管徽事」之語，而埨勢益孤矣。會其部內民耿安等奏王搶子女佔田宅事下彼中勘，勘官輩以乃父斬琴之役禍延撫按，追恨之，因附會成大獄。旨下革祿米三之二，並追奪真人金印。王益迫，欲佩始封莊王金符入京自辨。撫按遂取傳聞誹謗語入招詞，旨下革王爵為庶人，押發高牆，廢其國。埨聞命先縊，其正妃沈氏等十六人，旋亦投繯死，次妃林氏等取帛殉者，前後五十餘人。事聞，許槁葬城外，子女俱送會城周府收管，不許請婚封。事在嘉靖三十五年，至隆慶初元，始赦還。<br>　　以一琴細故，餘殃再世，覆磐石之宗，埨雖有罪得禍，亦不應至此，哀哉！正德中，淮王祐巳，亦與寧庶人宸濠爭琴，陷巳幾覆國，其琴名「天風環珮」，乃淮王先世所傳異寶也。<br>　　鈞州犯今上御名，已改禹州矣。其始封徽也，為莊王見沛，在成化十七年。至弘治二年，乞升州為府，時王端毅（恕）主議不從。至嘉靖五年，厚爝復申前請，終以非故事不允。然則兩王特以藩封之重，欲升郡示尊，而憲宗之封沂，穆宗之封裕，二州俱無議及升為府者，何也？<br>　　【遼王封真人】遼廢王憲節，喜方術，性淫虐。時世宗奉玄，則亦假崇事道教，以請於上，得賜號清微忠孝真人，賜金印，及法衣法冠等。節每出，輒服所賜衣冠，前列諸神免迎牌，及拷鬼械具，已可駭笑。乃至入齊民家，為之齋醮，自稱高功求酬謝，尤為無賴。又以符咒妖術，欲得生人首，適街有醉民顧長保者，被割喪元，一城驚怪。其他不法尤多，至穆宗御極之二年，為巡按御史陳省、禮科給事中張鹵所糾，奪真人印。又為巡按御史郜光先發其十三大罪，上遣少司寇洪芳洲往勘，洪推鞫峻刻，與道臣施篤臣，務為深文，致節國廢身錮。後江陵公敗，其母妃尚存，歸咎江陵，求復國。廷議還故庶人骸歸葬，而國不許復。議者以此實江陵之罪，已屬可笑。<br>　　乃洪氏之子謂朝選不從江陵指授，以至殞身，又謂勞道亭（堪）中丞以諂故相陷洪於死，洪得復官，勞至遣戍，舉朝無人辨白其事，尤堪浩歡。微、遼二王，俱以左道邀上寵，一甫及其子，一不免於身，並至夷滅，雖其自取，而當時承勘諸臣，各以私意陷親藩於極典，傷國恩甚矣。<br>　　【遼廢王】江陵初歿，上未有意深罪之，特忿馮榼久橫，意甚銜之。張蒲坂已當國，因授意同里門生李御史（植）彈治馮保，並其掌家內官張大受、書記徐爵，以嘗上意，初無一字及江陵也。及嚴旨逐保於南京，諸言官知上意已移，始交章彈射故相，而臺中江東之、羊可立最先上疏。上尋晉三臣少卿，以旌發奸之功。於是故遼府母妃，亦露章訴冤。而籍沒之旨下矣，故廢王憲節淫虐不道，巡按御史陳省劾其罪，皆不枉。<br>　　江陵初無意深求，時廷遣刑部侍郎洪朝選往勘，得其殺人諸事，謬加增飾，且鍛鍊不遣餘力，而遼社遂屋。然事在隆慶二年，張為次揆，其燄未熾，亦不得謂張獨主滅遼也。是年洪還朝，次年己巳，即以大計劾致仕，又上疏自辨，命閒住。洪歸閩後，為撫臣勞堪訐其居家不法，瘐死獄中。洪子官生競伏闕控辨，謂勞為江陵效力報冤，致死乃父。詔還其故官，勞坐遣戍。而遼國終不得復。勞既以承望抵罪，然洪之處遼獄，人多尤其已甚，反用忤權昭雪，亦事理之未允者。洪初撫山東，聞章邱李少卿先芳家富藏書，與借觀不與，因起大獄，破滅其家，李以恚恨死。及洪非命，或謂有天道焉。於東阿《筆塵》但記洪芳洲為少司寇時，逼死故都御史楊順，以媚華亭，不知有章邱李中麓事也。洪與中麓同年進士，以此人尤薄之。<br>　　【遼王貴烚罪惡】遼王憲節之廢也，事在隆慶初年，人至今有稱冤者，蓋歸罪張江陵有意殄之也，不知遼之惡當廢久矣。遼簡王植，為太祖第十五子，有庶弟二子通川王貴烚嗣遼王，在位十五年，屢為撫按科道所彈治。英宗每降書戒之不悛。<br>　　至正統四年，事盡發。初與江陵、滬溪二郡王淫亂，又奸通千戶曹廣等妻女數十人。非理奸死者十餘人；又杖死長史杜述，擅笞荊州知府劉永澤；假以進貢為名，奪彝陵、江陵等州縣軍民柑橘，起人夫逼死者三十人；以軍人許俊賜儀賓劉亨為奴，以許俊妻賜儀賓周英璧與之奸；其他罪不可勝紀。上召王至京親鞫之，且示以諸彈章，王輸服無辭。乃命遣歸，革爵為庶人，伴守墳塋，仍支歲俸一千石，以其庶弟興山王貴燰嗣封。蓋貴烚之當失國有餘辜矣。時去國初未遠，內閣三楊等，未敢輒移同姓大國，故僅從薄罰。又先世為王恩{金稽}，以私怨一日殺宗室鎮國將軍恩鑡等八十人，不數日而長子死，未幾王亦疽發背薨。<br>　　又一世而憲節終覆其祀，積不善遺殃如此。<br>　　貴烚之子豪顯，仍受貴烚初封郡爵，至今傳國不廢。而憲節之子俱革為庶人，徙楚府鈐束矣。按隆慶二年，刑部侍郎洪朝選，所上憲節罪狀甚詳，皆罪在赦前。談者反謂洪不阿江陵，欲存遼得罪，真說夢耳！<br>　　【楚宗伏法】楚宗劫槓一案，起於道臣周應治之報反，成於撫臣趙可懷之鐐杻。後來處分誠過，然劫掠貨財，又無端殺一巡撫尚書，何可末減？獄成賜死足矣，身首異處，已覺太過，至行刑顯陵，則舛甚矣。顯陵為興邸舊園，與太祖子孫何預？<br>　　而祭告之耶？始則地方諸臣貪功，妄報稱兵謀逆。一時喜事者，如鄖陽巡撫胡心得等，勒兵境上，疏請會師，張大其事，以致用此重典。今攻故相者，至謂楚宗無死法，此議又未確。時賢特欲白江夏之冤，甚四明之罪，未免矯枉過正。總之前案失之苛，後案失之縱，皆時局使然，非通論也。善乎袁中郎之詩曰：「國體藩規俱不論，老臣塗血也堪憐。」盡之矣！<br>　　【英燿弒逆之由】楚愍王顯榕之被殺也，事在嘉靖二十四年正月。相傳世子英燿，丞愍王所嬖方三兒，篡致於室，懼為父所廢，遂起異謀，與逆徒約以上元觀燈舉事。至十八日邀愍王宴，進鴆不效，乃用銅瓜擊弊。以中風暴卒，訃於各宗室。<br>　　時撫按先以實狀聞，世宗械燿至京伏誅。向來爰書及史所書，皆然。然聞其端不由此。先是愍王暴於其國，內外俱不能堪，人已離心，而英燿病躄，不良於行，其父又愛次子英僉，欲以位畀之，屢說燿曰：「若苦足疾，何以不棄名爵學長生？」<br>　　燿以是恨怒，決意為冒頓之舉。其後英僉果得立，沒於隆慶之五年，諡恭王，子為今王華奎，即近日宗室所訟，為抱入者也。廢長立幼，未有不敗，如袁紹、劉表。今倖免者，其子弱耳。<br>　　【楚府前後遭變】楚王為太祖第六子，傳至愍王，見弒於世子英耀。耀伏法，以庶子英僉嗣位，是為恭王，在位久無所出。說者嘩言不男，如晉海西公晚年為後計者甚密。曾屢示意所厚藩僚，俱懼禍不敢承，乃謀於嬖幸，因有孿生二子事。<br>　　英僉薨，子尚幼，以武岡王顯槐監國。武岡習知其所名子狀，盡取先世所藏珍異寶貨以去，國人畏發往事，不敢詰。今王嗣爵已三十年，宗人不復奉其約束，王尚以法繩之，致有華越等訐奏，朝議不能決。郭江夏署禮部，素不平其事，力主發勘，因而去位，禍延縉紳，至今未已也。按英耀以嘉靖二十四年弒逆，三十五年微王載埨以奪田宅子女，四十二年伊王典楧以淫虐不法，未幾遼王憲節以酗橫殺人，俱削爵除國，身錮高牆，子孫俱為庶人。此三國，不過縱汰失道，尚至廢錮。英耀躬為大逆，惡逾商傷臣，只宜污瀦其宮，止存郡王，聽鄰藩節制如故事，何以茅土儼然，致恭王有李道兒之疑？」然則愍王二子，一剚刃所生，一自斬其祀，皆覆載所不受也。時當國者為夏、嚴二公，其見終出新鄭、江陵之下，令人邑邑。弇州所紀，止云東安王顯梡管理府事。蓋顯槐監國，淫婪不法，擅殺多命，為撫按所劾，始改命顯梡。弇州偶失記顯槐耳。<br>　　【楚府行勘】楚宗室華越等之訐王也，初沈四明當國，意不欲發其事，遂令通政司遏之不上。乃主訐王者郭江夏也，時正署禮部，直發沈遏疏事。郭因此為給事錢蘿臯、楊應文輩所彈劾去位，楚亦得罷勘。其冬即有妖書一事，錢、楊與康御史輩，竟欲坐江夏主使，因而波及次揆沈商丘，至緹帥王之楨者，則欲坐所仇同僚周嘉慶，賴大榼陳矩力爭而止。諸言者謂江夏父會受楚王笞，借報仇，引楚故相廢遼事為喻。不知江陵已冤，此更冤之冤者。當楚恭王壯年時，吾鄉有沈樟亭者（名失記）<br>　　為楚紀，善相得如魚水。一日，忽出春申君、呂陽翟二傳示之，沈知其旨，以死謝，不敢當。王意遂移，置不復道，而他有所屬矣。尋報莞簟之祥，沈懼禍及，致其事歸老於杭。沈即馮祭酒外翁，親為余言，且歡曰：「郭明龍憨矣。此事重大，得實時必殺數百人。四明不欲行，亦老成之見，但迎合者詈郭太甚耳。」妖書事寧，郭僅而得免。越一年乙巳，錢給事輩，以京考當謫，中旨留用，蓋當事者酬劾郭之勛也。然諸公終不安其位云。<br>　　【存楚】癸卯楚事興，時議存議勘者不一，其中各有所為，至議存者更多出私心。時惟趙南渚司徒，最稱清正，亦主免勘。<br>　　蓋非謂郭江夏之說為非，但以事體重大，當麗極典者多人。且年已久遠，株連逮累，一方騷動，固謀國長策也。當國者方憎江夏，示意所厚，言路力攻之。至云郭父曾被楚王笞辱，以此挾仇。不知郭父起家孝廉，曾守大州，楚王安得笞之哉？郭甫出國門，而妖書事起，給事錢蘿臯輩，遂直以坐江夏，且波及歸德次揆。而人心始大不平矣。是時，趙司徒方署銓部，大不直之，遂欲外遷錢給事。首揆四明怒甚，擬旨留錢，而司徒所署印，亦遂奪與楊少宰署掌。司徒非附四明者，特存楚一事，偶與之合，而心事則逕庭矣。建白諸公，不悉趙生平，概以四明黨目之，有識者豈肯輕信耶？<br>　　【蔡虛臺辨疏】癸卯楚府議勘，郭江夏因之去位，旋以妖書，陷之幾死。此人心所久憤者。近年來事漸白，四明謝政，江夏望益重。一時與郭異同者，多罹白簡，或借他事中之，故儀郎蔡虛臺（獻臣）其一也。己酉冬，將舉明年外計，時蔡已歷轉按察使備兵常鎮，南御史汪懷德管下巡江，遂露章彈之，擬坐不謹，中多臚列，亦及楚事。蔡乃抗章力辨所以，並往日堂屬不相得之故，於楚事尤娓娓。今疏已無可覓，偶記其末數行，隱括頗核，因記之。<br>　　總記一時在事諸臣，始終欲勘楚者，郭正域也。始終欲存楚者，趙世卿也。心欲存楚，而口不敢言，姑推其事，與廷臣會議，而險緩其事者，李廷機也。受楚重賂，而忽勘忽不勘，以俟內之自罷者，趙可懷也。楚撫按覆疏至，而猶持勘結之說者，臣與張問達也。問達有揭，臣有疏，可覆按也。蓋欲勘楚者，為耳聞目擊之真心。而俗存楚者，亦老成持重之穩計。第存之易，而勘之難耳。正域慷慨任事。天宜祐之。可懷首鼠兩端，天宜殛之。獨恨擁戴諸臣，希光附景，以山中之宰相，奉為驅除之主盟，異日出山，未免少減福力，恐亦非正域意也。<br>　　先臣王用汲之言曰：「逢君之惡其罪小，逢相之惡其罪大。」<br>　　臣則曰：「逢相之惡其罪小，逢將相之惡其罪大。」云云。故事，大計例不許辨，辨者有厲禁。疏上後，人皆為蔡危之，及察處止降三級，亦以其詞直也。蔡今亦已起補矣。王堯封訟言蔡之枉，於是與汪御史俱外出。<br>　　【廢齊之橫】齊王為太祖第七子，建文中坐廢，靖難後復封。後復以謀叛除國，錮南京，其子孫皆庶人，有庶糧，無名封。今支屬漸繁，橫行留都，廊下諸鋪，院中諸妓，動輒出票。<br>　　取物不還值，薦枕不損橐，以至僧寺亦罹其害。間有自愛者，不多得也。尤可笑者，負販不得志，即設一几北面拜，自稱謝恩，次日擊金帶服象龍拜客，家中受人謁賀。正不知此章服從何來？都下百寮習見，以為故常，不復致詰，亦隨例與往還。<br>　　正不可解。<br>　　【宗室通四民業】本朝宗室厲禁，不知起自何時，既絕其仕宦，並不習四民業，錮之一城。至於皇親，亦不許作京官，尤屬無謂。仕者僅止布政使，如嘉靖壬辰探花孔天允，榜下選陝西提學僉事，時方弱冠，尋任浙江提學副使，後官至左轄而歸。他不可勝紀。向來諸名公，如弇州輩，屢議關禁，未有敢任之者。頃者建立皇太子詔內，直許習儒業，入庠序，登鄉會榜。於是，天潢不億，始有升朝之望矣。此二百年來，最快心事，沈四明實草此詔。且青宮肇起，鬯普天久鬱之望，雖聖心默定已久，非出臣下贊決，然偶值其時。特四明為時議所不與，遂無稱其勞者，在他相或不免貪天功矣。<br>　　【宗室名】今帝系，以及各藩府名，其上一字為太祖所定，而下一字以五行相傳。其請名時，則禮部儀制司官制名以賜。年久人多，不騰重複，至創為不雅之字，而以金木水火土附之，最為可笑。至有讀其名，而今人捧腹絕倒者。因見宋人，亦有寓謔於宗室賜名，如士羯、士芑、士昆、士綏之屬，蓋以四字與「揭起褌尿」同音也。刻薄無禮，蓋古今同然矣。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
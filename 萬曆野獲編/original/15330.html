<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬曆野獲編 - 第六卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六卷</font></h4>
			　　○內監<br>　　【內臣禁約】永樂四年，上諭兵部尚書金忠等曰：「皇考之世，宦寺無故無敢與外廷交接。昨有一人，以私財寓外人，此雖小事，漸不可長，隨已罪之。」因敕衛士，於出入之際，遵制嚴搜。文皇之馭中官，如此其峻。然前一年，已遣內使王琮，同給事中畢進，封真臘王；又遣太監鄭和，率兵二萬七千，賞西洋諸國矣。二臣若欲寓財於外，安得禁之？至八年遂敕內官馬靖，往甘肅巡視，如鎮守西寧侯宋琥處，事有未到，密與商議停當回話。按此即內臣鎮守之權與也。夫西寧為靖難勛臣，而琥又上親婿，乃別寄腹心於宦寺，蓋內難初平，恫疑未解，雖與諭金忠之言相左，不自覺耳。王振之導親征，汪直之開西廠，有自來矣。太祖舊制：「內臣外出，非跟隨親王駙馬及文武大臣者，凡遇朝廷尊官，俱下馬候道旁，待過去方行。」今小大者值閣部大臣，俱揚鞭直衛其中道矣！<br>　　【東廠】東廠之始，不見史傳。王弇州考據，以為始於永樂之十八年，引萬文康疏為證，意者不謬。其始偵伺非常，蓋尚慮議師靖難，未厭人心耳，然而中官之橫始此矣。至成化間，憲宗設立西廠以寵汪直，不特刺奸之權，熏灼中外，並東廠官校，亦得譏察。京師洶洶。上用閣部大臣商文毅、項襄毅等諫，罷之。御史戴<img src=/mpf/y/YRMLA.BMP align=absmiddle border=0>，阿直獻諛，上令復設。又數年而直為其同類掌東廠尚銘者所構，直始出領邊事，不復入，西廠亦罷，然而東廠之熾如故也。武宗委政群小，復設西廠，以谷大用兼領，又邱聚掌東廠。兩廠對峙，用成化故事。未幾，復設內行廠於榮府舊倉，劉瑾躬自領之，軍國大柄，盡歸其手，東廠、西廠並在詷伺中。於是邏卒四出，天下騷然。瑾敗俱革，止存東廠。<br>　　蓋當事諸公，尚謂文皇額設，而不知東廠與各省鎮守內臣，俱非太祖初制也。以故世宗初年，盡革天下鎮守，而東廠不罷，幸主上太阿獨操，廠衛俱不得大肆。迨至今上，憲天法祖，宮府凜凜，而廠衛大抵相倚為重。如己丑錦衣大帥劉守有一逐，而廠榼張鯨遂繼之，則掌司禮印者張誠，實與聞焉。內廷故事，監印與廠，必兩人分掌。蓋以東廠領敕給關防，提督官校，威燄已張，不宜更兼樞密耳。世宗朝，麥福、黃錦輩如得兼領，此後或分或合。唯今上初元，馮保以印帶廠，而王大臣事起，時故相高新鄭幾不免，賴掌衛朱希忠與江陵相。力懇保得解。<br>　　今則今上癸卯，陳矩亦以印帶廠，而俶生光事起，時次相沈歸德幾不免，亦賴矩力，抗諸異說而得解。蓋二權並在一人，故能回天乃爾。然則宰輔軀命，懸於東廠矣。初馮榼謀陷高相，明以危語協內外，而言官無應之者，且緹帥為挽回甚苦。至沈四明不悅歸德，初未形辭色，而臺瑣揣摩意旨，坐以妖書，且緹帥又借以傾所憎。夫四明之權，非張、馮比也，而懸絕如此，世道日下矣。<br>　　【東廠印】自方印頒行之外，事寄稍關錢糧及軍務機要者，俱得給關防，用之奏章，用之文移，與方印等。內臣關防之最重者為東廠，其威燄不必言，即所給關防文曰：「欽差總督東廠官校辦事太監關防」，凡十四字，大凡中官出差，所給原無「欽差」字面，即其署銜，不過曰內官、內臣而已。此又特稱太監，以示威重。余謂文皇雖設此廠以寄耳目，然其時貂榼未熾，安得有如許雄峻之稱，此必王振用事時另鑄，以張角距。<br>　　迨後直之西廠，瑾之內行廠，階厲於此矣。□掌廠內直房，又有欽賜牙章一方，凡打進事件奏聞者，用此印鈐。蓋直至御前，蓋得比輔臣之文淵閣印，亦僭紊極矣！<br>　　【內臣封外國王】唐末，藩鎮大帥繼襲，皆以內臣使其軍，命為留後，旋與旌節。此古今大弊政。本朝內使出使外國，始於成祖時，如內臣李興。使暹邏國，又太監鄭和，勒兵使西洋滿刺加諸國，不過獎勞賞賜之事。唯永樂三年，命內使王琮，同給事畢進，封真臘國長子參烈昭平牙為王，則銜錫土分茅之任，日與省垣法從為伍矣。至成華四年，命太監鄭同、翟安，冊朝鮮世子李晃為王，已奉詔行矣。巡撫遼東御史侯英，力言同、安皆朝鮮人，見其王必修臣子拜伏之禮，且填墓宗族皆在彼中，倘有囑托，所損天朝大體非細。上是其言，今後賁賞，仍遣內臣，其冊封大典，必選廷臣有學問者充之。本朝中貴應冊立之選，至是乃止。時，彭文憲、商文毅在閣，上所聽信，故能勇革弊政。未幾，而汪直用事，劉珝當國，濁亂天下，復行舊事。至弘治十五年十二月，又命太監金英輔、李珍充正副使，封朝鮮王李隆嫡長孫忄隆為世子。時，劉文靖當國，不能救正，況他相哉！予所見金國所刻名《弔伐錄》者，備戰破宋、滅遼、廢齊諸詔令書檄，及徽、欽二帝在北地謝金主諸表文甚備。其初與宋童貫書，署題曰：「元帥粘罕與亡宋故宣撫使廣陽郡王閹人童貫書。」其後譏詆良苦，時正割燕雲，與宋未啟兵端也。至後以納平州張覺，興兵犯闕，所傅檄文，謂元符主亡，趙佶本不當立，交結宦官童貫，越次僭竊，以此寵任，命主兵柄，爵以真王。此雖敵人誣謗，然先是用貫使金，已為所輕，及任制帥北征，益狎視之。最後裔夷猾夏，遂指以聲道君之罪。然則宦寺出疆，又不止褻國體，侯御史一疏，其見卓矣！<br>　　【賜內官宮人】葉文莊《水東日記》云：內臣陳蕪，交趾人，以永樂丁亥，侍太孫於潛邸，既御極，是為宣宗，以舊恩升御馬監太監，賜姓名曰王瑾，字之曰德潤，賞賜不可勝紀。<br>　　陳廬陵循為之志戰其事，如範金印，曰「心跡雙清」，曰「金貂貴客」，不可殫紀。且出宮女兩人，賜之為夫人。日記又云：幼時會見蕪過太倉州封西洋寶船，其勢張甚。則此言不謬矣！《枝山野記》又以為陳符，蓋蕪字之誤。其時有李校尉者，極諫謂奄人無辱宮嬪之禮，止大怒，命剪其舌。後不死，人戲呼為李神仙云。景泰去宣德不遠，故主上不以為吳誠罪，且允其請耳。後來世宗怒內臣侯章畜使女，立置極典。真英主哉！<br>　　【內臣李德】景泰初元，上皇尚留虜廷，鎮守浙江太監李德上言：「錦衣指揮馬順、長隨王貴等罪犯，亦宜取自聖斷。<br>　　各臣乃肆奸宄，即於御前捶死之。變祖宗法度，逐朝廷正人，悖禮犯分，聞者切齒。宿衛官員，無一人遮護，使無內臣左右侍立，各臣必生別寡。此正賊臣犯闕，不宜任用，可任者莫若親近。」其章下文武大臣、少保於謙等，連章言馬順乃王振之爪牙，王貴等乃王振之心腹，當惡既深，遂謀不軌，逼駕親征，乘興不返，群臣同時捶死，是《春秋》誅亂臣賊子之大義。景帝曰：「然。誅亂臣馬順等，皆王振奸黨，捶死俱忠義心。李德所言，卿等其亦置之。」當時內豎盤結於內，聊合於外，帝即洞知李德狂悖，而終不能去。且其時喜寧方被獲，甫磔於市，此輩尚哆口橫恣如此，況平居乎！時尚寶司查究指揮同知馬順牙牌，順子言其父被給事王竑捶死，宜責竑尋取，帝從之。六科十三道，言捶死奸黨，豈竑一人之力？竑身為近侍，豈敢收匿牙牌？乞改前旨，令出榜，曾拾順牙牌者，無論破損，並許送官。上乃允其議，順子刁潑可恨，何至遂徇所請。景帝以英斷稱，處此事卻未然。<br>　　【內臣乞贈諡】英宗朝，王振以彌天之罪，僅隨眾死土木。<br>　　至上復位，而葬之，祠之，天下以為謬恩，欲氣不平久矣。至成化八年，太監劉永誠死，其姪寧晉伯劉聚，奏乞贈諡，並祠堂賜額。事下所司，時鄰康靖（乾）為禮卿，覆奏。內臣無封諡事例，唯王振曾蒙先朝賜祠額，曰旌忠耳。上命賜永誠祠名褒功，仍以封諡事，命內閣議之。首揆彭文憲（時）上議曰：「王振輔英宗年久，且死國事，英宗非不欲重加優恤，以無例，止賜祠額。今永誠得比振例，已為過矣！又加封諡，出振上，則輕重失倫，人心不服。將來守邊者，比例陳乞，變祖宗法，必自此始。」於是事得寢。按鄰彭二公，一言而止內臣濫恩，功亦偉矣！但不能明數王振濁亂天下，失陷乘輿之罪，反以從龍死事褒之，即能回天聽，亦詭遇之獲耳。其時，憲宗倘以永誠生前，西征功次，當得瑺典為言，又何以措辭？所幸此時汪直未熾，梁方未進，無人導上聖混沌竊耳。舊恩澤諸封，至嘉靖初悉除，直是宇宙大快事。而武清、靖遠彭城、惠安諸伯，以及劉聚之寧晉，猶得承襲，論世者尚不免扼腕。然自正德八虎以後，內官子弟，亦無敢以封拜請者矣！<br>　　【內臣妾抗疏】弇州紀奇事：天順初，賜太監吳誠妻南京莊田，以椓人授室為異。尚未知誠前事也。誠先於正統十四年，隨太上皇車駕，北征陣亡。至景泰二年八月，吳誠妾姚氏奏稱：誠存日，曾於香山置墳，今欲將其所遺衣冠招魂安葬。景帝允之。按此，則內臣嫠妾，蒙上恩禮，已為創見。至於生前畜妾，死後陳情，一如所請，則太祖初厲禁可直付高閣耶？古來宦官有妻者多矣，未聞買妾，且以聞之至尊，廷臣亦不以為駭怪，何耶？吳誠，即世所傅建文帝歸闕，內侍輩辨視，云誠曾伏地舐賜臠肉者是也。成化五年，內臣龍閏，娶南和伯方英妻為妻，上命離異。成化十二年，太監常英，藏匿妖人侯得權妻以為養女，後謀逆事發被誅。蓋其時內臣有妻女，相沿成俗矣。<br>　　【對食】太祖馭內官極嚴，凡閹人娶妻者，有剝皮之刑。<br>　　然至英宗朝之吳誠，憲宗朝之龍閏輩，已違禁者多矣。今中貴授室者甚眾，亦有與娼婦交好，因而娶婦者。至於配耦宮人，則無人不然。凡宮人市一監蔬，博一線帛，無不藉手。苟久而無匹，則女伴俱姍笑之，以為棄物。當其講好，亦有媒妁為之作合。蓋多先締結，而後評議者，所費亦不貲。然皆宮掖之中，怨曠無聊，解饞止渴，出此下策耳。近日福建稅榼高綵，妄謀陽具再生，為術士所惑，竊買童男腦髓啖之，所殺犀兒無算，則又狠而愚矣。按宮女配合，起於漢之對食，猶之今菜戶也。<br>　　武帝時，陳皇后寵衰，使女巫著男子衣冠帳帶，與后寢居，相愛若夫婦。上聞窮治，謂女而男淫，廢后處長門宮。此猶妖盅也。至元魏孝文帝胡后，與中官高菩薩淫亂，則又不知作何狀矣！<br>　　余向讀書城外一寺，稍久與主僧習。寺中一室，房鎖甚固。偶因汛掃，隨之入，則皆中官奉祀宮人之已死者，設牌位，署姓名甚備。一日，其耦以忌日來致奠，擗踴號慟，情俞伉儷。余因微叩其故，彼亦娓娓道之，但屢囑余勿廣告人而已。<br>　　【內臣交結】天順八年，英宗大漸，學士錢溥，先以史官教習小內侍。至是，溥所教內官，典璽局丞王掄者，以次當柄用，結溥草遺詔，為鄰居內閣學士陳文所發，謫知縣。隆慶六年，穆宗大漸，內閣大學士張居正，以遺詔諸事，密傅司禮太監馮保，為同事大學士高拱所見，面叱之。不數日，穆宗升遐，拱反被逐。事雖同，而所托異，故成敗天淵。<br>　　【懷恩安儲】唐世中葉後，宦官廢立，竟成恒事。宋唯宣和間，宰相王黼，結宦官梁師成，動搖東宮，謀立鄆王，然終於無成。本朝家法至嚴，絕不聞此事。唯成化間，牛玉易後一事，最為異變，然旋正法矣。今觀故太監懷恩事績，謂其同類梁方等，導上侈費，帑藏一空。上閱之不懌，有「吾不與汝算，自有後人與汝計」之語，蓋指東宮也。方等懼甚。時上鍾愛興王，乃謀進言於昭德萬貴妃，勸上易儲位，因以興王為昭德子。<br>　　上意已動，謀之於恩，恩以死拒不從。上恚，詔發往鳳陽司香。<br>　　恩既去，覃昌當軸，尤不能支，或為之計，勸上改謀於輔臣萬安、劉珝等，皆默不應。會泰山震，內靈臺奏：「泰山震方，應在東朝，必得喜乃解。」上始詔為太子選妃，而儲位安矣。<br>　　審如此言，則孝宗龍飛，當以懷恩為首功，覃昌次之，而內臺諸榼，亦當受上賞。蓋天祚神聖，使左貂輩，亦獲收羽翼之勛，未可謂其誣也。聞劉珝亦有密疏。力諍易易儲。<br>　　【劉聚封伯】成化七年，太監劉永誠，以征延綏功，封其姪聚為寧晉伯。再以功，得世襲。嘉靖初年，一切恩澤封拜，凡中貴子弟，若太監張永兄泰安伯富、永弟安定伯容、太監谷大用兄高平伯大寬、弟永清伯大亮、太監馬永成姪平涼伯山、太監魏彬弟鎮安伯英、太監陸誾姪鎮平伯永、太監裴□義子永壽伯朱德，盡數革爵。唯聚得存。自憲廟迄今一百四十年，傅襲十輩，握兵符，掌樞府者不絕。果何功德以堪之？今京師大家，所張圍屏，多畫劉永誠西征事者，自選入內廷，以擎米多力，見知於上，遂被任使，至御馬太監，出征入陣，帶假髯以衝鋒，至凱旋受賞。諸得意狀，竟不知皆實事否也。永誠死，上賜特祠額曰褒功，則勞績或有之。然陷英宗於土木者為王振，亦先得賜祠曰旌忠。則此祠額，亦不足尚矣。劉永誠小名馬兒，至今京師人，猶以此稱之。<br>　　【何文鼎】太監何文鼎者，浙之餘姚人。少習舉業，能詩文，壯而始閹，弘治間，供事內廷。時壽寧侯張鶴齡、建昌侯延齡，以椒房被恩，出入禁中無恒度。文鼎心惡之。一日二張入內觀燈，孝宗與飲，偶起如廁，除御冠於執事者，二張起，戴頂之。又延齡被酒，奸污宮人，文鼎持大瓜幕外，將擊之，賴太監李廣露其事，僅得脫。次日，文鼎上疏極諫，上怒，發錦衣衛拷問主使者。文鼎對曰：「有二人主使，但拿他不得。」<br>　　又問何人，曰孔子、孟子也。上怒不解，御史黃山等，皆力救之，不從，為孝康張皇后杖死於海子。尋上自聞拽御前銅缸有聲，其聲若文鼎訴冤者，會清寧宮災，刑部主事陳風梧應詔，陳文鼎之冤，上大感悟，特命以禮收葬，且御制文祭之。於時詞林某公，有詩弔之曰：「外戚擅權天下有，內臣抗疏古今無。」又云：「道合比干唯異世，心於巷伯卻同符。」詩雖不佳，亦指實也。其後世宗入紹，不復加禮於昭聖，而張延齡被訐，上必置於極法而後已，蓋追恨往事云。正德間，有太監崔和者，鎮守雲南之金騰，一日過潞江，安撫司送過江銀三百兩，又景東、蒙化二府，各饋年例銀若干，和卻不受。乃曰：「是看我內臣素低耳。」因悉言生平與何文鼎為友，蒙孝廟見知。因以客屬所賂，建橋修寺，毫不以入帑。夫寺人亦知慕其類之賢者，而稱說之，且飭簠簋乃爾，今之仕紳，視此輩有愧色矣！<br>　　陳鳳梧者，起庶常，官至右都御史，贈工部尚書，亦正嘉名臣也。所輯有《周禮會雋》一書。頃司禮印榼陳矩，重刻邱文莊《大學衍義補》成，即議刻此書，未知已峻事否。邱書以不議內臣，陳則以雪何文鼎冤，故大榼德之，於其遺編，猶注意如此。<br>　　【內臣何文鼎（再見）】弘治如初，長隨何鼎奏：「官可幸得，則朝廷不尊；祿可乞求，則官爵不重。如錦衣衛官校，行事得升，蓋因國初人心未定，故暫為此懾伏奸雄之具。此一時之權也。後以為例，往往行事得升。故本朝衛官多，不啻數百，糜費稟祿，殊失祖宗建官本意。繼例而升，年久益繁，況乞恩傅奉，非治世美事。皇上御極之初，灼見其非，已行沙汰，中外稱快。但其間猶多漏網。近來復有夤緣以啟幸門者，伏望聖明，特敕吏兵二部審覆，文非考本等程式者，武非軍功新行事升者，自天順元年至今，一切革去，以杜幸門。」上命所司查議以聞。吏部覆奏：「長隨何鼎所言，請革傅奉乞升事，前此傅奉官員，本部因科道交章論劾，已奏汰五百六十餘員。此外，唯中書舍人萬宏弁、劉韋、劉銳三人，係大學士萬安等子孫，存留未汰。蓋當先帝時，亦嘗沙汰傅奉，三人奉有蔭授不動之旨，故本部覆留，非無故脫漏。近太醫院降職院使方賢。<br>　　奏求復職致任，及太常寺請復革罷傳奉司樂徐起端，本部俱執奏不可。初未嘗輒徇其請，是傅奉幸門未嘗開也。今鼎欲審查天順以來，文非考中，武非軍功者，一切革去，其意甚美。但天順改元，至今三十餘年，其幸進存者無幾，間亦有轉遷別官者，如前大學士李賢子璋，今升至尚寶司卿；劉定之子稱，今升至南京尚寶司丞，蓋由歷奉年深，循資升職，非無故而升者。<br>　　近商輅子良輔，除工部主事；孫汝謙除尚寶司丞；御史鍾同子越，除通政司知事之類，蓋由恩蔭授，非無階而得者。此外，又有保升為太醫院官，為欽天監官，為工部所屬衙門官，為五府都事等官，及跟隨總兵等官；書辦官者，亦非全是傅奉人數。<br>　　今若概行查革，將不勝其革，且有不可革者。伏望皇上鎮以安靜，不追既往，今後內外大小官員，俱照舊額，隨缺選補，自然奔競可息。若往者方革，而來者未已，則亦何益？」從之。<br>　　兵部覆奏。何鼎疏，備查武官由緝事升職，及先次並例後傅乞升者，都指揮同知覃昌等百二十人，上請去留。上命俱留待各子孫襲代之日，照例定奪。文鼎此疏抑僥幸，重名器，有大臣言官所難言者。時，馬鈞陽長兵部，尚以去留兩請。王三原、方秉銓，乃云未有傅奉。且以諸輔臣任子為言，以拄鼎之口，其說竟不行。孝宗新即位，方求言若渴，乃大臣之見，反出寺人下，惜哉！至弘治五年，則鼎已為惜薪司左司副，又奏：通州倉糧儲，一時權置，初非經久，軍士不便於關支，警急不便於防守，請於都城隙地，增置倉廒，移通州倉糧於其中。且請修濬大通橋以東石閘河道，令漕舟直至橋下，以省挽運之勞。<br>　　戶部以為京倉之建固善，但時詘未可舉，河閘請試之而行。上是之。自是大通河至今為百世利，而京倉則不盡行。鼎之悉心體國，朝士所不逮也。二疏關係甚大，故戰之稍祥。至十年，又以直言，繫錦衣獄。刑科都給事中龐泮等、監察御史黃山等，合疏共救，謂鼎素著狂直，宜加褒顯，或曲賜優容。上曰：「內外事體具有舊規，爾等何由知其事？」皆詰責罰俸。繼禮部主事李昆、吏部進士吳宗周，又各疏論救，皆下其章於所司。<br>　　最後則戶部尚書周經等，又公疏云：「臣等備位大臣，不能救正，有愧於鼎多矣。」其言稍峻。上大怒，誚讓當重究，姑宥之。時屠鄞縣（漢）為塚宰，不列名疏首，蓋畏禍也，鼎即於是時死杖下矣。次年，清寧宮災，陳鳳梧以刑部主事，應詔上言何鼎之冤，上始感悟，昭雪賜祭。其詳在建昌侯張延齡事中，語具前卷。鼎名後去文字，止單名。鳳梧疏中，尚稱文鼎。按鼎死之次年，李廣亦服毒死。廣以左道盅上得寵，鼎之得罪，難以彈二張，實廣承中宮意殺之。時用刑者，為司禮內臣李榮，鼎至死罵不絕口。<br>　　【內臣蔣琮（附繼曉）】故禮部左侍郎李孜省、太常寺卿鄧常恩、趙玉芝等，先以孝宗登基，俱削秩謫戍邊衛矣。是年十一月，以赦當還，於是印綬監太監蔣琮上疏，謂諸人罪大罰輕，而閒住少監梁芳、韋興、陳善等，皆罰不蔽辜。上允之，命俱逮下錦衣衛。未幾，孜省不禁拷掠，死獄中。蓋是時懷恩方自南京召還，掌司禮印，上雅信重之，故琮言得行。未幾懷恩卒，常恩、玉芝俱貸死，仍戍邊衛，竟逃極典。倘世宗初政，有如懷恩者在左右，則何澤之說行矣！弘治元年十一月，誅妖僧繼曉。初刑部擬繼曉當死，但事在赦前，宜發為民。上改命刑科都給事中陳璚等、御史魏璋等看詳，謂曉罪大，部擬不當，宜並治太監梁芳引進繼曉之罪。上是之，命斬曉於市，芳既充淨軍，姑貸死，發南京守備，加杖八十，仍充役。時，將琮正為守備，芳之得痛決，不必言矣。刑部尚書何喬新等，俱命奪俸有差。按李孜省，未及擬罪。而斃於獄，先朝諸妖黨，僅曉一人正法耳。曉為湖廣江夏人，始以貪淫欺妄楚府，事覺走京師，夤緣梁芳，以星命進。上見之，大寵幸，賞齎不貲。請給護敕，旌其門曰孝行，其母本娼也，亦被旌表。請故太監蔡忠。<br>　　都督馬俊二宅以居，賜門額曰輔教寺。又起大寺，名大鎮國永昌寺，上親幸焉。所居前後多置婦女。及回湖廣，以黃帕裹其一臂，云為御手所執。其事與宋朱勔，及嘉靖中談相略同。史稱繼曉屢進邪說，有人所不得聞者，此蓋房中淫褻之術也。孝宗在青宮，必具悉其詳，故獨斷誅之，且沒妻子為奴，籍其家云。琮後與同類相訐，亦充孝陵淨軍，而梁芳遂同汪直召還矣。<br>　　去邪之難如此！蔣琮守備南京最久，屢與言官爭論求勝，遂為公論所憎。<br>　　【內官張永誌銘】余讀楊文襄石淙，所為司禮太監張永墓志，不過鋪敘永平生寵遇，及征安化王寘鐇，隨武廟南征宸濠，與誅劉瑾之功，他無所增飾。其視唐李文饒，為中尉馬存亮等諸碣，過譽不情，亦大有間矣。乃張蘿峰譖楊，受永弟容賂黃金二百兩，因而諛墓，遂追所受潤筆，盡奪其官爵，致楊疽背死，噫亦甚矣！楊後田間起，西征實與永同事，誅瑾之謀，又自楊發之，生平相知固不可諱。然張永在內臣中，建大功，亦不止誅瑾一事。宸濠被擒後，江彬等誘上仍繼之大江，與戰而獲之以居功。非永彌縫其間，則王守仁就逮，而濠逸去，天下事去矣。昔李文饒之平澤潞，亦仗內使楊欽議為之奧主，始克奏績。積平後，詔告四右，云逆賊王涯、賈餗等，已就昭義誅其子孫。蓋涯等為太和故相，甘露之變，謀誅宦官，事敗而死。<br>　　故德裕以此語悅宦寺。此等險譎，恐文襄所不屑為者。若詭遇而獲功名不終，則楊石淙與李文饒，古今一轍也。近日江陵公之與馮榼，亦然。古來宦官冒武功固多，然未有被編摩之賞者。<br>　　獨嘉靖初年，修《獻帝實錄》成，首揆費鉛山等諸公，請於上，歸功司禮太監張佐等數人。得旨，各蔭弟姪一人，錦衣世襲指揮等官。則真千古創見之事，又唐時所無者。<br>　　【二中貴命相】陳瑩中抗論二蔡，萬死不顧，而獨喜談命。<br>　　蔡元長視日不瞬，瑩中謂此至貴之相，然恃其目力。敢與太陽爭光。他日必為巨奸。則星相二家，賢者猶篤信之如此。近日此二種人，最行都下，亦有極奇驗者。正德初，內臣於喜，以鐘鼓司選入，舊入此者，例無他選，謂之東衙門，諸監局所不齒。於以長軀偉貌，偶得選，改為傘扇長隨，但日侍雉尾間，亦賤役也。一日出外，同伴侶坐玉河橋，時新暑，各解衣置欄杆上笑語，旁一人過，熟視於曰：「公何姓？旦夕且大貴。」<br>　　於大喜，起詢之，則曰：「從此即得蟒玉，掌內外柄，極富貴者十年。然命止此。過其期，則仍如今日。」眾嘩駭而侮訕之。<br>　　其人且云：「只三日內吾言驗，當來取賞，諸公皆其證也。」<br>　　於還內，正值午節。武宗射柳，命諸榼校獵苑中，設高麗陣，仍設莫離支為夷將。比立御營，則上自坐下，親申號令，以唐兵破之，敗者行軍令，能人者與蟒玉。諸內侍雄健者，策馬以往，屢衝不得入。左右曰：「如於喜長大，或可任此。」上回顧領之，畀擐甲冑，帶假髯，作小秦王裝束，儀形頗偉岸可觀，甚愜上意，命以所御龍駒借之。喜據鞍揮策，馬顧見喜狀，素所不習，大驚狂鶩，直突莫離支中軍，各營披靡解散。天顏大怡，即賞蟒玉如約。時從玉河橋還，正三日矣。自是日為上所寵眷，出鎮宣府大同，入掌各監局，稔惡者十年。而武宗升遐，肅皇入纘，素知其罪，僅在八黨之下，偶一日問：「汝姓為于耶？」對曰：「然。」上又曰：「為俞、為余耶？」對曰：「奴婢之姓，為干字蹺腳者是也。」上怒曰：「于為干字踢腳，汝敢為謾語侮我。」即剝其蟒玉，收繫治罪，得諸不法，謫為孝陵淨軍，盡籍其家。至嘉靖四年，復入京自辨，仍加搒掠遣歸伍，凍餒死。萬曆初，有浙之紹興人朱升者，粗知文理，來京師困極，一飽不可得。偶問命於肆，日者得支干而異之，歎曰：「怪哉！是當刑而富貴且久。」朱笑曰：「時非角逐，豈能如英布黔而王哉。」歸益貧無計，心念日者言，遂決計自宮，投大榼張大受名下，大見信愛。張乃馮保上佐也，因亦為馮保所器，屢掌廠局，賜蟒玉，提督武英殿。其田產第宅，為一時所羨稱。<br>　　馮榼敗，同大受等罷逐，今猶居都城闤闠中，厚自奉養，家尚殷富，頗好盡書畫尊彝之屬。至不自揆，冒認朱相國金庭同宗，與其疏族稱昆季，狙獪閃爍，猶然山會胥吏伎倆也。今老矣，予亦識之。一日遇一武英殿中書同席，輒詫曰：「此故我屬吏，奈何敢講敵禮？」余為之掩口。內監輩得志，多無忌憚。如梁師成之父蘇子瞻，童貫之父王禹玉，皆是。然而蘇、王子孫終得其力，且二公亦因而昭雪，自是怪事。近日，王笠川進士繼賢，少年勵志讀書，以慾念頻熾，去其外腎，遂作宦者狀，聲貌全如婦人。辛丑登第後，諸閹驕於上前，指王名云：「吾曹中已有甲榜，宣力於外者矣。」上詢知其故，亦為啟齒。群閹出外抵王寓，稱賀不絕，求附氣類。王大恚，避入西山。其作令清苦，故是欒巴一流人也。<br>　　【內臣何澤】正德十六年七月，世宗新即位，先下詔求言。<br>　　至是御馬監丞何澤，應詔陳事，已獲俞旨，既而又言近習。及二十四監局奸利事，即被嚴譴。旁掠，發充孝陵淨軍。其疏既不下，又命取通政司副本滅之。御史成英上言：「澤得罪非上意，乃監局同類，嫌其相攻，搆陷至此。先帝時，內臣邱岳、范亨，皆有除奸之志，逆瑾與八黨致之死。上誤先帝，幾危宗社。今岳等之冤方雪，而澤之事又似之，臣所為陛下惜也。宜召澤復職，諸奸則據法罪之。」疏入僅報聞而已。澤疏讜直，不避同事之怨，其忠誠與何鼎不畏中宮，直攻二張無異，均是呂強、鄭眾之流。但孝宗溺於孝康之愛，漸成畏憚，鼎言不行而死，良亦有由。世宗初政，如劍芒出匣，何以謫澤，且並沒其言耶？閽寺輩本不乏善良，值此兩聖主當陽，尚不免誅貶，欲其內廷匡救難矣！兩內臣俱何姓亦奇，但鼎即承瑺典，澤他日昭晦與否，則不可考矣。<br>　　【內臣掌兵】嘉靖八九年間，革各省鎮守內臣，兵部尚書李承勛，因及騰驤四衛詭冒依附者。內臣爭之，言禁軍隸兵部不便，往歲彰儀門之破虜騎，東市之剿曹賊，皆四衛功，以直內，故得號召易集。下兵部再議，承勛言：「往年正以兵歸閹寺致亂，彰儀門之役，由太監王振；東市之賊，太監曹吉祥也。」內臣始杜口。上從其議。今宦官雖不典兵，而勇士四營，仍屬其提督。不知何故？<br>　　【鎮守內臣革復】鎮守內臣之革，在嘉靖九年十年間，天下稱快。此正張永嘉入相時也。至十七年，而太師武定侯郭勛，奏請復之，上許雲貴、兩廣、四川、福建、湖廣、江西、浙江、大同等邊，各仍設一人。中外大駭。時任邱李文康當國，不能救正，人共惜之。十八年四月，以彗星示變，將新復鎮守內臣，盡皆取回，遂不再設。距用郭言。甫匝歲耳。是時當國者，為夏貴溪，而嚴分宜為大宗伯，題請得旨，其功亦不細。今人但知裁革鎮守，歸美於永嘉，而夏、嚴二公，遂不復齒及，豈因人而沒其善耶？抑未究心故實也？<br>　　【內臣護行】大臣唯輔臣起家，及謝事歸里，恩禮隆重者，特遣行人宣召及護行。若以內臣隨侍，則唯永樂間楊滎。成化間李賢、劉吉三公，俱閣臣丁憂，俱奪情復任，遂用內臣輔送，促其來視事。此後更無同行者，況婦人乎！唯世宗朝，及今上初，二事最奇。嘉靖十九年，秉一真人、少保、禮部尚書陶典真奏，為懇乞天恩，奏安雷壇，以光聖典事：先是差官於臣原籍湖廣黃州府黃崗縣團風鎮，增修雷壇，今已落成；欲令臣男太常寺丞陶世恩。臣婿博士吳濬，前去奉安，並送臣妻一品夫人袁氏，祖塋祭掃，用彰皇上敬神勸孝大典，乞量給應付。奉聖旨：「寬卿奉，工成令男奉母安神祭掃，朕心喜悅。著兵部便行水陸應付，遲誤了的不饒。還差內官一員去，寫敕與他。」<br>　　時陶尚行舊名也。其後萬曆六年，少師閣臣張居正歸葬，上命奉母一品太夫人趙氏來京，仍著差去司禮監官魏朝伴送登途；至十年居正歿，上又念其母高年在京，命司禮太監陳政護之還卿。近代內臣伴行，唯見此兩家，蓋本朝未有之典也。此二嫗者，一配方士，一生權相，遂叼非常恩遇。他日時移事改，徒足供後人評笑，一時寵榮，皆罪案耳。<br>　　【內臣兼掌印廠】司禮掌印，首榼最尊，其權視首揆，東廠次之，最雄緊，但不得兼掌印，每奏事，即首榼亦退避，以俟奏畢。蓋機密不使他人得聞也，歷朝皆遵守之。至嘉靖戊申己酉間，始命司禮掌印太監麥福，兼理東廠，至癸丑而黃錦又繼之，自此內廷事體一變矣。世宗神聖，以至今上，俱太阿在握，可無過慮。倘此例他日踵行，亦肘腋之尤也。萬曆初年，馮保亦兼掌東廠。馮保之後，則有張誠。張之後，則近日陳矩。<br>　　俱以掌監印帶管廠事。<br>　　【馮邦寧】馮邦寧者，榼保之姪，以恩澤，曆官左都督，恃保勢，橫於長安，莫敢與抗。偶與江陵之長班名姚曠者遇，訶辱之。曠不遜，因相爭鬥，為邦寧之徒禦，箠擊稍過，歸訴於主人。即遣人述其事於馮榼，榼呼邦寧至，杖之四十，褫其冠服，不許朝參。當時江陵曲媚馮，以固權寵，而能折辱其姪乃爾。榼以江陵片言，不難笞猶子以謝過，似非他內官所及。<br>　　邦寧又遇大司寇劉白川（應節）不避道，劉叱之下馬。今六卿未必有此事矣！<br>　　【馮保之敗】大榼馮保之敗也，王弇州所紀，謂出於張誠。<br>　　此向來士大夫皆云然，不獨弇州也。此一說也。至乙酉年，麻城周二魯（宏<img src=/mpf/i/IFOBT.BMP align=absmiddle border=0>）疏論李順衡（植），謂李之參保，繇大榼張宏授意門下山人樂新爐，轉授李使擊保去，宏因得掌司禮監。<br>　　李以此與張宏為刎頸交。李自云受皇上異眷，每於內廷呼李植為我兒，亦出張宏之力。此又一說也。至戊子冬，東廠張鯨之敗，閣部大臣，以至南北科道，或公疏，或單疏，無一人不劾鯨者。科臣李沂，受杖至慘毒，幾死。時皆謂鯨陰佐翼坤宮鄭貴妃，有立幼之謀，事關宗社，故一時朝士，昌言鋤去真可謂公忠。乃聞一二大君子，微不滿此舉，謂其中別有竊妙。當保盛時，群榼劫於積威，莫敢攖其鋒，惟鯨為上所親信，且有膽決，密與上定謀，決計除之。鯨以此受知，越次掌廠，既久用事，復將攘張誠位而據之。且誠本馮保餘黨，唯時在事大僚，曾受馮保卵翼者，思為保復仇，且結張誠歡，故出全力攻之，言官不過逐影隨波而已。此又一說也。三種議論，俱有根據，然宮府事秘，莫知誰屬。近見一大榼所述，則云：馮保一案，實出張鯨手。而鯨為張宏名下宮人，宏知其謀，曾密止之。則後一說似確。且鯨掌東廠旨下之日，李順衡即於是日上參保之疏，不逾時刻。則或有承望，亦未可知。大抵權榼盤踞深固，非同類相戕，必難芟剪。如憲宗朝汪直，則尚銘擠之；武宗朝劉瑾，則張永殘之。外廷儒臣，安能與魚、程、仇、田爭勝負也！<br>　　先是，劾張鯨時，御史馮象乾語最峻，且切責三輔臣，不能主持匡正。上大怒，下鎮撫司打問，三輔力救，至云原與象乾同受刑拷，上始收回成命。而給事李沂疏。繼之，上怒加甚，亦命下詔獄，且有「好生著實打著問」之旨，蓋用強盜例也。<br>　　拷竟，又命廷杖六十為民。近來言官得譴，未有拷打與廷杖並於一人一時者。蓋沂本內，有「密獻珠寶」之語，觸上所深諱，故輔臣苦諍不能得。其後說者，謂馮疏為閣臣授意，故以生死爭之。而李疏乃出張誠假手，不意掇禍至此。他日蔗起建言諸臣，唯李沂不甚推轂，亦此說尚在人口也。張鯨以戊子冬見逐，次年己丑復召入，言官爭之，上皆不報。張誠已兼掌東廠，故鯨不得再預廠事。比誠敗，受禍較鯨更慘。時，鯨尚在御前供事，且官爵家產俱無恙。其先得罪者，亦唯司房邢尚智謫戌，及弟張書紳革任而已。<br>　　【大榼同姓】今上既逐馮保後，以張宏代之。未幾宏卒，次及張誠。誠從楚籍沒故相還京，即繼宏掌印。時，東廠則張鯨，督工則張信，秉筆大榼，日在左右者，又有張明、張維、張用、張忠、張朝、張楨、張仲舉等，其他監局司印，姓張者又十餘人，俱在戊子己丑之間，可謂極奇。未幾，鯨為南北大臣及科道聚劾以出，又數年而誠亦見逐被籍，其中張維者，今罷閒居私宅，好作律詩，亦整妥，作字學文衡山，頗得其貌，自稱燕山廢叟，每以此署名刺。喜交士大夫，亦此輩中之向上者，余亦曾識之。<br>　　張維曾掌兵仗局。今上沖年，取後器戲玩，以直諫忤旨。又以好文，為上所知，呼之為秀才張，頗見禮重。<br>　　【張誠之敗】張誠自張鯨失權，遂兼管廠印凡八年，號稱馴謹。政府與交歡無間，即科道諸臣，亦無以驕恣議之者。其人稍知文藝，以呂強、鄭眾自命。時，上頗耽曲櫱，興居稍違節，以及宮婢小豎多死梃下。誠輒執古誼以諫，上為之震威。<br>　　曾於邸報中，見己丑年上手諭一道，獎誠首句「為諭忠輔張誠知道」，其眷倚如此。既而又兼館御用監印，則以司禮東廠，又帶羶腴衙門，同類已側目。而內夫人郝金鳳之死，誠實主其謀，內廷咸怨之。會其弟張勛，俗乎老五者，與慈聖太后弟武清侯，締兒女姻，上聞之震怒。其儕類始進讒，謂誠家富俞天府。上益心豔，思以法籍之。而其家僮霍文炳者，用誠力冒功，得錦衣副千戶，又自以並功，進指揮同知。是本兵石星擅允其請，不以上聞。時，文炳已貴至僉書南鎮撫司，值考察軍政，為科道所劾。上謂文炳冒功罪大，何以不言？石本兵具疏自劾。<br>　　上怒不解，遂並文炳及弟張勛輩，數十家產，盡沒入官。誠奉御降謫南京，再謫南海子，窮困以死，然而士大夫或以為罪不蔽辜。最後張勛論斬，竟死西市。蓋上素憎臣下結交外戚，故勛無大惡，竟罹極典。豈其罪浮於馮邦寧輩耶？識者冤之。<br>　　【霍文炳並功】方霍文炳並職事起，上以兵科不糾，盡行謫逐。既又以兩京科道，不行糾舉，凡先後掌印者，俱降外，尋又俱為民。時有刑科都給事中侯廷珮者，於誠初敗，極數誠罪狀，謂近旨處分尚輕。時誠僅革任閒住，上為改降南京，亦未有籍產之令。用廷珮言，始盡行抄沒。上仍詰責廷珮云：「張誠巨奸，爾等如何先無一言之忠？今已發露，方行參劾，其於觸奸指佞之責何在？姑不究。」蓋聖主行其言，而已薄其人矣。時，刑科給事徐成楚者，與侯同籍，素不睦，遂指成楚他疏內慎刑一語，專為救張誠，以激上怒。成楚謂臣疏並無張誠字面，廷珮以此陷臣，自為容悅計，且誠陰事，上自發之，廷珮即百喙何益。上皆不問。按往日張鯨之逐，言路彈章山帶積，至內旨嚴罪張誠，事後助燄者，則僅廷珮一人而已。且波及同官同年，以泄私忿，尤為一時所駭云。<br>　　文炳籍後，有空房為鄰泗山洗馬賃居，中有窖藏二萬餘金，不以聞官。旋奴隸輩爭金事發，鄒至褫職追賊。鄰盡鬻其衣裝，諸壬辰乙未二科分考門生，為醵金代償，始克畢事。時，洗為尊人素嚴，聞之恨怒，泗山不敢歸，至庚子始抵家。或云：其京師門下士王良材者，僦以奉其師，鄰初無成心也。丁酉秋應天河南，又有程策雷同事，為時所識。亦泗山將差南京主考而中罷，因兩畀所厚云。<br>　　【內官勘獄】癸卯冬，妖書事起。言路之媚首揆者，欲坐郭江夏。時郭已去國，尚滯潞河，僮婢星散，友朋亦無一敢往視。都下九卿，及法司、臺省、錦衣衛，奉命同鞫。上遣大榼陳矩監之，大臣輩莫能發一語。時攻江夏者亦在列，其言雖無人附和，然事久不決，蔓延浸多。會捕得狂生俶生光者，云曾造飛語。挾詐鄭戚有據。御史沈裕曰：「不如竟以此事坐之。」<br>　　陳應聲曰：「極是。」諸公始首肯立議，陳入內，又宛轉達於上。俶生光磔死，江夏始得免。昔歐陽永叔為蔣之奇謗以甥女事，賴法官蘇安世，及中使王昭明得雪。石守道為夏辣謗以詐死，欲斲棺驗之，亦賴漕臣呂居簡，並內遣中官張主，得免於禍。嘉靖初，張永嘉欲逮楊新都，聞亦司禮大榼力抗而止。今上初元，張江陵、馮保，以王大臣事，欲陷高新鄭，以司禮宏力阻得寢。今江夏事亦然。士大夫居風紀獻替之地，其識見反出貂榼下，蓋自古然矣。陳矩故與沈四明昵厚，此舉尤為士林所美云。<br>　　皦生光本名楊本，文安縣癢生，以無行被斥，貌寢陋，性狙險。故與錢嶺李氏游，會李如松戰死遼左，時其父寧遠伯李成梁，以故帥留京師，奉朝請。皦具雞黍往奠，痛哭竟日不輟聲。成梁怪之，出慰曰：「子意良厚，然吾兒與子交情不至此，子且休矣。」俶曰：「我非哭令子，乃哭我命薄也。令子許我，得天下日，爵我通侯。今已矣，是以悲不自製耳。」成梁驚懼，亟以千金賂之得止。他無賴事尚伙，都人類能言之，然此段已足死矣。<br>　　陳矩，安肅縣人。父虎，本農家。一日邑中踐更，畀迎中使，以供具不時。被笞，歸而發憤，即閹其長子，得供奉內廷。<br>　　曾以司禮典簿，同張誠輩籍沒馮保，至是遂長司禮。又一日，復當踐更，畀迎過客，亦受笞，問貴客何人，云進士也。即令次子就外傅，既而登壬辰進士。迄兩遂其志，亦奇事也。進士名萬策，恂恂長者，困公車二十年，甫得第。就教職，僅轉國博而卒。其子承伯父蔭，今為緹帥。余游西山玉泉寺，見楣間有矩詩牌，詞翰俱不工，但其印章曰「白眉中使」，似亦不甘與儕輩為伍者。<br>　　【尚衣失珠袍】萬曆三十二年，尚衣監失御前珍珠袍一件。<br>　　上震怒，命司禮掌印太監陳矩拷究。袍房內臣田進等三人，以夙仇互訐，各受酷刑，竟無蹤跡。田進尋瘐死，餘充淨軍。後乃知上前一貴顯宮女，即內中稱為某太者，盜與菜戶內官，斥賣久矣。然憚此宮人為主上信用，且事屬既往，遂不復窮詰。<br>　　內府盜竊，乃其本等長技，偶私攘過多，難逃大罪，敗故稱遺漏，付之一炬。以失誤上聞，不過薄責而已。如嘉靖四十五年二月，供用庫大管庫既盛，與其黨盧添保等，捏報被焚香料至十八萬八千餘斤，為同類發其奸。世宗下之獄，命給事張岳等嚴查，始知該庫所焚，乃別物，非香也。俱盛等侵匿妄報。<br>　　上大怒，悉如律治罪。此偶敗露者，僅十之一耳。又其時，上索真龍涎甚急，遍覓不得。戶部尚書高耀，百方高價購之，僅得八兩。云買之民間，實亦內臣盜之內庫。<br>　　【門豎償命】庚子辛丑之後，礦稅內使，橫於大地中，參督撫，鴆按臣，視為恒事。至於守令以下，但云阻撓，即遣緹騎；但云貪肆，即行追賊。直奴隸視之而已。歲丁未，外吏大計既竣，正月末旬，前任泰與知縣龍鏜者，以重貶行，鬱悒成病，扶曳出廣渠門。管門內使邢相等，索賂放行，鏜奚囊空匱，不能滿所欲，遂聚毆之。尋釋去，數步即仆地。初猶謂暴疾，試掖之，則僵臥氣絕矣。事旋上聞，上怒甚，下法司訊治，坐邢相抵償。再審，則趙祿奮拳，乃改坐祿死。相等數人俱遠戍。<br>　　時鏜病已殆，即不毆，亦必殞中途。邂逅諸暴。遂促數日之命，凶豎輩，俱得正法。自礦稅興後，中人得罪，未有如此快心者，一時閹宦為之喪氣。比季春，下第諸士，還里出城，亦得稍減需索云。<br>　　【箭樓】京師正陽門樓毀於火，庚戌年，議重建。時內監同工部官估計、營繕司郎中張嘉言，楚人也，素以負氣稱，內監屈指云：當用銀十三萬，張大怒，厲聲云：「此樓在民間，當費三千金。今天家舉事，不可同眾，宜加倍為六千。」諸大榼忿極，氣滿口重，不能辨詰，但奮拳欲毆之。時監督科道在列，亦不出一言剖析，但勸解散去。次年大計，張竟以不謹被斥，所坐事雖多，此亦其一端也。後數載，箭樓已成，問之計部諸君，云動工銀三萬。蓋初估為張所詘，其後終不能滿內榼之欲也。張起家司李，好與人訐，且自尊大，以故屢躓宦途。<br>　　其正郎乃自憲幕遷入，列銜為署郎中事，都察院經歷，同寅戲之曰：「君名位已尊，今後行文移牌票，可竟書為本部院矣。」<br>　　蓋總制大臣，以部堂兼中丞者，方有此稱，故用以為謔。張雖不堪，然默無以應。<br>　　【陳增之死】礦稅流毒，宇內已無尺寸淨地，而淮徐之陳增為甚。增名下參隨程守訓者，徽人也，首建礦稅之議。自京師從增以出。增唯所提掇，認為姪婿。又不屑與諸參隨為伍，自納銀助大工，特授中書舍人，直武英殿。自是愈益驕恣，署其銜曰「欽差總理山東直隸礦稅事務兼查工餉」，以示不復服屬內監。旋於徽州起大第，建牌坊，揭黃旗於黃竿曰「帝心簡在」，又匾堂為「咸有一德」。是時山東益都知縣吳宗堯，疏劾陳增貪橫，當撤回，守訓乃訐宗堯多賊巨萬，潛寄徽商吳朝俸家。上如所奏嚴追。宗堯徽人，與朝俸同宗也，自是徽商皆指為宗堯寄贓之家，必重賂始釋。又徽州大商吳養晦者，家本素封蕩盡，詭稱有財百萬，在兄叔處，願助大工。上是之，行撫按查覆。守訓與吳姻連，遂偽稱勘究江淮不法大戶，及私藏珍寶之家，出巡太平安慶等府，許人不時告密問理。凡衣食稍溫厚者，無不嚴刑拷詐，禍及婦孺矣。又署棍徒仝治者為中軍官，晨夕鼓吹舉炮。時巡南幾者，為御史劉曰梧，遇之於途，見其導從旗幟弓戟，較督撫加盛，令呵止之。程以彼此奉使為答，劉竟無以難之。唯稍畏淮撫李三才，不敢至李所，住泰州。<br>　　李亦密為之備，佯以好語陳增曰：「公大內貴臣，廉斡冠諸敕使，今微有議者，僅一守訓為祟耳，他日壤乃公事，禍且及公。虎雖出柙，盍自縛而自獻之？」增初聞猶峻拒，既又歆之曰：「守訓暴斂，所入什佰於公。公以半獻之朝，以半歸私帑，其富甲京師也。」增見守訓跋扈漸彰，不復遵其約束，心慍已久，因微露首肯意。李中丞覺之，潛令其家奴之曾受守訓酷刑者，出首於增，云守訓有金四十餘萬。他珍寶瑰異無算，並畜龍鳳僭逆之衣，將謀不軌。李又怵增急以上聞，公不第積謗可雪，上喜公勤，即司禮印可得也。增以為誠言，果以疏聞。上即命李三才捕送京師治罪，及追所首多贓。增既失上佐，跡已危疑，其部曲亦有戒心，所朘取不能如歲額。上疑增屢歲所剝奪且不貲，又苛責之，李中丞又使人脅之，謂「閣臣密揭入奏，上又允矣。」又曰：「某日緹騎出都門矣。」增不勝愧悔，一夕雉經死。名下狐鼠懼罪，即時鳥獸散去，其署中所蓄，中丞簿錄以獻。江淮老幼，歌舞相慶。說者云：淮撫匿增金錢巨萬，所進不過十之一二耳。此固未足信，即有之，誅剪長鯨，其功不細，以此酬庸，亦何不可？<br>　　【宦寺宣淫】比來宦寺，多蓄姬妾。以余所識三數人，至納平康歌妓。今京師坊曲，所謂西院者，耑作宦者外宅，以故同類俱賤之，不屑與齒。然皆廢退失職，及年少佻達者為之。<br>　　若用事貴榼，極諱其事。名下有犯者，必痛治，或致弊乃已，則猶愈於高力士之娶李元晤女，李輔國之娶元擢女也。擢女即元載從妹。今猥下婦女，多與此輩往還，至有昵愛宦官，棄其夫而托身者，此唯京師有之。其內宦儕輩中，亦或爭奸鬥毆，然不敢聞之官，蓋以國家有厲禁也。頃者邸報中，見禁中獲婦人男裝者，訊之，則宦官包奸久，而逋其夜合之資，匿避內府不出，以故假衣冠，闖禁廷，索之。旨下宦官付司禮監，婦人付法司，後不知究竟如何。及見石允常傳，則國初更有異者。<br>　　允常為浙之寧海人，舉進士，為河南按察僉事，微行民間，聞哭甚悲，廉知其女，為閹宦逼奸而死。因聞之朝，捕宦抵罪，此洪武末年事。景泰元年，大同右參將許貴，奏鎮守右少監韋力轉，恨軍妻不與奸宿，杖死其軍；又與養子妻淫戲，射死養子。事下巡按御史驗問。天順元年，工部右侍郎霍瑄，又奏力轉每宴輒命妓，復強取所部女子為妾。上怒，始遣人報之。天順六年，守備大同右少監馬貴，收浣衣局所釋婦女為妻，為都指揮杜鑒所訐，貴服罪，上命宥之。天順六年，協守大同東路都知監。右監丞阮和，娶妻納婢，對拷掠軍士甚酷，為其所訐。<br>　　命錦衣官密察得實，上亦命宥之。近日都下有一閹豎，比頑以假具，入小唱谷道，不能出，遂脹死，法官坐以抵償。人間怪事，何所不有。<br>　　元魏宦官張宗之，納南宋殷孝祖妻蕭氏。至唐時，內侍高力士、李輔國而外，如中尉劉宏規妻李氏，封密國夫人；上將軍馬存亮妻王氏，封岐國夫人。皆直書碑誌者，其類甚多，不能悉紀。又唐朝年代紀云：宰相裴光廷娶武三思女為妻，高力士與之私通，則不但有正室，且有外遇矣。又元順帝時，宦者罕失，嬖妾殺其妻，糜其肉以飼犬。則又妻妾相妒，致相戕矣，異哉！<br>　　【內廷結好】內中宮人，鮮有無配偶者，而數十年來為盛。<br>　　蓋先朝尚屬私期，且諱其事。今則不然，唱隨往還，如外人夫婦無異。其講婚媾者，訂定之後，星前月下，彼此誓盟，更無別遇。亦有暗約偷情，重費不惜。或所歡偵知之，至於相仇，持刃槍復者。頃年翼坤宮皇貴妃鄭氏宮人，名吳贊女者，久為內官宋保所侍，後復與同類張進朝者結好，宋不勝憤恨，遂棄其官，去為僧不返，齊類輩咸高之。又宮人與內官既偶之後，或一人先亡，亦有終身不肯再配，如人間所稱義節。其與為友者，多津津稱美，為人道之。今上最憎此事，每聞成配，多行譴死，或亦株連說合媒妁，多弊梃下。然亦終不能禁也。<br>　　凡內人呼所配為萊戶，即至尊或亦問曰：「汝菜戶為誰？」<br>　　即以實對。蓋相沿成習，已恬不為怪。唯名下人，及斯役輩，則曰某公為某老太弟兄，蓋老太乃宮女尊稱。而弟兄則翁嫗之別名也。凡閩人呼男淫者為契弟兄，此或仿其意歟？似不如呼兄妹之為親切耳。<br>　　【鏇匠】京師人多懶而饞，而婦人為甚。就婦人中，則宮婢為甚，蓋逸居飽食本相因也。凡菜戶既與宮人成伉儷，其卑賤冗員，貧而下劣者，又甘為菜戶之役，皆宮人出錢僱之。以善庖者為上等，並視其技之高下，為值之低昂。其價昂者，每用得銀四五兩，專供烹餁使令如僕隸，然其衣服垢膩，背負菜筐，出入以市雜物。內官輩賤之，呼之曰鏇匠。不知何所取義？<br>　　貴榼近侍者，俱有直房。然密邇乾清等各宮，不敢設庖惝，僅於外室移食入內，用炭再溫，以供養食。唯宮婢各有爨室自炊，旋調旋供。貴榼輩反甘之，托為中饋。此結好中之吃緊事也。聞近日宮人另僱內臣為菜戶，專買辦之役，其所與講好者自有美稱，不復呼菜戶。<br>　　【丐閹】余入都渡河，自河間、任邱以北，敗垣中隱閹豎數十輩，但遇往來輿馬，其稍弱者，則群聚乞錢；其強者，輒勒馬術索犒。間有曠野中二三騎單行，則曳之下鞍，或扼其喉，或握其陰，盡括腹腰間所有，轟然散去，其被劫之人方蘇，尚昏不知也。比至都城外赤然。地方令長，視為故常，曾不禁戢，為商旅害最酷。因思高皇帝律中，擅閹有厲禁，其下手之人，罪至寸礫。而幾輔之俗，專借以博富貴。為人父者，忍於熏腐其子。至有兄弟俱閹，而無一入選者。以至為乞為劫，固其宜也。按宋制：凡願自宮者，先於兵部報名，自擇旺相吉日閹之。<br>　　兵部紀其日上奏驗明，待創愈，納之內廷。其後宦者得官，即以閹之日為誕辰。一切星壬算命，竟用此日支干。今世用事大榼，卻不聞有此說。然而報名就閹，自是令甲所載。無奈浸尋至今，略不遵行。朝廷每數年，亦間選二三千人，然僅得什之一耳。聚此數萬殘形之人於輦轂之側，他日將有隱憂，不止為行役之患已也。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
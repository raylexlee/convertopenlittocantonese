<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬曆野獲編 - 第十三卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十三卷</font></h4>
			　　○禮部<br>　　【國初蔭敘】洪武中太師韓國公李善長及禮部官，議蔭敘之法凡五。其一曰：用蔭以嫡長子，若嫡長子殘廢，則嫡長之子孫，以逮曾玄，無則嫡長之同母弟，以逮曾玄；又無則繼室及諸妾所生者；又無則傍蔭其親兄弟子孫；又無則傍蔭其伯叔子孫。其二曰：用蔭者孫降子，曾孫降孫；傍蔭者，皆於蔭敘品，遞降一級。其三曰：正一品官，蔭其子以正五品用；從一品子，則從五品用；正二品子，則正六品用；從二品子，則從六品用；正三品子，則正七品用；從三品子，則從七品用；正四品子，則正八品用；從四品子，則從八品用；正五品子，則正九品用；從五品子，則從九品用；正六品子，則於未入流上等職內敘用，如行人、巡檢、司獄之類，從六品子，則於未入流中等職內敘用，如各關倉課、稅課、司局、批驗、鐵冶所官之類；正從七品子，則於未入流下等職內敘用，如遞運所、驛丞、閘壩之類。其四曰：凡職官子孫許蔭一人，年二十五以上，能通本經四書大義者敘用。其不通者，發還學習。其五曰：應敘之人，各於原籍附近布政司所屬地方銓注。詔皆從之。<br>　　按洪武此制極善，今現行者，惟三品京堂以上始許蔭，余雖僉都御史之雄劇，少詹事國子祭酒之清華，亦以四品不可得矣。鄙意，今任宦子孫，富豪者多縱蕩喪身，而貧弱者或衣食不給，其小有才者至竄入菲類以辱先人。以余所見，指不勝屈。<br>　　今祖制即未能概復，謂宜裒益斟酌。如外官則五品方面以上，京官則七品科道翰林以上，居官無玷者，俱得蔭為任子。如九品未入流之屬，使皆以次補官。能其職者，遞進如二三品官生，例得至知府以上官。如此則世冑子弟，束於一命，出則有官評，居則列仕籍，非甚不肖，猶自愛其鼎。凡縣佐及吏目典史諸官，俱不許吏人初選即得，則缺多而人無壅滯之歎。或疑恩典太濫，則宋人尚有蔭婿甥、蔭門客者，而致仕遺疏，又得十餘人。今只以一官與子孫一人，安得稱濫？祖制蔭官太高。如正一品，得以正五品敘用是也。以故往時，首揆或有蔭尚寶正卿者，似乎太過。但如今日之初授璽丞，亦貴極矣。惟未入流上等職事，為巡檢司獄，此等雜職，似宜留以授異途。而行人在國初本無定員，最為冗散，以故亦列於未入流之首，今已升級為三甲進士優選，不可入仕子一途矣。此又當變而通之。<br>　　【禮部六尚書】私治十五年壬戌，繫銜禮部為尚書者，內閣則謝遷，掌通政司則元守，掌太常寺則崔志端，掌鴻臚寺則賈斌，而張升正任坐部，南京則王宗彝，蓋以一時稱宗伯者六人。志端以黃冠，賈斌以監生，得之為異。至嘉靖二十五年丙午，則北禮部為費宏，南禮部為王學夔，掌通政司則陳經，而陶仲文以真人，顧可學、盛端明以煉藥，南宮繫銜者，亦共六人。而六人中，惟仲文以少傅兼少保，官既最崇，制亦最異，又弘治所無也。寅清之玷至此。<br>　　【尚書贈官】故事，贈官加故銜一級，如侍郎之贈尚書及左右都御史是也。惟尚書則贈太子少保，俱正二品，猶曰以六卿進宮銜也。若左右都御史之贈尚書，則太不腆矣。如謂以西臺正六卿，則六卿生前，多改左都御史掌院又何也？似亦宜以東宮少保優之。<br>　　【臣下妾諡】正統以前，至尊大行後，妃嬪從殉者，俱賜諡稱皇庶母。而藩邸國王郡王有殉者，亦得請於朝錫之諡號。<br>　　此天順以前例也，至於臣下則絕無之。惟洪武問，中書省平章政事李思齊妾鄭氏，得諡貞烈。思齊本亡元大帥歸順至今官，其妾得此諡，上所以愧思齊心者多矣。又燕山護衛指揮使費德妾朱氏，贈德人，諡貞烈。至宣德間，安陸侯吳復妾楊氏，亦得貞烈之諡。吳以平西番及雲南封侯，然功不甚著，其妾得此已可異。乃都指揮使王俶妾時氏，亦賜此諡，何也？宣宗以後，諡號無及妾媵者，惟大同指揮使范安死，其妾楊氏，自縊以殉，詔贈恭人，賜以誥而無諡。累朝因之，若文臣妾，則嘉靖間，故汀州知府張寧妾高氏、李氏，亦以無子，寧妻羅氏，逼之改嫁，不從，特賜旌表，亦為異典。寧故先朝英宗時為給事，與岳正齊名，吾鄉人也。<br>　　【封諡同本人名】諡以易名，以故翰林官俱得諡文。而林文為侍講學士乃諡襄敏。至陳文諡莊靖，王文諡毅敏，二公則又殿閣大學士也，俱避其名以存厚，遂為故事。惟金尚書忠，諡忠烈，則此時禮制未備。其後林文俊乃諡文修，陳文德亦諡文恭，則或以聖眷優異，子孫不敢請改，然部擬已不為之諱矣。<br>　　若洪熙元年，英國公張輔，以奉天靖難，推誠宣力，為號久矣，又加「輔運」二字，雖云隆重，實斥其名。何耶？宣德二年，英宗誕生，立皇后孫氏，是為孝恭后，后父孫忠，進封會昌伯，其勛號乃為「推誠宣忠翊運」，武臣曾不避其名，又何也？豈以后父之尊，不敢稱宣力耶？成化初，周壽以帝舅封慶雲伯，亦仍「宣忠」之號。自此後，弘治之壽寧侯，正德之慶陽伯，雖皆后父，無不敢稱「推誠宣力」矣，此後「宣忠」字面，即他勛臣亦不復見。隆慶初，給故新建伯王守仁誥券勛號，亦有「守正」二字，則以二名不偏諱也。<br>　　【粗婢得封】夏文愍嬖妾蘇氏，詐稱再繼之妻，上請得封，當時以夏為恣肆。然先朝楊文貞士奇已有之。楊元配為嚴夫人，歿後，以婢郭氏侍巾櫛，宣德中命婦朝賀，獨西楊無婦，太后乃命召郭氏入，以其貌寢衣敝，特為妝飾，服珥甚華，因盡以賜之，旋命所司，如例封授，但不許為例，此即南太常少卿導之生母也。當時陸容紀其事，而文徵明駁之，云不然。容之子陸粲，又駁之云：「郭夫人制詞，載《文貞續集．附錄》中，安得云無？」蓋徵明一時失記耳。<br>　　【胡忠安】胡忠安（濙）福履貴盛，為本朝僅有，然其人惟務迎合取寵，且惑於方技旁門，殊無大臣之節。其素行不具論，即如宣德元年，胡尚為禮部侍郎，正一嗣教真人張宇清，欲求龍虎山道士八十一人度牒，而難於自奏，托濙代請。上曰：「僧道牒，祖宗有定制，無托求請之理。朕不惜宇清，惜其教也。爾以吾意諭之。」為濙者可以愧死矣。不逾月呂震卒，即代為禮部尚書，他未暇建白，首請賜貴妃孫氏寶冊，其言曰：「貴妃賓淑如此，宜授寶冊，以昭其德。」上大悅，即命鑄寶，令禮部具儀注以聞。本朝貴妃有寶始於此。至期，命太師英國公張輔、少師吏部尚書蹇義為冊寶使。二公文武首臣，用冊皇后禮也。又逾年而恭讓胡后廢，貴妃代為中宮，是為孝恭后。皆濙啟之也。冊貴妃之次日濙又疏請進封真人張宇清為大真人，掌天下道教，上允之。當時已深結宣宗之知，遂得如所乞。皆上元年內事也。此後薦方士薦左道，以致其家門被謗，蓋一時得柔佞之力。且曾受文皇密遣，潛使天下十年，又能白仁宗在青宮之誣，故始終恩禮不替云。宜德三年，立中宮孫氏，又奏秦王志潔賀表，文詞簡略，不敬當罪，上不可。蓋其諂諛多如此。其後請賀白烏，賀白兔，賀騶虞，賀景星，賀外國貢麒麟，十年之間，貢媚無虛日，上皆謙讓不允。至英宗登極，而其說盡行矣。<br>　　【禮部三失印】胡忠安（濙）最受文皇寵眷。宣皇初年，即正位宗伯，凡三十餘年，十知禮闈貢舉，其榮遇古今所少。<br>　　然在事失去本部印者凡三度，其初皆蒙恩貸，最後下獄，而印偶獲，則部吏所盜也，上始宥之。又牴首春曹者十五年，直至英宗復辟始引退。人知其久享高位，生拜少傅，死贈太保而已，不知其辱也。又道士蔣守約者，濙同里人，因薦之朝，曆官亦至禮部尚書，掌太常，濙與同列者數年，又同致仕。史又稱江西南城人龔謙者，多妖術，能誘惑婦人，自稱張神仙之法。孫因所誘婦人曹氏，見知於胡濙，濙方掌禮部，因舉為天文生，更其名曰益之。既而冒濙名，詐取人賂，事覺，法司論當徒。<br>　　上怒，命充鐵嶺衛軍。謙往來濙家甚習，頗有醜聲，士論恥之。<br>　　至景泰間，濙又奏：「道士仰彌高者，曉諳陰陽，精通兵法，臣見其講論機略，畫列陣圖，深有妙理。若使協坐守邊，運謀剿賊，必能宣威攝敵，成撥亂之功。乞命兵部公同內臣試驗，委以責任。下以紓軍民征伐轉輸之勞，上以佐國家雍熙太平之治。」事下兵部，召仰彌高會官試之，不如濙所言。帝以大臣保薦，授道官，為右元義，於宣府等邊協助守邊。史謂彌高初無他長，惟出入濙家，故深許之。未幾，彌高奏稱，身在宣府，運謀協助。請以朝天宮道士朱可元，代己住持。濙又疏乞允所舉，於是禮科劾奏彌高援黨妄為，宜治罪。帝命彌高行巡按御史鞫問，可元亦送刑部擬罪，為忠安者，尚腆顏不去，亦頑鈍極矣。忠安生，頂髮皎白，逾月始黑，其母夢僧入室，因而誕育，尋果有僧來求觀，見僧即笑。僧曰：「此吾師吳中天池高僧也，當時曾囑吾以笑為證，然則忠安者，其亦史彌遠為覺長老後身類耳。<br>　　【改諡】本朝文臣諡忠文者止二人，一為翰林待制贈學士王禕，一為國子祭酒贈禮部右侍郎李時勉。然王建文初諡文節，正統間改；李景泰初諡文毅，成化間改。俱非初諡也。此外惟景泰初，吏部左侍郎兼翰林學士、直內閣、贈少傅、吏部尚書、文淵大學士曹鼐，諡文襄，天順又改文忠。又景泰四年，南京禮部尚書王英，卒諡文安，後改文忠。此後文臣無改者。直至嘉靖初年，大學士石珤諡文隱，則以議大禮時，依違兩端，其死時，正其門人張總在揆地，心恨甚，故以違拂不成諡之。嘉靖末年，大學士張治，亦諡文隱，則以直齋宮青詞，意鬱鬱不樂死，上銜之，故以懷情不盡諡之。二人至隆慶間，石改文成，張改文毅。又至今上壬午，而大學士殷儋卒於家，諡文通，則以新首揆張四維，素與不慊，故得下諡。後其家請於上，亦得改文莊。蓋文臣改諡者，止此七公，然皆出詞林，最為奇事。<br>　　又本朝文臣有諡，亦自王禕始。<br>　　【提學憲臣革復】提學憲臣，累朝無之。蓋國初最重教職，一切儒生殿最，俱校官主之，以此威行一方，至出監司上。其後此選日輕，而黌序之進退褒貶，猶然專領，時皆病之。於是正統元年五月，始添設憲臣，首用大臣薦，以御史薛瑄為山東提學按察僉事，至於各省直以次設立。至景帝景泰元年盡數革去，蓋其時太上北狩，兵事方興，不復加意儒科；且用禮臣周洪謨議也。至天順六年，英宗始命仍舊，以至於今，蓋廢憲臣凡十三年而始復。按元人最輕文事，至兩罷科舉，然猶設各路儒學提舉，以統教授等官。明八十餘年，始以憲臣督學政，時三楊同在政府，建此良規，乃無故而盡罷去。時陳泰和當國，固不足道，若高文義、彭文憲俱在閣，當任其咎矣。<br>　　【任子再蔭】任子少有至三品京堂者，間有之，多不滿考，以故未聞再得蔭敘。惟宣德間，高密儀銘，以父禮部左侍郎諡文簡儀智蔭授禮科給事中，尋改翰林修撰，後以郕邸舊恩，曆官太子太保、兵部尚書，諡忠襄。已為任子極榮矣。銘歿後，景帝念之，又蔭銘子泰為禮科給事中，最為異典。然非三世同朝，且身後遺澤耳。惟穆宗登極大霈，元輔徐華亭以羽翼大功，移先錄後，自不必言。而其子太常卿，掌尚寶司徐璠，亦以三品京堂，蔭子肇蔭為官生。則其時父子同在班行，尤為奇遇，實國朝所未有。<br>　　【尚書久任無贈官】尚書九年得一品，此成例也。成化間，鄞人陸瑜者，以刑部尚書致仕，卒諡康僖。瑜以天順二年正位司寇，至成化二年得請，凡位六卿者十六年，蓋四考滿矣。而不進一階，似為上所厭薄，然既歸而得易名之典，乃終無贈官，又何也？代瑜者為董方，任甫二年餘，而卒於位，乃得贈太子少保。是時彭文憲當圖，何以處分如此，其中必有說。<br>　　【贈禮部尚書】自弘正以後，北大宗伯，皆以詞臣拜，間有自外入者，嘉靖間則席書，萬曆間則徐學謨二人耳。若外僚他部侍郎，得贈此官，則前朝間有，今絕無之。惟孫忠烈（燧）得贈，以殉節特膺異典。其後許忠節（逵）亦緣孫例得贈此官。<br>　　近日吳疏山（悌）以南京刑部右侍郎，直贈禮部尚書，此累朝罕見之事。吳清修著聞，且講理學，亦無忝春卿。但得此曠典時，其子故選君繼疏（仁度）方起清卿響用，而孫富平掌銓，又舊堂屬相知，故其覆疏云：「悌品望，與黃孔昭相同，宜優以秩宗，不為例。」及仁度又請諡，署禮部侍郎翁正，奏覆疏云：「悌贈官既同孔昭，則易名亦宜照例。況理學之邃，加之以文，允宜。」內閣票旨曰：「吳悌准諡與文字。」上遂允行之。此等恤典，百年來所無，一時言官亦無敢議之者。<br>　　【諡號】大行諡號，本朝俱用十六字。說者以為過濫，前者所無，此未之考耳。唐時用諡，雖止七字，至肅宗已增至九字矣。又至懿宗時，加諡宣宗，為元聖至明成武憲文睿知章仁聰明懿道大孝皇帝，遂至十八字。此開闢未有也。至宋太祖諡啟運立極英武睿文神德聖功至明大孝皇帝，亦至十六字。惟太宗減為六字，稍稱近古。而真宗之崩，復用十六字，自此仁、英、神、哲、徽五宗，無不十六字者。而徽宗大觀中，又加神宗為體元顯道法古立憲帝德王功英文烈武欽仁聖孝皇帝，則二十字，尤為創見。惟欽宗減為六字，而南渡高宗，仍十六字，以至孝、光、寧、理，皆循用之矣。夫多詞繁稱，誠為溢美。<br>　　然以臣子寸誠，歸美君父，即極意揄揚，亦無不可，況有往代故事可仿乎？論者至云唐宋所未有，正坐不精核耳。若必以邃古為準，則文武成康，止得一字，即二字已贅，此顏清臣不能得之唐者。嘉靖十七年，加上太祖尊諡，亦至二十字。<br>　　【辛丑二宗伯】嘉靖辛丑科，詞林二宗伯，一為烏程董潯陽（份），一為華亭陸平泉（樹聲）。吳越接壤，相去不三舍。<br>　　董先貴，世宗朝寵眷隆赫，以忤旨削籍歸。又十八年而陸始正春卿之席，則今上龍飛，江陵欲收陸以為重，且示意即入揆路，將主甲戌會試。陸知其為乃子登進地，屢疏始允歸，遂不出矣。<br>　　至戊子年八十，撫按為請於朝，得存問，且加太子少保。董次年己丑，亦登八十，巡按御史蔡係周亦為之請。時申吳門當國，王太倉為次揆，俱董壬戌所舉會試廷試第一人，業已允行。而御史萬國欽駁之，備數董立朝邪佞，居鄉不法諸狀，成命為寢。<br>　　是年董之子給事道醇歿於家，而陸子之彥章，適登第拜行人使歸，則情境大不侔矣。又七年乙未，董之長孫禮部郎嗣成在侍，而次孫嗣昭成進士，歿於京邸，董宗伯不勝痛，尋病卒。禮部君亦坐家難，憤恚發疾死，年亦未四十也。又三年戊戌，陸登九十，上遣中書柴大履存問於家，時申、壬兩公，俱以首揆居里，同執羔雁往賀，修後進禮，隅坐屏息以侍，觀者榮之，而董八十時，兩公門生方在事，且遭萬抨章，更無此盛舉也，又三年辛丑，而陸之同邑張以誠舉狀元，適值一甲子，陸喜甚，以年弟帖投之，雖屬戲劇，然實清朝所希觀者。陸後再膺存問，九十七而下世，飾終贈諡之典大備，尤非董所敢望。二公品行，世所共見，不復置喙。特紀其同登第，同詞林大寮，同高年林下，同在三吳一方，而後先榮悴不同如此。萬一愚侍御糾董宗伯疏，首引先大父先君遭辱為言，至云沈某父子，嘗從大夫之後，偶因出游，未遑趨避，而衷甲之士，奮呼群起，幾不獲生焉。此實傳聞之過，先人奉使歸侍膝下，游吳之光福山，正董塋墓地，適給事道醇，時為行人，亦以省墓至，給事故先人鄉同年也，偶舟人爭鬥，彼輿佁甚眾，不無稍紛擾，尋已講解罷去，相忘久矣。萬久在公車，遊學吳越間，習見董氏諸奴之生事而惡之，以故入臺即首上疏。偶知余家小相失一事，遂引為確證。聞宗伯甚不樂，意謂寒家與聞。是時先君已早世，余在保抱，安知臺臣白簡所自來也？給事少子斯張，少年負雋才，與予善。<br>　　【董伯念】董伯念為給事長子，先給事登第，壬辰以疏論國本，斥為編氓。時，宗伯貲產過厚，怨滿一鄉，伯念思稍散之，以結人心。宗伯不謂然，而伯念舊然行之，舉故券以示小民，或止半價，或許回贖，各有條緒。湖俗故囂悍，至此不以為恩，反共訐董氏，直謂諸產，俱屬白占，欲盡徒手得之，咻咻者日千百人，伯念不能無中悔。而御史彭魯軒（應參）來按浙，彭為令負清勁名，在西臺亦錚錚者，巡方入苕，諸仇董者，爭先投牒，填塞途巷，並及故祭酒范屏麓（應期）。彭受兩家詞，俱以屬郡邑，追逮紛紜，兩家紀綱用事者，盡入狴犴。祭酒不能堪，至雉經死，范事得小解。而伯念日夜為乃祖所恨詈，乃謀之吳江一斥生周姓者，嗾祭酒夫人上疏鳴冤。范於今上初元，曾備員講官，上見疏大怒，給事孫鵬初（羽侯）等，複合疏糾彭之橫，御史逮去，並撫臺王洪陽（汝訓）亦罷歸。董氏事漸以消弭，而伯念與宗伯，以憂勞成疾，相繼下世矣。伯念有才名，其志業不凡，不幸為富貴所累，以致短折，惜哉！王中丞先為光祿少卿，以糾浙人吏科都給事中陳隅陽（與郊）不勝，調南去，至是有浙撫之命。陳已從太常罷官居里矣。意王之修怨而懼托所知<img src=/mpf/y/YRBCR.BMP align=absmiddle border=0>於王以釣之。王毅然正色曰：「往日在朝，議論相左，此國事也。今受命此方，則彼申部民之禮，予修式廬之敬，若以往事介懷，非人矣。」陳遂往謁，賓主歡然。<br>　　終王任無有以陳氏投一詞者，人謂王為長者云。<br>　　【下諡】諡法，寵祿光大曰榮，本下諡也，得之者類非名碩。然惟嘉靖間最多。上初登極，禮部尚書、文淵閣大學士、贈太子太保袁宗臯，諡榮襄，則故長史，以從龍峻遷，在位不數月耳。其後則太子太保、禮部尚書邵元節，諡文康榮靖。少師兼少傅少保、禮部尚書、恭誠伯陶仲文，諡榮康惠肅。二人俱真人，帶銜且特加四字，尤非典故，無足道者。至太子太保、禮部尚書顧可學之諡榮僖，太子少保、禮部尚書盛端明之諡榮簡，二人俱以甲科起，盛又出詞林，而得此等諡，則以煉藥進，非可士人比也。若駙馬都尉、京山侯崔元，以直齋宮奉玄，亦諡恭榮。又如定國公徐光祚諡榮僖，鎮遠侯顧士隆諡榮靖，成國公朱奉鳳諡榮康，會昌侯孫果諡榮僖，安昌伯錢承宗諡榮僖，安平侯方銳諡榮靖，昌化伯邵喜諡榮和，瑞安侯王源諡榮靖，則猶勛戚臣也。若世宗初年之眷汪誠齊（鋐），以太子太保、吏部尚書，且附麗張永嘉，受上異眷，僅得諡榮和。至末年則寵任袁元峰（煒），幾出徐文貞上，袁以少傅戶書，建極殿大學士得請，歿贈太傅，亦僅諡文榮。蓋汪死時，適永嘉甫去，而李任邱代之，故不得佳諡，袁之歿也，為徐文貞所快，因亦以下諡與之。又如禮卿盛端明卒於庚戌年，亦諡榮簡，盛亦上所眷也，又如至所眷也共二十二字，據寫本補，世宗於諸公，生前響注，何等隆赫，而比其亡也，雖修易名故事，僅比帷蓋之恩，其生平品行心術，盡入聖鑒久矣。肅皇之肅也，諒哉！<br>　　【南禮部┬典】世宗朝，大臣恤典，最不易得。如湛甘泉（若水）以理學名天下，官南京禮部尚書，年九十七，其歿也，吏部為請恤典，上大怒，謂若水偽學亂政，並太宰歐陽必進，奪孤卿官銜罷歸。他如閣臣石珤、張治，俱以微忤諡文隱。石以違拂不成為義，張以懷情不盡為義，皆上所親定，蓋聖意示貶於褒也。惟南禮部尚書章懋，得起二品，竟贈太子太保，特諡文懿；邱寶、孫升、江瀾、顧清、楊廉俱以南禮部尚書，贈太子少保，特賜邵諡文莊，江諡文昭，顧諡文僖，孫、楊諡文恪。五公官同湛甘泉，而名出其下，乃加秩易名，師終之典甚備，豈湛果有遺行，為上所默窺耶？又如，南禮侍之贈禮書者王瓚。諡文定，崔銑諡文敏，陳升諡文僖，皆三品也。又他曹贈禮書者，南吏侍羅巳諡文肅，南工侍黃孔昭諡文毅。又如南吏部侍郎林文俊者，亦歿於嘉靖之丙申，未滿考，得贈南禮部尚書，賜諡時，禮部擬文良，又擬文恪，上皆不允，御筆特改曰文修。其得此諡者，本朝止林一人耳。世宗之待大臣權衡，必有說矣。湛至隆慶始補贈，諡文簡，則以講學為徐文貞所厚也。此時幸新鄭、江陵為次揆，若居首，則終不得矣。<br>　　【四字諡】臣下四字之諡，惟宮中貴嬪蒙寵，或生皇子者有之，他不爾也。世宗朝，方士邵元節、陶仲文，俱得諡四字，此係皇祖特恩，旋亦追奪矣。今上庚子九月，佑聖夫人徐氏卒，賜諡，閣臣擬勤敬與榮安二號以進，上俱點用。閣臣以非故事諍之，上曰：「徐氏奉事三朝，故特與之，後不為例。」此則古今所未有，按夫人號帶「聖」子者，俱係至尊乳母，今云三朝，豈皇祖何保耶？何故存至今也？若穆考乳母，自是奉聖夫人柴氏。<br>　　【羽流恩恤之濫】故事，文臣一品，始得祭九壇。至於雜流，則不在此例。本朝惟嘉靖間，邵元節、陶仲文，以方士得一品之恩，此最為濫典，未幾而削奪及之矣。近日癸卯甲辰間，龍虎山真人張國祥，以齋醮久留京師，其母亦隨在邸中，病死請恤，上特賜祭九壇，蓋視文臣之品，然婦人貴至一品夫人止得一祭，公侯母妻則二祭，即各藩親王正妃僅得祭四壇耳。且真人母妻俱稱元君，又非可夫人比，而濫恩至此，真堪扼腕。<br>　　按元節絓銜宗伯，而仲文則又以禮卿並兼三孤，陶妻又先封一品夫人，其僭擬文臣猶為有說。國祥列秩黃冠銜名，不登仕版。且今上初年，以其異服不雅，不許入班朝參。今乃得此，而禮官亦不聞堅執，何耶？先是辛巳年，上命修張真人府，言官俱謂非宜，疏諫不聽，有質之江陵公者，江陵云：「此聖母慈聖太后之意，即主上亦不能遏止。」時咸謂信然。無何內傳收前所下旨，並遣去內臣取回，竟不果修。即政府亦不知其故也。國祥即隆慶間革爵，降為上清宮提點其人是也，今上初年，復其真人，近又叨恩至此。<br>　　【非例得封】文臣滿三年考，始得封父如其官。惟軍功則或加特恩，要不以為典例。先朝亦有未滿考而得全封者，近代則無之。惟嘉靖初，吏部侍郎溫仁和，以父河南參議（璽）年及八十，恐不及待，以情乞封，特允之。繼而詹事董巳，以父雲南知府（復）年八十三，比例乞恩，亦許之。此後絕不聞。<br>　　至萬曆二十四年，禮部侍郎馮琦，以父山西參政（子履）病，給假省覲，亦乞恩求封。上命如所請。然馮三品未及一年，乃翁年止六旬，尤為異典云。三公一時名碩，乃父亦曾居方面，宜膺殊錫，其他失記者尚多，要皆禁近儒臣，故先後俱得之，非他卿佐可望也。<br>　　【協理關防】京營之制，自嘉靖二十九年，復國初三大營，以文武大臣二人主之，武稱總督，文稱協理，印曰戎政之印，則總督專掌，坐是文臣不敢專制。如咸寧侯仇鸞，則憑恃上寵，奴視協理矣。自鸞敗，文臣稍得發抒，終不能自行其意，直至今上己亥，王懷棘（世揚）以大司馬領協理，始請別鑄一關防，以便行事，上允之。自是協理大臣，始得與掌印勛臣均事權。<br>　　又五城巡視御史，向無關防，亦近年題請始鑄給，而南京五城臺臣，亦得之矣。<br>　　【大臣補蔭之濫】嘉靖末年，朝政濁亂，任子妄行陳乞，苞苴一入。往往破例得之。今上初年，始定為大臣身後五十年，概不准行，且永遠遵守。時，張江陵勵精之始，故力杜幸門。<br>　　以後又漸濫觴。如吏部尚書倪岳卒於弘治辛酉，至今上甲辰，其曾孫翰儒以補蔭請，吏部覆疏：「近例雖有年遠親盡，不許補蔭之條，但岳先朝名臣，翰儒尚在君子五世之內，其他名德遜岳者不得比例。」上允其補。按倪文毅之歿，至是已百餘年，歷列帝五朝，孰辨真偽。且文毅隱官無子，當時已立姪為嗣，至翰儒支派，更難考矣。時四明為政，固無足怪，而言官無一人糾正，宜次年大計，即有欽留科道事矣。先是隆慶四年，故相梁文康（儲）有蔭子次挹夭死，孫紋請補蔭。穆宗以年久不准，且命自今俱禁絕，著為令。時高文襄（拱）以輔臣掌銓，謂紋所請，與濫乞者不同，請許紋，而此後皆力禁。上乃允之。<br>　　高此疏雖以揆地體面，且為己他日地，但梁之歿在世宗朝，未及五十年，次挹自以父一品九年滿得之，初非濫恩，尚靳不輕與。蓋初元錄故臣子孫稍多，識者頗以為非。穆考至是始加慎惜，有以也。<br>　　【宗伯執持】天地分祀，出世宗意，夏貴溪附會之以取富貴，而識者頗謂不然，隆慶初元，議論藉藉，俱謂宜復舊制。<br>　　大璫李芳因請於上，欲合祀如祖宗時，時高南宇（儀）為大宗伯，力持不可。或問之曰：「合祀果非是耶？」高曰：「吾且未論分合之是非，但以朝廷極大典禮，乃不出廷議，而出宦寺建白，他日事柄旁落，且奈何？」人頗服其遠識。龍虎山張真人不法事上聞，高又請革其真人號，降為六品提點，天下服其公正。穆皇末命始大拜，方奉凴几之詔，遽卒，士論惜之。諡曰文端，真不忝云。合祀之議，在當時內臣主議則不可。至今日若有言官建白，仍太祖規制，亦繼述第一義也。萬曆初年，張提點者請複本號，時同州司馬乾庵（自強）為禮卿，亦執奏不許。而江陵當國，竟以中旨復真人，同州不能執矣。<br>　　【┬贈諫官之謬】隆慶登極，恩詔恤錄故臣。以建言被僇為第一等，以故中允郭希顏遂與員外楊繼盛並列，既而郭贈翰林光學，以詞林故事也，而贊善羅洪先、修撰楊慎，止得光祿少卿。希顏何如人。乃出羅、楊上耶？沈钅柬亦論嚴嵩僇死，與楊繼盛俱止光祿少卿，而給事中錢徽等十餘人，以他事削籍，優游林下，反得太常少卿。凡超本品七級，又何也？時列僇死首等，楊、郭、沈三公之外，又有給事楊允繩，僅四人耳。按允繩之死固冤，且疏參寺丞胡膏時，引內臣杜泰誣諂故少卿馬從謙，盜用大官食物，欲比例中以死法。膏恨怒反噬，因之得罪。夫杜泰凶豎，讒殺從謙，死有餘辜，其唾餘豈士大夫可拾者？楊公此語，不可謂非失言也。<br>　　【牙牌】唐宋士人，腰帶之外，又懸魚袋，為金為銀，以別等威。本朝在京朝士，俱佩牙牌，然而大小臣僚皆一色，惟刻官號為別耳。如公侯伯則為「勛」字號，駙馬則為「親」字號，文臣則「文」字號，武臣則「武」字號，伶官則「樂」字號，惟內臣又別為一式。其後工匠等官，雖非朝參官員，以出入內廷，難以稽考，乃製「官」字號牌與之。若英宗、世宗兩朝，俱有王府儀賓在京，得懸牙牌，想俱用「親」字無疑矣。惟道官如協律郎奉祀之類，亦得用「文」字號，似為僭擬，宜以「道」字別之。又文臣章服，各以禽鳥定品級，此本朝獨創。<br>　　向聞教坊官繡補俱圓，其實正方，與朝臣無異。且亦衣練鵲如士夫，此更當改他禽，無圂清流可也。<br>　　【笏囊佩袋】古今制度，有一時創獲，其後循用不可變者，如前代之笏囊，與本朝之佩袋是也。凡大朝會時，百寮俱朝服佩玉，殿陛之間，聲韻甚美。嘉靖初年，世宗升殿，尚寶卿謝敏行，以故事捧寶逼近宸旒，其佩忽與上佩相糾結，賴中官始得解。敏行惶怖伏罪，上特宥之，命自今普用佩袋，以紅紗囊之。雖中外稱便，而廣除中清越之音減矣。惟郊天大禮，不敢用袋，登壇時惟太常侍儀進爵，中涓輩俱不得從，萬曆內戌年，今上南郊，寺臣董宏業所佩，忽為鼎耳所絓，上立待許久，始得成禮。然祠官之不袋，至今猶然，蓋敬天又特重云。按郊天不使貂璫得侍，最合古禮。而今太廟祭祀，則大璫輩俱得法官祭服，在上左右。蓋起於中葉宦官恣橫時，非祖制也。又先朝太常卿，多以黃冠充之，如蔣守約、崔志端之屬，至列銜宗伯。<br>　　亦以此輩嫻習科儀，進止合節，儒臣或倉惶失措耳。嘉靖以後，始除羽流，官止寺丞，專供駿奔。如董宏業即起家道士者，尚失禮至此，則不習者可知矣。又尚寶卿捧寶，為御前第一璽，其文曰：「皇帝奉天之寶」，此高皇制也。今正殿正門，盡削「奉天」之名何居？<br>　　【三世得諡】弇州記，父子得諡者，以為盛事，然尚未有三世得之者。今於餘姚孫氏見之：第一世，右副都御史贈禮部尚書，諡忠列（燧）；第二世，南京禮部尚書，贈太子少保，諡文恪（升）；第三世，吏部尚書，贈太子太保，諡恭簡（鑨）。則國朝二百餘年來，海內僅此一家而已。且門宗貴盛，世以忠孝清白見稱，鑨兄弟四人，俱致位列卿，名德無玷，真熙朝盛事也。<br>　　【父子得諡】弇州記，父子賜諡者十五家，同諡文者止一家，倪謙與岳也。此後則南充陳文端以勤，而子於陛諡文憲繼之，則今上二十四年事，弇州身後數年矣。十五家中，如父儀智，未嘗為翰林，而得文簡；子銘曾為修撰，乃不得文諡，鵲曰忠襄，似不可解。然智以儒士薦起，銘以任子起家，致身卿貳。智以侍郎起贈太子少保，銘以太子太保超贈太師，俱不由科目同被兩朝殊典，為可異耳！<br>　　【卻千里馬】唐昭義節度劉從諫，得異馬，高九尺，獻之武宗，不受。從諫大怒，殺馬，遂負固跋扈，其子稹叛逆實基於此，今上乙亥，天方國亦獻千里馬，其時大宗伯為萬文恭（士和），不以上奏，竟用部文卻之。時江陵公柄國，尚矯情振厲，未肯以異物開沖聖侈心，蓋用漢文帝卻馬事為比也，然今古不可例拘，如唐太宗時，各夷方入貢珍奇，至命閻立本繪為《職貢圖》，至今傳為佳話。倘天方國借此發憤，不修臣禮，其於柔遠之義，失之多矣！<br>　　【先朝進馬】先朝進馬者，如洪武四年，偽夏主明升進良馬，其一最神駿，高至九尺，身長十有一尺，足亦高七尺，有肉隱起，自膺至尾如龍鱗，命典牧高敬襄囊沙四百斤壓之，始可跨以行。上行夕月禮，登清涼山，一塵不動。上大悅，賜名飛越峰，繪形藏之，宋濂有贊。永樂十八年，山東諸城人崔友諒，獻青蒼駒，麟臆虯文形體詭異，上賜名龍馬，群臣表賀。<br>　　至宣德四年七月，撒馬兒罕國貢蒼龍駒，記稱馬八尺曰龍，此其種也。產於西極，風鬟霧鬣，蒼然若雲，體質潔素，駿異殊常。但禮部尚書呂震等表請賀，則不許耳。宣德九年，甘肅鎮獻名馬，有所謂瑤池駿、銀河練、照夜璧、飛雲白、碧玉橋、白玉馴、玉鱗飛者，其色皆純白，尤為罕睹。正統四年六月，撒馬兒罕又遣使貢馬，身色純黑，蹄額皆白，賜名瑞驎，又詔畫史圖其貌，閣臣少師楊士奇等，各作詩，或上頌。蓋祖宗盛時，皆不拒也。況各屬國，如安南、瓜哇諸夷，俱有年例，額貢馬匹。以至川、貴、雲南各土司，亦責貢馬。何獨至天方而斥之，江陵公最熟本朝典故，獨不一考耶？<br>　　【吳悟齋奪諡】仙居吳悟齋（時來），以先朝直臣，拜左都御史，領西臺，適戊子北場事起，覆試中式者八人，時原參官，禮部郎高鳳翥（桂）亦同評閱，欲斥二人，以實其言。吳獨力為解，欲盡保全之，終不能得，高疏實出於景素（孔兼）所授，高既謫去，於恨吳遂深。吳自是連遭掊擊數十疏，溫旨慰留，尋卒於位，賜諡忠恪。逾年於為儀郎，以職掌上言，謂吳末路改節，不宜冒上諡，尋下部覆議，竟得旨追奪諡號，時東阿于谷峰（慎行）大宗伯，實主其事，以覆試時，曾左祖高，儀郎與吳面爭，不便具覆。甫去位，而於儀郎疏即上矣。時申、許二相並罷歸，太倉王相省母踅還，獨山陰王相一人在閣，竟允其議。代於宗伯者為李棠軒（長春），東阿至厚同年也。悟齋晚節微有可議，然今上所奪止二大臣，前為江陵文忠，後為仙居忠恪，並罹身後大辱，咸謂吳罪稍未蔽法云。其後郭明龍（正域）署禮部，亦議奪不稱者數人，以內閣正與不咸，留中不下，然則仙居之被奪，亦事會使之然。<br>　　嘉靖初，有贈太保，工部尚書李鐩，奪恭敏之諡，以楊一清私與故，蓋議禮新貴厄之也。若穆廟初，奪陶、邵二真人及顧、盛兩尚書諡，則公論所快矣。<br>　　【吳仙居奪諡（再見）】萬曆十八年八月，左都御史吳（時來）病故，其妻尹氏請恤，上下之禮部。時禮書為東阿於公慎行，覆疏云：「所據諡典一節，為照本官持身端介，體國忠誠，登瑣闥而抗論權奸，直節曾甘乎萬死，總憲臺而主持風紀，清風丕振於群寮，允為昭代貞臣，堪副士林雅望，易名賜諡，允協輿情。」上遂賜以忠恪上諡。是時吳門當國，許、王次之，吳素與揆地厚善，以故於宗伯雖心銜吳，而褒美甚至，未幾吳門、歙縣去國，婁江未至，於時於景素（孔兼）為儀曹副郎，即疏請奪諡矣。蓋於宗伯授遺計，以伸其夙志也。諡典是祠司職掌，與他司無涉。時禮曹無人肯出疏，於即任之，亦以舊隙久相左也。其事予曾記之，又為補訂云。初，己丑春，覆試戊子順天舉人，時東阿以左侍郎代朱大宗伯監試。東阿素不樂典試者，謂屠大壯卷，文理不通當斥，吳仙居力爭，始得置「亦通「中，既而奉旨俱准入試。然初時批壞諸試卷者，又即於景素，時尚為主事也，故二於俱恨仙居次骨云。於請奪吳諡，疏末又申言請補故御史楊爵諡。楊為世宗朝直臣，繫獄七年，僅歿牖下，委宜補諡。但以楊形吳，見其褒貶恰當，可謂良工心苦矣。<br>　　【邱侍郎獻諛】嘉靖末年，黃岡人禮科都給事中邱岳，請修《承天大志》。先是顧中丞璘請修志，既成而報罷，至是邱又以為言。上大悅，比志就進呈，修書者皆無賞，獨邱以傳奉超升禮部侍郎。不數月而穆宗登極，降一級調外任，邱恚不赴。<br>　　至江陵柄政，邱始出補官，江陵亦許以光復矣。邱乃以己姓名獻一對云：「日月並明萬國仰大明天子，丘山為岳四方頌太岳相公。」相公大喜，將超擢而病告殞矣，邱竟以外藩再斥。蓋兩番貢諛，皆不得厚償，世謂君相造命，亦未必然。<br>　　【不識方印】本朝印記，凡為祖宗朝額設者，俱方印，而未入流則用條記。其後因事添設，則賜關防治事，即督撫大臣，及總鎮大帥亦然。俱得帶印綬，則謂之印亦可。近年有一嘉定令，起家癸丑進士，故南產，世席紈綺，初視事，所屬有二巡司，其一司具申文於縣令，用欽降方印於年月上。此令閱之大怒，批云：「何物卑官，輒敢藐視上臺？私用方關防，法當重究。」其巡檢駭懼，走謝引過，且訴：「此印自國初頒降，凡申撫按各臺俱然。今老爺嗔怪，是後再不敢用矣。」此令內慚，陽責詈而遣之。凡關防未有方者，此等學問見識，不特可恨，亦可哀哉！<br>　　【恩詔冠帶之濫】內外兩大計，為弘治後大典，凡恩赦內俱開明，不許概復。其後漸不然，王弇州謂始於今上壬午，赦文除去朝覲考察字面，以致貪酷為民者亦列冠裳，蓋歸罪於張蒲坂之市恩。其說誠是。但其時去穆宗朝未遠，庚午考察科道一案，全出高新鄭私意。高失位後，凡在廢籍者，公論翕然推轂。而去年辛巳內計，則艾穆、沈思孝等，亦贅名永錮中，時故相新歿，諸君子勢必向用，則此舉蓋有為而然。所惜者，不明著其實耳。至如近日辛亥之察，時論共雪七人之枉，於是有列不謹條中者，亦登薦剡，破天荒。他日貪酷兩款且有奢望，又何論冠帶哉？按先朝治貪酷吏極嚴，如弘治十一年，清寧宮災，恩詔，凡誥敕准給未領，而因事降調，非貪淫酷刑者，仍給與。世宗登極，上兩宮徽號，凡兩京文官未一考者，與誥敕；其因事降調，非貪淫酷刑者，仍給與。蓋降調本非永錮，而貪酷尚不得沾恩，況大計削籍者乎？<br>　　【朝班】朝班自有定式，今上久不臨御，班行遂無定序。<br>　　癸卯忽有臺臣與部屬互爭先後，時蔡虛臺（獻臣）為儀郎，當主議，稍以故事折之。為豸繡交詈聚唾，因調停為常朝大朝之說，總之無成規也。因憶往年沈晴峰太史（懋孝）曾為予言，王太倉相公為宮允時，立班未定，而吏科都給事韓元川越次進，欲與所厚者接談，王提而下之曰：「此非權相堂廡，韓楫亦敢爭先取捷耶？」韓本新鄭私人，王素嫉其生平，故借朝班折之。<br>　　退朝，韓訴於朝房，新鄭怒甚，方盛氣以待，而王續至，其詆呵幾不可聞。新鄭倉卒失答，急令人邀馬乾庵（自強）相公至，兩叱之，方解去。蓋王與韓，皆馬先後所收士也。此時沈正在詞林，目睹其事，因歡太倉之不撓。而新鄭出不意中，尚能呼其座師息鬥，亦是急智。<br>　　【舊制一廢難復】太祖舊制：內臣出外，非跟隨親王、駙馬，及文武大臣者，凡遇朝廷尊官，俱下馬候道傍，待過去方行。今小火者，值部閣大臣，俱揚鞭直衝其中道矣。舊制：文臣三品以上，始得乘輿。今凡在京大小官員，俱望輿出入，初猶女轎蔽帷，不用呵殿，今則褰幙前臨，與南京相似矣。舊制：給事中回避六卿。自嘉靖間，南京給事中曾鈞，騎馬逕衝尚書劉應龍、潘珍兩轎之中，彼此爭論，上命如祖制，然而終不改，今南六科六部，同席公會，儼如寮友，途間相值，彼此下輿揖矣。太廟陪祀，止用五品以上尊官，自吏科都給事中夏言，以加四品服俸求陪祀，上下其議，部覆不許，今不知何時何人作俑，六科都給事俱隨班駿奔於太廟中矣。此皆蔑棄舊規遺制之極。然而一變之後，遂不可改。他如藩臬臺與按臣本寮友，今以素服行半屬禮。參游亦方面重寄，今叩頭披執，與卒校無異此又皆勢處極重必難返者。至若制誥兩房中書官，初本內閣僚佐，今已夷為屬吏，且大半非科目清流，甘心為役，無有後言。惟新輔臣到任，兩房入謁之後，新輔亦至兩房答揖，尚存往日舊例。至於吏部選君，見都察院不肯行跪禮，而五部尚書至吏部，反揖四司郎官，最為失體。至嘉靖末年，張永明為左都御史，始正之，以至於今。惟此一事存餼羊云。<br>　　【禮部官房】李晉江相公為少宗伯時，節省署中羨餘，置買官房，自三堂、四司、司務廳，皆有寧宇，春曹始免僦居之費。蓋自其為南部行之，以及於北，此法甚善，各曹宜仿而舉者，但李能耐煩瑣，任怨譏，有陶士行風範，他人或不辦，亦不屑也。又禮部到任、升轉諸公費，俱出教坊司，似乎不雅，此項斷宜亟革者。南京禮部堂屬，俱輸教坊值茶，無論私寓游宴，日日皆然，隸人因而索詐，此亦敝規，北部卻無之。兼有弦索等錢糧解內府，如此猥褻，似皆當速罷。往時許新安為次揆，好以青蚨施丐者，每出則鶉衣載道，擁轎叫呼，識者非之。<br>　　近日晉江亦然。而南中一大司空，於犒錢之外，遇寒復有絮袍之賜。即使有濟，亦溱洧之惠也。<br>　　【鄉賢】學宮祀鄉賢，最為重典。今鄉紳身都雄貴，其父必登俎豆。至有生前屢罹胥靡之罰，暴著耳目者，亦儼然當春秋兩祭。而黌序中，遂借公舉以媒重賄，日甚一日，至於子孫微弱，則所列木主，庋置高閣間，供齋役爨材矣。蓋地窄而主多，定不免跡薪故事，因憶羅念庵（洪先）見其乃翁遵善（循）<br>　　主在祠中，恥與非類並列，遂泣拜奉主以歸。夫吉水理學淵藪尚如此，況他方乎？嘉靖初年，清議猶重已如此，況今日乎？<br>　　【褐蓋】舊制：仕宦四品腰金以上，始得張褐蓋。未及四品者，惟狀元以曾經賜京兆尹鹵簿歸第，遂仍不改，他亦不爾也。猶憶先人，自翰檢差歸，轉修撰假歸，俱用青傘，如他官。<br>　　後來詞林六七品，忽皆黃線傘，銀瓜前導，已為逾分，未幾而庶常亦然。乙科之為待詔、孔目者，貲郎之為典籍、侍書者，又佼之。至於詹簿詹錄亦用之。此何說也？詞林轉五品者，惟光學士，則本班在三品之末，且在京開棍如大僚，而庶子、諭德、洗馬及講讀學士，在京亦張大金扇，以故向來俱得用黃傘。<br>　　十年前，有一御史轉通政參議，忽用之，殊以為怪。近日則光祿尚寶之丞，俱僭張褐蓋，驛遞亦用此迎送，遂以成俗。十年前，有一行取外僚，改青傘為天藍，郎署以下爭相慕佼，遂不可改，尤為創見。近日事例濫開，一切徒隸輩，俱得以白鏹授勇爵，披金紫，戴黃蓋，充塞道路，而無如之何。因憶近年，京師有一快心事：故駙馬許從誠尚世宗女嘉善公主，有孽子名顯純，以太學生入貲，遙授指揮僉事，其人擁多金，負小慧，學詩畫，以此得交士大夫。一日，擁騶騎乘小轎，過正陽門所謂礎盤街者，下輿遇巡城御史穆天顏，相遜而揖。別去，穆問何官？從者素憎之，對曰：「此納級武弁也。」穆大怒，追還，裸而笞於道旁，路人莫不揶揄。今年閱武錄，其人已用錦衣籍，登武進士矣。向見錦衣奉使出者，俱坐八人轎，覆褐蓋，雖試百戶亦然，不知始自何時？有一溧陽人蔣文興者，史元秉繼書家奴也，史為緹帥，文興因冒功官百戶，差至浙江拿人，亦用此體。今上庚子年事，予親見於杭城中。若內官銜命而出，無諭崇卑真偽，遂無一青傘。要之，此輩不可理喻，亦不足深詰也。許顯純後為魏榼鷹犬，即五彪之一，士大夫受其屠戮，最為慘酷。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬曆野獲編 - 第八卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八卷</font></h4>
			　　○內閣<br>　　【二相詩詞】嚴分宜自為史官，即引疾歸臥數年，讀書賦詩，其集名《鈐山堂稿》，詩皆清利，作錢劉調，五言尤為長城，蓋李長沙流亞，特古樂府不逮之耳。夏貴溪亦能詩，然不甚當行，獨長於新聲，所著有《白鷗園詞稿》，豪邁俊爽，有辛幼安、劉改之風。其謀復河套，作「漁家傲「詞，亦其一也。<br>　　二公故風流宰相，非伏獵弄獐之比，獨晚途狂謬取敗耳。夏之蘇夫人，亦工詩餘，更是作家。<br>　　【宰相讞獄之始】慮囚雖大事，然刑部、大理寺，乃專責也。朝審主以塚宰，熱審主以中官，已屬侵越。若宰相則不問決獄，自古已然。惟洪熙元年，曾命內閣學士，同公、侯、伯、府部堂上官會審重囚，至成化初元而罷之。時，李文達當國，其保相體多矣。又至嘉靖十五年冬，上特命少傅大學士李時、夏言，同武定侯郭勛，審刑部重囚，釋放應死者，凡六十八人，時以為太縱。然此舉因改獻皇廟號，及恭上章聖太后徽號，大霈宇內。其時赦書中未行，即有刑部具題，請敕大臣會法司審恤之條矣。以故特遣賜敕行事，本係一時曠蕩之恩。比至竣事之後，三臣再請遍行天下，遵照京師，一體審恤，上允其議。<br>　　其事在閏十二月，弇州誤記作是年三月熱審，因以為不遣內臣之證，則失實甚矣！此後惟隆慶四年，兼掌吏部大學士高拱，自以意請朝審主筆，蓋專為王金一案，借以陷徐華亭。即非故事，亦非上意屬之也。<br>　　【禁苑用輿】嘉靖間，供事內廷奉玄修者，宰臣嚴分宜，以衰老得賜腰輿，至八十再賜肩輿，為古今曠絕之典。其同事而恩眷稍下者，則有夏文愍、翟文懿，俱賜乘馬，二公因私用腰輿，上聞以為僭，心銜之。夏被禍，翟被逐，已胎於此矣。<br>　　二公之恣不必言。但今西內宮址前，尚豎二石碑，刊「宮眷人等，至此下馬」，則當時御前婦寺輩，皆非徒步矣。又貴榼輩承恩，有賜內府騎馬者；最貴，則云著於內府坐凳杌，其制如腰輿而差小，直舁至乾清宮，至今尚然。何以當國首臣，拱奉離宮，又非朝寧比，反不得與婦寺埒也？<br>　　先時與夏貴溪同直者，有武定侯郭勛等，亦賜乘馬。後則徐華亭、郭安陽、嚴常熟、李興化、董吳興、袁慈溪諸公，皆未聞有得腰輿者，何論肩輿？若成國朱氏兄弟、咸寧侯仇鸞、駙馬崔元、錦衣帥陸炳輩，皆右列纓弁，雖同在直廬，益不敢望矣！<br>　　【金書誥命】今制，惟封王拜妃，用金範於冊。及給功臣鐵券，則字用金填。至於告身，雖貴極上公，但墨書而已。今上初年，刑部尚書王之誥，以前任邊功。進太子太保，封贈四代，乃賂主者，得金書誥命。後為言官所糾，上命改正，而宥其罪。王為江陵兒女姻，然抗直不肯附麗，且時進逆耳，為世所重。疑其不應僭侈乃爾，後乃知亦有所本。世宗朝夏文愍（言）以一品得誥，遂創為金書。時，夏貴寵冠廷臣，且司誥敕者，皆其屬吏，惟所頤指，臺省亦懾其燄，莫敢救正。即此一事，其驕恣已甚。且幸上事玄修，無暇省覽。蓋膽大合之器小，且其掇奇禍也！<br>　　【命名被遇】宋米元章潔癖，擇婿久不得人，有士人名段拂字去塵者，米大喜曰：「拂矣而又去塵，真吾婿也。」遂妻以女。段即高宗時諂附秦檜，拜參知政事者。我朝世宗極重命名，如甲辰狀元，以夢聞雷，即取秦鳴雷為首。至己酉年，嚴分宜獨相，請加閣員。時會推數人，俱不當上意，適數日前，言官建白，有「重治本事「為起語，上頜之，遂點茶陵張文毅、餘姚李文安二人，蓋張名治，李名本也。李時為祭酒，名最居末，忽承特簡，舉朝駭之，久乃知其故。茶陵拜逾年即卒，餘姚在相位十三年，以憂歸，至今上丁亥，始終於家，蓋林下又二十七年。二公末路，又不同如此。<br>　　姓被遇者，如弘治丙辰，上拆進呈卷，得朱恭靖（希周），因謂首揆徐文靖曰：「此人乃同國姓。」徐曰：「其名希周，周家卜年八百。」遂欽定為第一，蓋兼姓名得之。又今上癸未，得吾鄉朱少宰，乙未得金陵朱宮諭，俱以國姓掄大魁，聞亦出聖意特拔。其以名近似而落者，如以孫曰恭為孫暴，徐轄為害今，俱不得狀元。<br>　　【嚴相處王弇州】王弇州為曹郎，故與分宜父子善。然第因乃翁思質（忬）方總督蘇遼，姑示密以防其忮，而心甚薄之。<br>　　每與嚴世蕃宴飲，輒出惡謔侮之，已不能堪。會王弟敬美繼登第，分宜呼諸孫切責，以不克負荷，訶誚之，世蕃益恨望，日譖於父前。分宜遂欲以長史處之，賴徐華亭力救得免，弇州德之入骨。後分宜因唐荊川閱邊之疏，譏切思質，再入鄢劍泉（懋卿）之贊決，遂置思質重辟。後嚴敗。弇州叩閽陳冤，時華亭當國，次揆新鄭已與之水火，正欲坐華亭以暴揚先帝過，為市恩地，因昌言思質，罪不可原。終賴徐主持，得復故官，而恤典毫不及沾。鄢與新鄭，俱思質辛丑同籍也。嚴、徐品行，不待人言，而弇州每於紀述，描畫兩公妍醜，無不極筆。雖於恩怨太分明，亦二公相業有以自取之。新鄭秉政，瑕瑜自不相掩，弇州第其功罪，未免有溢辭。且詞及簠簋，則未必盡然也。<br>　　當華亭力救弇州時，有問公何必乃爾，則云：「此君他日必操史權，能以毛錐殺人。一曳裾不足錮才士，我是以收之。」人咸服其知人。<br>　　世宗遺詔，盡起諸廢臣。其老疾者，許加銜致仕。華亭同邑馮南岡（恩）以南臺直諫論大辟，綠乃子行可請代，得赦出，編戍家居，三十餘年矣。年已衰甚，尚望徐念桑梓，特大用之。<br>　　竟以老例，加大理寺丞致仕，其少子學憲時可恨之，每書徐相事，必苛索痛詆，略似弇州之報嚴。<br>　　【計陷】夏桂州主復河套，欲為書生封公侯計，至作「漁家傲「曲，偏令人屬和，以為功在漏刻。至世宗入仇、嚴之譖，始驚怖自辨，諉出套之罪於會銑。上終不聽，以至西市之僇此何異蔡元長主復燕雲，及送其子攸北征詩云：「百年信誓須堅守，六月王師盍少休？」又云：「身非帷幄若為籌。」蓋諉伐遼之罪於蔡攸。比金人入犯，京終不免潭州竄死。初同一任事，後同一卸責，然蔡預策北征之必敗，而夏不能料套功之無成，其識見相去遠矣！當夏未下獄時，適陝西澄城縣有移山之變，事在嘉靖二十六年七月二十一日，直至十二月二十八日始入奏，時上方修長生祈福，而元旦得實封，且正值會銑出塞失利之期，上震懼，且大怒。而嚴介溪授真人陶仲文密計，令譖夏於上，謂山崩應在聖躬，可如周太史答楚昭王故事，移於將相，又私語大榼：「漢世災異，賜三公死，以應天變。」又密疏引翟方進事，而夏遂不免矣。上元旦即下聖諭，謂氣數固莫逃，亦不可坐視者是也。夏死後十四年，為壬戌歲，嚴氏敗，亦由術士藍道行扶乩傳仙語，稱嵩奸而階忠，上元不誅而待上誅。時皆云徐華亭實使之。蓋夏、嚴受禍，皆出仇口，而扶乩更巧於占驗矣。當其同在事時，嚴之事貴溪，如子之奉嚴君，唯諾趨承，無復僚友之體。夏故淺人，遂視之如奴客。嚴雖深險，然為華亭所籠絡，移鄉貫，結婚姻，時時預其密謀，因以心膂相寄。<br>　　不虞兩公各懷腹劍，陽托丙、魏、房、杜之同心，陰學勾踐沼吳之故智，可畏哉！嚴之殺夏，陰佑之者，陸炳、崔元也。嚴即逐後，乃子世蕃。再以逃軍被重劾，時華意尚猶豫，而同里人楊豫孫、范惟丕進謀，不如殺之，以絕禍本，徐始憬然悟，而棄市之旨下矣。陸、崔武人不足道，華亭所善兩公，俱名士大夫，惜哉！華亭謝事，高中元亦欲殺之，然而仇隙久著，且舉動明白，不設陰謀，如曹操議除楊彪，尚有英雄氣。<br>　　【宰相黷貨】士大夫黷貨無厭者，固云齷齪下流。然為子孫計，或是一理。古來宰相，如秦會之者，其子秦熺，固其婦翁王仲山之孫，而故相王珪之會孫也，於秦氏何預？乃積鏹侔帝室，至死後，四方珍異，猶集其門。且欲以熺嗣為宰相，抑何愚耶？世廟末年，嚴分宜縱其子世蕃受賂，以致於敗。初聞故老云：「世蕃亦非介溪子。」余未深信，及聞趙濬谷中丞，為吏部郎中王與齡行狀，直云世蕃為螟蛉子，則分宜固無後也。<br>　　名穢家滅，為千古笑端。是誠何心？當見大榼用事者，其貪墨或十倍於縉紳，而江南富僧，蓄貲巨萬，瓶缽之餘，至儕程、卓。此輩肝腸，定與人殊，何足深尤。但士人效之，則污齒頰，差史冊耳！<br>　　正、嘉以來，宰相無子者數人。如李西涯之清苦，無復可議。曹健齊（元）之穢裂，不足掛齒。若楊邃庵之爭於賙人，夏桂溪之侈於奉養，袁元峰之溺於女嬖，雖交際稍通融，尚是高明之過。最後高中元，平日以素絲自豪，即彈章滿公車，未有訾及其守者。惟弇州以簠簋議之，說者謂出於懟筆。直至近日，嗣子輩爭產，始知其家之厚。人之難知如此。<br>　　【權臣籍沒怪事】元載胡椒八百斛，蔡京蜂兒三十七秤，王黼黃雀鮓堆至三楹，童貫劑成理中丸千斤，賈似道果子庫內，只糖霜亦數百甕，此猶云食物也。<br>　　嘉靖間籍沒嚴分宜，則碧玉、白玉、圍棋數百副，金、銀象棋亦數百副，若對局用之，最為滯重不堪，藏之則又無謂，真是長物。然收藏法書、名畫最多，至以《清明上河圖》特起大獄而終不得，則貪殘中，又帶雅趣。較之領軍鞋一屋，似差勝之。<br>　　聞籍分宜時，有褻器，乃白金美人，以其陰承溺，尤屬可笑。蒞事者，謂非雅物，難以進上，因鎔成鏹以棄數。<br>　　【籍沒古玩】嚴氏被籍時，其他玩好不經見，惟書畫之屬，入內府者，穆廟初年，出以充武官歲祿，每卷軸作價不盈數緡，即唐宋名跡亦然。於是成國朱氏兄弟，以善價得之，而長君希忠尤多，上有寶善堂印記者是也。後朱病亟，漸以餉江陵相，因得進封定襄王。未幾張敗，又遭籍沒入官。不數年，為掌庫臣官盜出售之，一時好事者，如韓敬堂太史、項太學墨林輩爭購之，所蓄皆精絕。其時值尚廉，迨至今日，不啻什伯之矣。<br>　　其曾入嚴氏者，有袁州府經歷司半印。入張氏者，有荊州府經歷司半印。蓋當時用以籍記掛號者。今卷軸中，有兩府半印，並鈐於首幅。蓋二十年間，再受填宮之罰，終於流落人間，每從豪家展玩，輒為低徊掩卷焉。但此後黠者，偽作半印，以欺耳食之徒，皆出蘇人與徽人伎倆，贗跡百出，又不可問矣！<br>　　自江陵與馮保籍沒後，上用法益嚴，凡有犯者不貸。後來如富民徐性善之屬，既以法見籍，而司禮掌印大榼張誠得罪，並其司房錦衣、南鎮撫司僉書霍文炳者，亦俱沒入。霍用事久，其橐不貲，又如故太監客用之屬，亦從此例。群小因妄測上有意實左藏，至奸徒王錦襲、王守仁輩，密告先世曾寄重貲於楚府，且及故大司大司空延安楊晴川（兆）。楊先被籍，而差官同守仁往勘楚府者，還奏所列無一實狀，守仁即下獄論斬。於是凶黨震懼，天下益服上英斷云。<br>　　霍文炳之被籍，有一空房，為江右一詞臣賃居，其下有伏藏數萬金，或云詞臣發之，掩為己有。巡城御史況上進，露章於朝，詞臣削籍去。其事之有無不可知。然此公理學名臣，官至坊局，時望甚重，是年丁酉，已定南京主考，忽被污見斥，其程策無所用之，遂以畀相知二人，因有應天河南二錄雷同之事。阿堵作祟，宛轉蔓延，一至於此。奇哉！<br>　　【籍沒二相之害】籍沒罪人貲產，在前朝不能盡紀。如世廟末年之籍嚴分宜時，世蕃聞重劾，先往戍所。而其子紹庭為緹帥，馳急足歸報乃祖，預匿諸珍寶於所親厚。及欽遣使者至，所籍不及額之半，於是株累其姻友，以至無辜，俱嚴刑賠補。如鄢懋卿、萬采輩，受其卵翼，為之角距以取富貴，固不足惜。<br>　　而江右小民，瘡痍數十年猶未復，亦可哀矣！今上癸未甲申間，籍故相張江陵，其貽害楚中亦如之。江陵長子敬修，為禮部郎中者，不勝拷掠，自經死。其婦女自趙太夫人而下，始出宅門時，監搜者，至揣及褻衣臍腹以下，如金人靖康間搜宮掖事，其嬰稚皆扃鑰之，悉見啖於飢犬，太慘毒矣！其後追逮王少宰、曾司空所寄頓，終不及數，上亦用大臣言，留田千畝，以贍太夫人。先是馮保籍後，亦已留衣二箱，銀千兩，僅降南京奉御去矣。廢遼庶人憲節節之太妃，遂借端歸罪故相，求復國，賴上聖明不聽。然遼故宮已先被上賜，加拓為故相第宅，太妃因得以有辭。夫此污瀦不祥之地，江陵公何所見而偃然居之？<br>　　當時亦何以不撤毀而歸之上相？真事理之難解者。迨江陵籍沒後，此第又入官為衙署矣。<br>　　分宜同時有義子趙文華，贅於吾郡，因征倭事，與胡宗憲同追所侵軍餉，趙已死，其子繫治二十餘年，追不滿數，至累其婿屠御史叔方者，時尚為孝廉，賠至三萬金。郡中又僉派富戶包認，拆其第，第一椽亦勒價三兩，鄉人受毒不可言。其後今上丁酉，籍沒大榼張誠、司房霍文炳，致累鄒泗山德溥宮諭，削籍追賊，又不足言矣。<br>　　【嚴東樓】嚴分宜敗後，乃子世蕃。從粵東之雷州戍所私歸，偕其密友羅小華（龍文）遊樂於家園，廣募壯士，以衛金穴，物情甚駭。其舍人子，更多不法，民不能堪，訴之有司，不敢逮治。袁州推官鄭諫臣者，稍為申理，輒羅其詬詈，且有入奏之語。鄭乃與上巡江御史林潤謀，直以聞之朝，謂世蕃招集勁勇，圖不軌，且與龍文日夜詛上。時，世宗方在齊宮祈長年，見疏大怒，直批就著林潤拿來京。疏下時林已自差歸署，而先大父為儀郎，同鄉孫簡肅（植）在南臺掌憲，素相知，偶謁之，乃密告曰：「昨三更林御史警門而入，出劾世蕃疏相示，即統兵星馳入江右矣。」南中尚未有知者，而蕃子紹庭。尚在錦衣，已先<img src=/mpf/y/YRBCR.BMP align=absmiddle border=0>得報之，即偕龍文南返戍所。甫至雷州，林追兵躡至就縛，龍文至梧州得之，至都用叛臣法，與龍文俱死西市。林以告逆功，升光祿少卿，尋以都御史撫江南。未幾病，見世蕃為祟，如田蚡叩頭狀，竟卒。按此獄，實出華亭相公意，世蕃不能為厲於平津，而但求償於發難之臺臣。蓋徐之福祚，時正未艾也。<br>　　初，徐華亭為有分宜所猜防，乃以長君太常璠次女，字世蕃所愛幼子。分宜大喜，坦然不復疑。及世蕃逮至將就法，則此女及笄矣，太常晨謁乃翁，色怒不言，偵知其意，遂鴆其女以報。華亭囅然頷之，不浹日而世蕃赴市矣。世蕃肥白如瓠，但短而無項，善相者，云是豬形，法當受屠。<br>　　羅小華故徽州人，有才慧，因為世蕃入幕客，入制敕房為中書。凡通賄皆屬其道地，因致巨富，後亦同嚴籍沒。其子名六一者，林劾其通倭，詔下捕之，因逃去。後赦還，尚不敢名龍文子。改姓名為王延年。從楚中吳明卿先生學詩，侍游吳越間，以鬻骨董自給。有父風。<br>　　【居官居鄉不同】嚴分宜作相，受世大詬，而為德於鄉甚厚。其夫人歐陽氏，尤好施予，至今袁人猶誦說之。焦泌陽在武宗朝，黨附逆瑾，與張西麓（采）同科，流賊劉六、劉七過其鄉，索焦不得，至縛槁為人，跪而斬之，云為天下誅此賊，其見惡如此。乃近日中州舉入鄉賢，王岵雲方伯。為文祭之，蓋以泌陽邑人，至今猶思之也。可見居官居鄉，自是兩截事。<br>　　又如江西臨江人朱璉，為御史時，媚張江陵，為入幕第一客。<br>　　聞其在家，卻忠厚安靜，鄒南臯先生，亦與相善。此張雨若（汝霖）兵部為予言者，張曾令其地，知之甚祥。朱為江陵辛未門生，即留奪情時，言「老師不聽主上挽留，徇私負國，門生便入疏參老師矣」，即其人是也。又同時邢子願（侗）侍御，居鄉居官，並有令譽，為其同年一御史所引，與江陵及王彝陵相善，遂廢不起。此又當別論，非前諸公等倫也。<br>　　【遠婚】近代遠結姻者，如嘉靖間，松江徐文貞之結陸、劉二緹帥，皆楚人。今上初年，西粵光祿蔣遵箴之婿於安肅鄭大司馬，皆有所為，世人多知之。近年吾鄉陸工部（基恕），與江西安福劉冑君孟銑聯姻，想去三千里。劉為畏所（臺）侍御之子，陸為莊簡太宰之子，俱用任子相歡，稱氣誼交，然往還殊不便也。因與寫本與作憶。李文達公（賢）以中州而納休寧程篁墩為婿，已屬可異。而傳紀中，又紀文達一婿，為衍聖公孔宏緒，李公何以好遠遣女乃爾！羅彝正糾李奪情，是本朝有數文字。然並不摭拾他語，具見正直人未有不忠厚者。使在今日，即婿程、孔二女事，不知如何描寫矣。其後衍聖公孔宏緒，終以淫虐殺人奪爵。<br>　　正德中大學士曹元，京師人也。其婦翁周文端（瑄），則山西陽曲人。<br>　　【嫉諂】宰相以功名著者，自嘉靖末年，至今上初年，無過華亭、江陵二公。徐文貞素稱姚江弟子，極喜良知之學，一時附麗之者，競依壇坫，旁暢其說。因借以把持郡邑，需索金錢，海內為之側目。張文忠為徐受業弟子，極恨其事而誹議之。<br>　　比及當國，遂欲盡滅講學諸賢，不無矯枉之過。乃其喜佞，則又百倍於華亭。諛之者，伊周不足，重以舜禹，至身後有勸進之疑，亦自貽伊戚也。王太倉以忤張起田間，望重天下，力挽頹波，如甲戌分考門生，陶蘭亭比部賀文，其詞稍溢美，其制稍華侈，遂至面叱遣還，陶後屢躓不振，太倉略不授手，獨喜癸酉鄉試門生李修吾中丞，謂其抗直不阿，海內稱為第一流。<br>　　究竟晚年密揭一事，為中丞所賣，似亦未深知李底裹也。辛丑以後，礦稅肆虐，而江淮為最，李時正撫江北，巧制稅監陳增致、陳守訓等於死，其功亦不細。蓋學力多得之捭闔云。<br>　　【呂光】呂光者，浙之崇德人，別號水山，又名呂需。少嘗殺人，亡命河套，因備知阨塞險要，遇赦得解，走京師，以其復套策，干曾石塘制臺。曾以聞之夏貴溪，夏大喜，因議舉兵出搜，如呂謀。分宜以挑釁起禍，間之世宗，兩公俱死西市。<br>　　晚年游徐華亭門，為人幕客。徐為高新鄭所恨，授旨吳之兵使蔡國熙，至戍其長子，氓其兩次子，籍其田六萬。呂詐為徐之奴，持徐乞哀書，伏哭高公庭下，如申包胥故事。高為心動，至高夫人亦感泣勸解。高入閣條旨，謂所似太重，令地方官改齋讞。其獄未結，而高去位，徐事盡化烏有矣。駔俠至此，可怖哉！呂後游輦下，以貲得官，年已七十餘。予幼時亦曾識面，真傾危之尤也。<br>　　【直盧】撰文諸臣，初不過一二宰輔，既而郭勛、崔元以勛爵入，陸炳、朱希孝以緹帥入，李春芳、董份等以學士入，人數既增，直房有限，得在列者，方有登仙之羨，不復覺其湫隘。且房俱東西向，受日良苦。惟嚴分宜最後得另建南面一所，甚寬潔，且命賜白金範為飲食器，及他食物甚備，分宜處之凡十餘年。分宜逐，即以居徐華亭，徐徙居其內亦五年。嚴之晚節，以屢出直見疏。徐懲其敗，每遇上命到閣理事，或賜沐至家，輒云：「在外反不樂，且戀念聖躬起居，不忍暫捨而出。」<br>　　上以是益憐愛之。高新鄭最後入直，具辨胡給事疏中云，所居凡四層，十六楹，最敞。則亦分宜公直房之亞矣。<br>　　【宰相世賞金吾】錦衣為右列雄俊第一，然必以賞功、世及，非大帥即元樞，未有及輔臣者。以故正德中，李長沙等四公，俱力辭平流賊之賞，梁南海之子次擄，自以納級錦衣舍人，冒功僅得百戶。嘉靖中葉，嚴分宜尚以孫效忠，冒嶺南功拜千戶，尋劾罷。蓋此官不輕畀如此。惟世宗初紹，論羽翼功，輔臣楊新都（廷和）、蔣全州（冕）、毛東萊（紀），俱得世襲指揮使及同知等官，然終謙讓未拜。既而翟諸城（鑾）以行邊功，特拜千戶，即授官其子矣。夏貴溪薄錦衣不屑就，思開五等，致有河套之役，以及於敗。嚴分宜懲其事，但用擒虜功，以其孫鵠受正千戶，且即於南鎮撫司管事，則現任輔臣子孫所未有也。徐華亭緣此亦得世錦衣，不復辭。而穆宗朝，高新鄭、張江陵，亦以軍功得千戶。至今上初年，張江陵之子簡修，遂進指揮，理南司，如嚴氏故事，未幾削奪，亦與分宜同。今閣臣世蔭錦衣者，惟楊新都之孫宗吾，翟諸城之子汝敬，徐華亭之曾孫有慶，承襲用事，他未見盡拜官也。<br>　　【大臣用禁卒】古來宰相，擅權畏禍者，自李林甫以金吾卒，搜捕街曲為異；至憲宗朝，宰相武元衡被刺死；裴度繼相，復用騎士呵衛；進宋，則秦檜為施全所刺，亦加禁軍扈從。本朝既無宰相，亦少擅權大臣。惟弘治初年，馬端肅（文升）為兵部尚書，承憲宗末年武弁冒濫之後，斥去軍營將校三十餘人，於是怨家引弓射入其門，又為飛書，摭其過惡，射之東安門內，上乃給賜文升錦衣騎士十二人為之衛。世宗新即位，楊文忠（廷和）為首揆，汰去諸衛及內監冗員，至十四萬人，因有挾刃伺之入朝輿傍者；事聞，詔以京營卒百人，護廷和出入。蓋不特權奸專恣，為時憤嫉，即鼎革之時，如馬、楊二公，俱一代名臣，稍裁佞幸，遂幾不免矢刃。蓋任事之難如此。若天順間，兵部尚書陳汝言代於肅愍，專橫貪肆，亦為仇家所伺，命給卒衛之。後竟以賄誅，此林甫之徒耳。<br>　　夏言亦用禁卒出入西內，則以贊上事玄也。<br>　　【兩給事攻時相】新鄭直廬，想是嚴常熟故居。蓋是時嚴甫去位，而高正自春卿入閣矣。時高無子，乃移家於西安門外，晝日出御女，抵暮始返直舍。時上已抱疾漸深，不復日修齋醮。<br>　　高因得暇，以遂其私，且度上必不能起，稍徙廬中器物出外，此則不獨高一人也。會吏科都給事中胡應嘉者劾高，專引此二事力攻之。時皆謂華亭實與聞，禍且叵測，高聞駭懼。而上迫彌留，不克有所可否。比上崩當下遺詔，徐又獨與門人張居正屬草，不以商之同列，高自以新帝潛藩肺腑臣，益恨之切骨，不可解矣。應嘉後以他事外謫，量移至參議，聞新鄭召還閣，兼掌吏部，驚悸而卒；或云其膽已破裂矣。高再相又三年，而穆宗不豫，戶科給事曹大野疏，論高大不忠十事，其首曰，上服藥既久，中外憂惶，而拱方與刑部侍郎曹金結姻，與樂大宴；其次曰，東宮出閣講讀，敢圖便安，以二八日方入叩頭，果於慢上，無人臣禮。二事亦罪在不貸，次揆張江陵所授也。時上已憒甚，僅批妄言調外任。拱辨雖留，而無褒詞。未幾，上賓天，今上甫即位，高逐位。高逐去，大野驟進清華，不數十年，以中丞撫江右矣。同一言官，同一受嗾，又同攻一人，同在兩朝末命時，而幸不幸如此！<br>　　【邵芳】邵芳者，號樗朽，丹陽人也。穆宗之三年，華亭、新鄭，俱在告家居。時，廢棄諸公，商之邵，欲起官，各醵金合數萬，使覓主者。邵先以策干華亭，不用。乃走新鄭謁高公，初猶難之，既見置之坐隅，語稍洽，高大悅，引為上賓，稱同志。邵遂與謀復相，走京師，以所聚金。悉市諸瑰異，以博諸大榼歡，久之乃云：「此高公所遺物也。高公貧，不任治此奇寶。吾為天下計，盡出橐裝，代此公為壽。」時大榼陳洪，故高所厚也，因賂司禮之掌印者，起新鄭於家，且兼掌吏部。諸廢棄者以次登啟事，而陳洪者，亦用邵謀，代掌司禮印矣。時，次相江陵，稔其事，痛惡之，及其當國，授意江南撫臺張崌崍（佳胤），誘致獄，而支解之。時，張並欲殄其嗣，邵有婿沈湛源名應奎者，文士而多力，從其家重圍中，挾邵二少子於兩膊，逾垣以出，而守者不覺也。沈亦奇士，今以乙榜為國博，與余善。<br>　　初，邵在耿司徒楚侗坐中，聞有客至，避之軟屏後，潛窺之。既出，問耿曰：「來客為誰？」耿曰：「此江陵張太史也。」邵長歡曰：「此人當為宰相，權震天下。此時余當死其手。」<br>　　後果如所言。又，金壇於中甫比部為余言，邵於書室，另設一小屋，榜曰：「此議機密處，來者不到擅入。」此等舉動，安得不敗？邵與呂光同時而先死，呂數年前尚無恙，州紀耿楚侗座客事，屬之何心隱，蓋記憶偶誤。然心隱亦江陵所深嫉，因示意楚撫王之垣。按臣郭思極。置之法。心隱每大言，欲去江陵不難，其徒皆信之，以此媒禍。後聞見收，逃至婺源縣，而郭御史之捕卒追討縛之。後御史趙崇善訟心隱冤，欲反坐撫按罪，上以心隱罪自當誅，不聽。趙疏云：「何與江陵本講學舊友。」雖屬訛傳，然非邂逅相識可知矣！<br>　　江陵最憎講學，言之切齒。即華亭其所嚴事，獨至聚講，即艴然見色，豈肯與一狂妄布衣譚道？時楚人李幼滋為工部尚書，正江陵入幕密客，素以講學為心隱所輕，故借江陵之怒以中之。又耿楚侗亦厚心隱，曾勸王中丞貸其死，而王不從。其後李卓吾尤喜稱之，故得罪四明，受禍亦略同。<br>　　【新鄭論事矛盾】新鄭掌銓，適當法司會審重犯，意欲平反王金之獄，以陷故相徐華亭，乃自請云：「臣以首揆行塚宰之事，宜往讞。」因極論王金一案為非，云議事者，假先帝為辭，謂金等進燥藥、丹藥，致大行誤服，又用麝香、附子熱藥，及百花酒吃飲，丹田發熱，遂損聖體。如此誣罔先帝，為天地古今大變，亟宜昭雪。其言甚辨。得旨再問，而王金竟得末減矣。新鄭之意，雖主於修舊怨，然初擬弒逆，則華亭當國，亦果未詳確，使高得借以為詞。賴穆宗寬仁，不深究。及穆宗升遐，江陵為次揆，用馮保掌司禮印，新鄭形勢已危，乃具疏草，令所厚門人都給事程文、宋之韓等公劾馮保。其第一款即云：「保私進邪燥之藥，以損聖體，先帝遂至彌留。」又引弘治十八年，太監張瑜誤進藥餌，致損孝皇，張瑜問斬為據。疏上留中，而高逐矣。夫誤藥一也，在世廟，則確證以為無；在先帝，則確證以為有，且二疏俱刊集中，明著俱出其手，又何也？蓋一報仇，一去逼，故出言矛盾而不自覺，遂為有識者所窺。<br>　　高公主筆審決，在隆慶四年九月。至次年，則又托詞，歸其事於吏部尚書兵部楊襄敏（博）矣。蓋讞決中，已無所關心也。<br>　　【華亭故相被脅】隆慶間，高新鄭再起，以首揆領銓，修怨華亭故相。時海忠介撫江南，以翦抑豪強為己任。而前蘇州知府蔡國熙，故有才名，以講學受知於華亭，稱弟子，至是入新鄭幕，願治徐事自效。遂起為蘇松兵備，大開告訐，徐三子俱論戍為氓。同鄉通家子莫廷韓（雲卿），致仕同知袁履善（福徵），各以居間自任，脅得數百金，莫以明經優選，袁即家補官出。而今上登極，高逐去，徐事立解矣。莫、袁俱負俊稱，知名當世，此舉頗不為鄉評所與。莫終諸生；袁後為唐府長史，坐事褫職，問徒歸家，老壽健飲啖。暮年游金陵，時馮具區為祭酒，馮少時故與袁諸子同社相善，至是有所關說，馮不能盡從，因構飛語中之。歐陽比部白簡，即其筆也。蓋才高性忮，至老猶然。居鄉與陸文定亦齮齕，陸終不較。然其警敏實一世少敵，為詩多奇俊語。又頃刻數百言，談笑風流，後來未見其比。王州其同年進士也，亦口剌而心服之。<br>　　【攻保公疏】隆慶末年，華亭為御史齊康所攻，實受新鄭旨也。當時人心向徐，因發兩人交構，謀逐首揆狀。至大小九卿、給事御史，有公疏，有私疏，合力攻高以保徐。至戶部，則葛端肅為尚書，獨不肯上。而侍郎劉自強，為白頭疏上之。<br>　　高去，而徐得留矣。至隆慶六年，先帝已不豫，而給事曹大野攻新鄭，則受張江陵旨也。於是六科十三道，各有公私本；大小九卿，則各具公疏，劾大野誣陷元輔，而暗攻江陵。大野謫去，江陵大懼，遂以中旨逐高，而江陵當國矣。一高新鄭也，攻之，保之，俱非定論，特皆為勢所怵。而高性粗疏，前攻後保，皆不得安其位。至其後也，丁丑江陵之奪情，庚辰江陵之乞身，無人不保，舉朝如狂。又諂穢令人嘔噦矣！<br>　　【保留宰相】保留宰相，事不經見。惟隆慶初，留徐華亭者最多。然以與高新鄭者爭構，有左右袒也。萬曆丁丑，至江陵奪情，保留則怪矣，然猶曰吳、趙、沈、艾等攻之使去位也。<br>　　庚辰年，江陵已病，其求歸甚懇，主上亦為心動矣。時，大婚已三年，慈聖亦久歸政回宮，聖齡將弱冠，正太阿在握之時。<br>　　使其得請，可謂君臣終始，兩無負矣。而大小九卿，則吏部尚書王國光等，太常卿陰武鄉等。各公疏留之；言路，則吏科都給事中秦耀等、山西道御史帥祥等，亦合衙門保留，何也？逾年後病不起，身後旋受大僇，亦豈非諸公再誤之，使上有驂乘之萌乎？此風久革，已三十餘年。至癸丑南宮試，福清獨相，上命主會試，福清初無意辭，有大理丞前御史朱密所（吾弼）特疏勸駕，語微涉諂，見者駭愕。然以時相方為物情所歸，無敢糾之者。御史彭天承（宗孟）露章彈之，其朱語云：「輔臣遵旨自恪，邪臣獻媚堪羞。」云云。疏雖留中，而朱內愧閉門，旋奉差去，次年福清說謝政。朱歷南北兩臺，所至有聲績。此疏未必有，他腸，而舉事稍出格，遂不為識者所諒。<br>　　朱奉差以冊封藩府行，自來慶典，無有法官者，朱此差實為創見。蓋朱注籍既久，無顏入班行，政府借此差，曲全其體面耳。<br>　　【大臣被論】隆慶初元，兩京科道，以及大小九卿，為徐華亭以攻新鄭高中元少保，凡二十八疏而高去，究竟不能沒高之雄才。今上乙未，科道為孫富平，以攻秀水沈繼山司馬，亦不下二十疏而沈去，究竟不能掩沈之勁節。近日，丁未、戊申間，言官復為李淮撫，以攻李九我閣學，並及故相王荊石少傅，各不下數十疏，王終不應召，李遂杜門六年而後行，究竟不能污王、李之清操。蓋一時同聲附和，正如飄風疾雨，久之天日自然清明。物論之定，固不待蓋棺也。<br>　　言事者，須得實，方動上聽。如丁未戊申間，李九我之為宗伯，次揆趙南渚（世卿）農，真是兩袖清風，而言者至以簠簋衊之。主上素重二人冰櫱，簡注最久，見此等疏，直一笑置之耳。安能轉移聖意哉？又如焦弱侯太史，不過一木強老書生，丁酉年被劾時，給事楚人曹大咸者，至目為莽、操、懿、溫，徒取有識掩口。更誰信之？又彈李晉江諸疏，往往指其學問之僻，執持之拗，全是王介甫。嗟乎！介甫亦何可輕許人哉？<br>　　【絲綸簿】向傳閣中有絲綸簿，為擬旨底本。無論天語大小，皆錄之，以備他日照驗。聞上初年，為馮榼共江陵相匿之，以滅其欺妄之跡。或云：正德初年，已被劉瑾、張采藏去久矣。<br>　　甲申年，御史譚南（希思）耳剽其說，遂疏請查簿下落，以還舊規。閣中疏辨，謂從無此簿，亦初不聞其說。上詰譚此語所從來，令即回話。譚亦祗以傳聞臆對，因重貶去，簿之有無，總不可知。然代言視草，尚須存稿。豈有聖斷處分，寄草創於近弼，而條擬本案，不留一字，他日誰為將順，誰為規正，又何從辨之？況六科俱有抄旨底案，則閣中雖無故事，特設此一簿亦宜。<br>　　按王文恪公《震澤長語》云：向見陸廉伯，云絲綸簿。為廬陵楊文貞公所匿。後文恪進內閣，則底稿俱在，但不名絲綸簿耳。此語既傳，嘉靖初，言官祖其說，謂楊文貞謀奪情，以此簿奉王振，甚者謂文淵閣印。亦為司禮所奪。詔問簿與印所在，令言者自來追還之，言者伏罪乃已。然則所謂絲綸簿者，亦傳聞之說，未必有此名也。至謂為馮榼張相所匿，抑又夢中說夢矣。又《天順日錄》云：徐武功有貞奪門，英宗復辟，徐究出絲綸簿歸內閣。此雖李文達之言，然無所據，文達、文恪，俱官揆地，而言之不同如此。<br>　　【宰相時政記】宋世宰相，俱有時政記，以記一時君臣可否商榷之語，以至軍國興革、人材進退亦及之，可備記注之缺。<br>　　如王安石之實錄，授之蔡卞者。至再撰國史，盡竄執筆舊臣，亦其遺害也。若李綱有靖康及建炎時政記，雖兩當國柄，為日無多，所記甚備。如姚平仲劫金人寨一事，世皆罪綱主謀，今記中載欽宗手札，往復甚明。然則忠定受冤，非此書莫能明也。<br>　　蓋得失相半焉。本朝無時政記，惟楊文貞（士奇）有《三朝聖諭錄》，李文達（賢）有《天順日錄》，李文正（東陽）有《燕對錄》，李文康（時）有《召對錄》，俱記柄政時諸事，而不如宋人之詳。若《彭文憲筆記》，則又寥寥無足采。此外，罕見宰相作此書矣。近日張文忠（居正）亦有《奏對稿》，但俱手疏，及上批答耳。亦間及一二召對，俱非關大肯綮者。蓋此公假借於中涓，或要挾於禁掖，不可見之楮墨者居多。遂並造膝嘉謨，盡付烏有，可歡也！惟徐文貞（階）有《諭對錄》抄本，幼即慕之，頃始得從陳眉公借讀。其卷帙幾十倍西楊、二李，無論朝野大計，即醫藥齊醮，及宮闈御幸，無所不獻替。<br>　　不旬日復取去，不及手錄，今徐氏子孫。閟不出矣。聞張文忠（孚敬）亦有書記對揚諸大政者。以付其子遜業。今永嘉子孫微弱，恐遂湮沒矣。<br>　　今永嘉公，亦有《諭對錄》數葉行世，但記救張延齡一事耳。<br>　　【新鄭富平身後】新鄭高少師、富平孫太宰，初俱以重名大用，後皆以太剛去位，未幾俱歿於里第，俱無嗣。孫為臺臣時，與徐華亭莫逆，疏底新鄭最醜。二公道不相謀，相去亦三十餘年。及其在事，擁戴之者俱眾，然皆負素絲之名，即甚憎者，無能以墨議之。近年高繼子務觀、務實等爭產，各交章訟言遺貲百萬，分授不均，奉旨彼中撫按會勘，頃富平身後，群從爭繼，亦互訐於秦中，諸當事謂太宰積鏹若干，寶貨若干，彼此構訟不結，時西安推官程策，為之讞決處分，於爰書中備列其數。孫初下世，桃李正繁，恨程不為稍諱，遂以白簡謫程去。兩公立朝錚錚，即微有可議，何至溺情阿堵，使有三尺之孤，必不決裂至此。古人以無後為酷罰，信哉！<br>　　【陳飛】萬曆初，蒲坂張鳳磐相公，家有一僕，陳姓，善走，一日能八百里，蓋躍捷天賦，非有他術，因名之曰陳飛。<br>　　相公子名泰徵者，庚辰南宮登第，遣飛歸報，先馳馬者一日夜已至河中府，則全錄且在手矣。飛之子亦能行，一日止五百里，後為盜，受健吏酷罰，兩足遂攣，然猶三百里也。此外久不聞，近日吳中有一顧姓者，初應募在戎籍，後得異人傳授，云一日夜可千里。淮撫李中丞三才喜之，至與分庭抗禮。近已不能行，聞為忌者奪其囊中一小鐵船去，蓋即其師所授也。奪者又不得其秘咒，如板橋三娘子木人，亦無所用之，顧姓者，余亦相稔，近已改業內外丹矣。<br>　　【顧文康陸少白】顧文康未齊（鼎臣），為封公晚年婢出孽子，父母不禮之，苦貧，讀書古寺中。暇則與群兒無賴者，盜鄰家狗烹之；薪盡，則析木偶羅漢供爨，至糜爛與諸稚共啖，人誚責之，不顧也。近時陸少白（起龍）大行初年，攻苦僧舍，亦偷狗作饌，亦輟伽藍代爨，曾有詩云：「夜半犬羹猶未熟，伽藍再取一尊來。」顧崑山人，陸太倉人，產吳中同，負才名同，性俊爽同，特一宰相，一下僚，異耳。陸有膂力，倔強使氣，常與同里吳侍御慎庵（之彥）有違言，鑄一鐵簡置懷袖，上刻「此簡專打吳之彥」。吳畏之，匿跡鄉居不敢出。吳為王弇州從甥，偶問曰：「少白乃欲死我，甥有何罪？」王笑曰：「子誠無罪，但諺所云『惡人自有惡人磨』。則二君是也。」吳乾笑，無以答。<br>　　【諛墓】從來志狀之屬，盡出其家子孫所創草藁，立言者隨而潤色之，不免過情之譽。如考亭之狀張濬，尚不免此，何諭其他！然如二十年前，云間徐文貞傳，出其同里馮元敏（時可）筆，中間刺識非一，至於營建萬壽宮一事，謂文貞創謀，以奪分宜之寵，又薦其長子璠，兼工部主事督工，躐升太常寺少卿。此傳盛行人間，後有語璠以不當刊送者，遂止不行，因與馮成貿首之仇。此後馮仕途屢躓，輒歸咎徐氏下石，至今相詬未已也。元敏乃翁廷尉南岡（恩）之不召，文貞不得辭其責。<br>　　而元敏作傳，未免借筆舌報怨。聞又其家所乞，乃任情抑楊，亦隘矣。然馮元敏刻集中，所載文貞傳，則推獎過情，無一貶辭，是改本矣。<br>　　近日見文貞《諭對錄》凡十餘卷，俱世廟手敕，及所答密疏，中間商及齋醮及服食穢褻，俱未免迎合。即建儲大典，聖意欲遲遲，亦不敢顯諫，大抵依違居多。特不敢如分宜父子，懷二心，任上意，於二王中擇一耳。及景恭王就藩邸，穆廟登宸極，文貞遂以定策功著稱。至壬午存問一詔，為江陵公視草，特引羽翼先帝為言，而文貞功名寵眷，遂為近世僅見。然諭對一錄，其子孫何以不秘藏之，致吾輩亦得寓目也。<br>　　【五臣】吳中徐天全（有貞），以閣臣封武功伯，為曹、石所構，因其河功告身，有「纘禹」之語，謂為不臣，幾致伏法，賴雷電示警得免。然猶削奪官爵，長流金齒衛。今上己卯，高崑崙（啟愚）主應天試，以「舜亦以命禹「為首題，合場喧噪。至江陵敗，言官糾之，謂其用禪受為江陵勸進。上意已動，賴諸大臣力諍得解，然亦盡削宗伯學士之職，焚其三世告身。<br>　　可見神禹固非臣子所敢當也。頃丁未爰立，現任為朱山陰，起故相王太倉為首揆，而進於東阿，李晉江、葉福清，俱為東閣。<br>　　御史康驤漢（丕揚）建白疏，有「皇上新得五賢輔，何異舜之有五臣」，則不言禹而禹在其中矣。此等非分之譽，在尋常文字尚不可，況敢聞之君父耶？賴上寬仁不詰責耳！<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
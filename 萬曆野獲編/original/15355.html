<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬曆野獲編 - 第三十一卷　補遺一</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十一卷</br>　　補遺一</font></h4>
			　　【聖祖兼三教】太祖深於竺乾之學，如御制護持朵甘思烏思藏詔，及明施修教諸論，游新庵靈谷寺諸記，又宋濂所撰洪武四年蔣山佛會諸靈應紀，皆昭然耳目。至七年上手注《道德經》，出以示群臣。至十年上與群臣論日月五星之行，翰林臣傅藻等皆以蔡氏書傳之說為對，上曰：天左旋，日月五星右旋，朕自起兵以來，與善推步者觀天象十有三年矣。天氣清爽夜一宿為主，則太陰漸逼而東，則是左旋。此歷家亦嘗論之。蔡氏謂為右旋，此則儒家之說，若不折而論之，豈格物致知之學乎？其後遂召諸名儒考訂損益成《書傳會通》一書，蓋上於吾儒及釋道二氏精究秘奧，雖專門名家有不及。然崇佛而無封帝師西天佛之異典，講道而羽流輩無孤卿伯爵之橫恩，即表章聖學，而不屑屑議籩豆舞佾升降，及改革公侯等事，至三教一論和合同異，具在御制集中，尤為抉微扼要，萬古至言。真天生聖人也。<br>　　【義惠侯】洪武十一年，誥封劉繼祖為義惠侯，其詞略云：朕微時罹親喪，難於宅兆，爾發仁惠之心，以己沃壤，慨然見惠。安厝皇考妣，大惠云何可忘！因贈以侯，並贈其妻婁氏為侯夫人，仍為文以祭。宅兆即今泗州祖陵是矣。不諱龍潛之事，不忘馬鬣之恩，存故舊，報德施，大哉聖孝，真只千古矣！劉繼祖，字大秀。<br>　　【里士社士】洪武十九年，上下詔，謂《大誥》頒行，民從朕命，吾民樂生有漸矣。今特命有司撫問高年及篤廢殘疾者，八十九十鄉黨稱善人者，以時存問，給酒肉絮帛。惟應天、鳳陽二府富民，八十以上者賜爵里士，九十以上者賜爵社士，與縣官平禮。其優禮耆壽及富室如此。其年五月，以嘉興崇德知縣畢輝、縣丞齊摶，執法不容奸惡，其年七月，以蘇州知府王觀、同知曹恒、經歷王□棰死奸宄府吏錢英，俱遣行人齎專敕往諭，並勞以醴。其裁抑奸惡及吏胥又如此。一年之間，聖諭屢下，無一不為良民計。今有司所行多反是，或以摧鋤豪富為辭，惟恐殷實之不貧；而市狙衙蠹，則傅以羽翼，令其恣吞良善，不知於聖祖法當何如？按里士社士之名甚古。至次年閏六月復下詔如前：其富民里社二士，咸許冠帶復其家，命禮部以朕命申諭之。十九年，蘇州常熟知縣成天奇，以府吏至縣，逕由中道上公堂，奇怒而執之，事聞，上嘉其能，遣使賜敕以酒勞之。今上丁酉，崇德知縣薛近兗，以事棰府吏，比薛至嘉興，府吏聚眾辱之，薛訴於署印同知陳文炅，竟不罪吏，薛不能堪，投劾以去。其倒置如此。<br>　　【總裁永樂大典】文皇帝修《永樂大典》，其書為古今第一浩繁，卷帙且至數萬。嘉靖間遇大內災，世宗夜三四傳旨移出，始得無恙，後命重錄一部，以備不虞，輔臣徐階等以此被升賞。然其初纂集，用人多不次：先是常州府武進縣人陳濟字伯載，中外薦其學行，文皇命召至京，以為大典都總裁，書成，拜右春坊右贊善。永樂十五年，命侍皇太孫，後卒於官。其為總裁時，故布衣也。又都總裁之名，惟元時有之，在本朝未之見，斯亦異矣。今人但知濟曾為重修《太祖實錄》總裁耳。<br>　　《大典》一書，初文皇命翰林學士兼春坊大學士解縉等修輯，未期而書成，上賜宴賞拜恩者百四十七人，賜名《文獻大成》，時永樂二年十一月也。既而上以紀載尚多未備，仍命重修，以太子少保姚廣孝及解縉等董其事，翰林學士王景等為副總裁、纂修等官，開館於文淵閣，光祿朝夕給膳，且命禮部簡四方宿學老儒有文學者充之。陳濟之得召，蓋正此時也。至永樂五年十一月書成，凡二萬二千九百餘卷，共一萬一千九十五本，上為更名曰《永樂大典》，御制序弁其首，時拜賜者。廣孝以下二千六百一十九人，蓋效力編摩者，較宋太平興國中不啻十倍。此書藏之秘閣，未幾文皇遷都，往來無定，且犁庭四出，多修馬上之業，未暇尋討，即列聖亦不聞有簡閱展視者。<br>　　惟世宗篤嗜之，旃廈乙覽，必有數十帙在案頭。近李本寧太史云：其書冗濫可厭，殊不足觀，絕非《太平御覽》諸書可比。<br>　　蓋當時以《洪武正韻》排比成帙，非有翦裁釐正之功。且太宗聖諭解縉等：欲仿韻府，如探囊取物，毋厭浩繁。其義例可知矣。<br>　　【直諫奇刑】李忠文初為侍讀，以疏忤旨下獄，時永樂初年，至二十一年始釋，得復官。已而洪熙改元，復上二疏，言人所不敢言，其一乞留中。疏入召問，對不屈，命金瓜士撲之，凡十七瓜而肋斷，恍惚中見有朱衣人庇之，曳出下獄。先是折肋內向不相續，及用挺紐斷，骨忽自接。至宣德初，以學士晉祭酒。至正統中，又以忤王振枷項，尋得釋告歸。此李本傳所紀也。又宣德間，有刑部主事郭循者，以開拓西內皇城，大興土木，極諫不可。上命以氈裹至大內，問之不屈，乃射傷其顱，血流被面，下錦衣獄。至正統改元，遇恩宥復職，仕至廣東參政，卒於官，此見英宗史者。以仁、宣二聖神明，而二臣不免奇刑若此，李為安福人，郭為廬陵人，俱吉州產也。<br>　　【宣宗御筆】宣宗皇帝，天授奇慧，所御書畫，俱非臣下可及。幼時曾見御筆一扇，上畫折枝花及竹石，即自題六言於端云：湘浦煙霞交翠，剡溪花雨生香，掃卻人間炎暑，招回天上清涼。烘染設色，直追宋人。書學顏清臣，而微帶沈度姿態。<br>　　今上御書幾出宣宗上，第不知繪事曾留意否？<br>　　宣宗此詩，屢見御筆，想得意之什。<br>　　【宣宗擊射】永樂十一年五月午節，車駕幸東苑，觀擊球射柳，聽文武群臣、四夷朝使，及在京耆老聚觀。先是命行在禮部議，分擊球官為兩朋。是日天清日朗，風埃不作，命駙馬都尉廣平侯袁容領左朋，寧陽侯陳懋領右朋，自皇太孫而下，諸王大臣以次擊射，皇太孫擊射，連發皆中。上大喜，射畢，進皇太孫嘉勞之。因曰：「今日華夷畢集，朕有一言。爾當思對之，曰：「萬方玉帛風雲會。」皇太孫即叩頭對曰：「一統山河日月明。」上喜甚，賜名馬錦綺羅紗及番國布，因命儒臣賦詩，賜群臣宴。時，太孫侍上在北京。明年上北征，仍以太孫隨侍軍中，比報大捷，勸上早還，遂以七月班師。蓋太孫神武不殺，久為文皇所默契。即太子苦救漢王，文皇屢顧太孫，謂「朕不欲以禍本貽爾」。則神算托付，祖孫一揆。他年樂安州之叛，一舉天戈，如摧枯拉朽，真天授，非人力也。<br>　　今京師午節尚有射柳之戲，俱在天壇，俱勛戚中貴居多。<br>　　各邊文武大帥，例亦舉射行宴犒禮；至禁中，則有走驃騎、划龍船二戲。上與宮眷臨視極歡，命詞臣進詩詞對聯，頒賜優渥。<br>　　邇年亦漸減矣。<br>　　【天順初元盛德】英宗初復位，誅殛郕邸，故臣自於、王諸大臣外，以至內官武夫，稍有微隙者，俱譴責無遺。亦有為曹、石輩私怨濫及者不少。至本年八月，上諭戶部曰：「王竑為首犯犯下原有闕字，據寫本刪，當死，朕不忍加誅，已遣為民。今念其漕運有功，戶部可遣官送原籍陝西安置。該管官司務待以禮，不許欺侮。」竑即上北狩時，以給事中捶死王振黨指揮馬順者。上初復位，以都御史謫參政，又令為民。茲復念舊勞而安置之，且命待以禮，想廉知其受侮不堪也。未幾，遂復大用矣。十月，又命太監吳昱管送建文子孫庶人鳳陽居住，任其自便，仍許親戚往來。此心真天地之心也。時，徐有貞已遠謫，石亨亦漸疏，此等仁厚俱出聖斷。獨僧道堅者，故西域僧也，景帝愛之，至召入禁中緝熙殿親受法，後以復辟時謫戍矣，至是召還為右闡教。又命召故禮部尚書掌太常寺蔣守約還舊任。守約，直隸宜興人，為道士，以郕邸舊臣例遣歸，至是復起。此二事俱在元年內，似於新政不免少損，蓋二氏之教入人易深，自古然矣。<br>　　道士為大宗伯者自蔣守約始，繼之者成化四年之李希安，弘治十七年之崔志端。以黃冠領夔伯之寄，不謂乃見之清朝。<br>　　李文達、陳莊靖、劉文靖諸公，能辭責乎？<br>　　【世廟改稱】嘉靖十五年十月，上諭禮卿夏言：「前以皇考廟比之世室，即名世廟，今思之不甚穩。且今分建宗廟，推尊太宗，世祭不遷是矣，恐皇考亦欲讓尊於太宗。且世之一字，來世或用加宗號，今加於皇考，又不得世宗之稱，徒擁虛名，不如別議，遂改為獻皇帝廟。」蓋是時上已為身後諡號計，正與邵經邦所云，諡為世宗者暗合，豈陽譴其人，而陰用其言耶？何淵小人，議立世室，不數年而改稱，時張孚敬去位，而桂萼死久矣。至十七年用豐坊言，尊獻帝為睿宗祔太廟，並改太宗為祖。時夏言擬稱烈祖孝皇帝，上改為成祖，與睿宗主同入廟，蓋上亦慮後世以親盡議祧，故並尊二祖。則上為中興有德之宗，永享禋祀，其後廟號果不爽，亦輔臣徐階輩，能仰體上遺意也。<br>　　【穆宗仁儉】穆宗御極不久，然仁儉性成，嘗思食果餅，詢之近侍，俄頃尚膳監及甜食房，各開買辦松榛粻餳等物，其值數千金以進，上笑曰：「此餅只需銀五錢，便於東長安大街勾闌衚衕買一大盒矣，何用多金？」內臣俱縮頸退。蓋上在潛邸久，稔知其價也。又一日，思食驢賜，近侍請增入御膳中，上曰：「如此則大官將日殺一驢，以備上供矣。」竟不許。惟中宮偶以疾避別宮，御史詹仰庇聞之，具疏力諫，時中宮未有子，而今上生母已為皇貴妃，詹蓋恐有容悅者引先朝恭讓后及孝恭后故事，以此預諍，其慮甚遠。上雖怒而內慚其直，僅批妄言姑不究。未幾，借他事命廷杖為民。自是恩禮中宮有加焉，蓋已行其言矣。其後仁聖、慈聖兩宮，並享天下養，謂非當年主聖臣直之效不可。此事與近年王給事（德完）「篤厚中宮」一疏，詞旨略同，均有裨聖德不淺。惜詹晚致通顯，為世所薄，不克保令名耳。<br>　　初穆宗好觀武事，時江陵為末相，遂於條陳疏中特列一款曰實武備，請上每秋大閱，躬詣校肄，上大喜，褒美允行，自是而內教場習射等事起矣。此公善於逢君如此。<br>　　【禁殿更名】今大內建極殿，故謹身殿也。建文三年八月改名曰正心殿，蓋方、黃諸公正以格致聖學歆少帝，故易今名。<br>　　至文皇登極，始復舊。嘉靖三十六年，三殿俱毀，比落成又改為建極，此一殿名凡三易矣。建文三年九月，又改承天門為臯門，改午門為端門，改端門為應門，改前門為路門，蓋仿成周之舊，亦靖難後還故名。當時輔政諸老，但知慕古，不知皇祖手定，無故議改，亦變亂舊章之一也。若金陵十五歌樓中，有醉仙等三樓，洪武間被火災，至永樂八年，上命鼎新之，且仍舊號。蓋先朝所建，有舉莫廢，即一教坊尚存故事如此，益覺建文紛更，總授燕師以口實耳。<br>　　【聖諭門工】嘉靖丁巳，三殿及朝殿及朝原作朝及殿，據寫本改，門俱災，時上急於門工，謂朝會之地，觀瞻不雅，急欲先立奉天門樓。時，長工部者為趙文華，惶窘無計，支詞以對，上怒逐之，而門工迄無建期。上乃諭大學士嚴嵩：「昨徐杲言門樓不敢以杉材代，深恐不堅；欲俟材至，又慮延久。昨工部所獲門樓之料已有，所少者殿材耳，今其言又如此。若輩第弄紙筆支調，安有力任君事者？夫楠材堅矣。昨至大之質，未二日毀之，與燒材不異。久近非物可定，惟天神垂祐，葦亦可久。」於是門工不數月而就緒。聖諭真切，「葦亦可久」一語，真萬世至言，令古來峻宇雕牆之主，愧汗入地。至辛酉年冬，萬壽宮災，次輔徐階身任其事，僅三閱月告成，時永順致仕，宣慰使彭明輔，其子宣慰彭翼南，各以獻大材濟急用，上喜甚，進明輔湖廣都指揮使，賜以蟒衣；翼南進雲南右布政使，賜飛魚服。此二服惟寵司禮大榼，其後乃及輔臣，間有特賜部院大臣者，以為異數。今二酋父子兼得之，最為殊典，且非軍功之賞，尤特恩也，與門工時聖諭所云敻別矣。<br>　　晉府交城王表柚，先以庶孽。納賄故輔嚴嵩，冒襲郡爵。迨《宗藩條例》頒行，表柚為濫封之首，應革，乃表進白鹿，自言得之平陽府藐姑射山仙洞中，且撰頌以獻，其言俱妄也。上大悅，賜白金百兩，大紅金綵袞龍袍三襲，自來人臣賜服，以坐蟒為極，時猶以為逼上，至《袞龍》二字，非至尊不敢稱。永樂間始有賜親王及他王者，以為非常之典，然皆親皇弟姪也。自英宗以來，間及疏屬郡王，最為濫典，而無人救正。世宗英主，亟宜釐革，反以寵貢諛裨王，時乙丑年事，正大小臣工相率獻瑞時也。穆宗以後，藩府之得此賜者少矣。<br>　　賜夷王者止稱蟒龍。<br>　　【聖學心法】永樂七年，上巡幸北京，賜太子《聖學心法》四卷，皆出上手纂。其綱曰君道、臣道、父道、子道，御制序文，亦至五千餘言，且自比唐太宗《帝範》十二篇，以示仰止。蓋兩文皇靖內難、攘外夷、功德略同，故著作亦合轍如此。<br>　　【文華殿】文華殿在奉天門，今改稱皇極之東北，其制度較諸殿稍小，而加精工焉。蓋至尊所嘗，御便殿，且為開設經筵之所。中設鍍金鶴一雙，東西相向立，以口銜香，乃外國所貢，狀如細燭，遇開講時，展書等官立鶴之下，及講畢事，即知經筵大臣亦繞鶴下出。又賜酒飯於左順門，今改會極之北，實奉天門東廡也。光祿官珍羞、良醞，二署設宴，惟此為第一精腆；講官家人，以及隸胥，俱得隨入挈餕餘以歸。先人每自講筵返邸寓時，余甫齔亦得嘗。今朝講久不舉行，此典希絕矣。<br>　　本殿之側，則為精一堂、恭默室、九五齋，皆世宗所建，殿之後則名玉食館，為上進膳之所。又過小門西北，曰省愆居，本殿東西廂，則稱左右春坊。憲宗再立為太子，講學文華，以上頻御，避居左春坊即此。文華殿對曰：「念終始典於學期邁殷宗，於緝熙殫厥心若稽周后。又曰：「披皇圖考帝文九寓化成於几席，游禮門翔藝圃六經道顯於羹牆。又曰：縱橫圖史發天經地緯之藏，俯仰古今期日就月將之益。又曰：四海昇平翠幄雍容探六籍，萬機清暇瑤編披覽惜三餘。又曰：西昆峙群玉之峰寶氣高騰冊府，東壁耿雙星之曜祥輝遙接書林。他不能復記。<br>　　此等對聯，想亦諸殿所無也。殿舊覆青琉璃瓦，嘉靖中易以黃瓦，廿八年莊敬太子行冠禮，故事在文華殿中，至是禮臣以黃瓦避尊上，請上命設座文華殿門左南向，然以侍衛未備，暫止之。太子加冠甫三日而薨，時年十四，不及御門。今上元子出閣，亦在文華殿之東楹，不敢居中。<br>　　【禁革齋醮】嘉靖六年秋，時屆聖誕，上諭輔臣曰：「朕思每年初度，一應該衙門援例請建齋祈壽，夫人君欲壽，非事齋醮能致，果能敬天，凡戕身伐命事，一切致謹，必得長生。<br>　　今將內二經廠，外二寺，凡遇景命初度，一應齋事，悉行禁止。<br>　　所謂省一分有一分益。止存朝天宮一醮，以仿春祈秋報，庶見崇正之意。」上此諭洞達天人之際，杜革淫祀，可謂至嚴。又十許年，而齋醮事興，移蹕西苑，躬尚玄修。自旱澇兵戎，以至吉凶典禮，先則叩玄壇，後則謝玄恩。若報捷，又云仰仗玄威，如此幾三十年，視六年聖諭，遂若兩截矣。<br>　　【建吳二庶人】天順元年十月，上命太監吳昱，送建文君子孫、建吳二庶人、並其母楊氏，共一十八口，鳳陽居住。每月支食米二十五石、柴三千斤、木炭三百斤，聽其自擇婚配，衣食許出市交易。仍令內使魯傳等看守門戶，詔諭在廷文武知之。按此詔則從京師送至鳳陽，而《吾學編》謂久錮中都廣安宮，赦從自便者，誤也。弇州亦因而不改，又誤以為天順四年出之鳳陽，亦非是。建文少子文奎既釋後，未幾而逝，終無子。<br>　　吳庶人之卒，在永樂十三年，亦無子。懿文太子遂絕嗣。而吳庶人之妹，錮在高牆者，直至成化二十一年始卒，年八十六歲，上命為營葬域，然不聞所適者何人，蓋竟以室女終身也。悲夫！<br>　　【大峪山用捨】獻皇帝葬承天之純德山，後崇為顯陵，尊極矣。自張、桂輩以議禮驟貴重，垂涎者紛紛起，鑿空妄議，創為遷奉獻皇之說，始於百戶隨全，繼以廚役王福等，又繼以千戶陳升、緣事監生詹{<img src=/mpf/i/ISOK.BMP align=absmiddle border=0>山}等，屢請屢不行。至聽選官王維臣等被重譴，而此議遂息。至十四年四月，上恭謁諸陵寢，並營壽宮於西山，於是京師遂有訛傳遷陵者。時順天府儒士潘謙、錦衣軍匠金桂，各上疏請遷顯陵於天壽山，蓋預為希恩地也。旨下禮部參看。尚書夏言等奏：「往者千戶陳升等，嘗以遷陵為言，陛下奉慈訓寢之矣。今因上親謁七陵，預建山陵，將謂有奉遷之心，潘謙等望風進言，必有奸人主使，希冀非望，宜重懲治。」上深然其言，下錦衣送法司訊治。於是議者益曉然知上意，無一人言及矣。至十七年十二月，章聖太后崩，上忽下詔，遷顯陵梓宮改葬於北，六飛親閱，得吉壤於天壽山之大峪，詔云：林茂草鬱，岡阜豐衍，別在諸陵之次。命太師翊國公郭勛知山陵建造，總督工程，以十七年十二月十五日辰時興工。<br>　　大學士夏言、尚書嚴嵩等，各具獻皇梓宮啟行圖，及奉遷儀注上呈矣。上忽頒諭，謂：「奉藏體魄已二十載，啟露風塵，搖撼遠道，朕心不寧。」於是嵩等又會議從上聖意，停啟攢三使不發，別遣錦衣指揮趙俊者往視，而遷事中輟。上命次年二月十五日太后梓宮南祔顯陵，擇日發引，禮部已移文所司遵行矣。<br>　　已而趙俊自承天還，言顯陵玄宮有水，於是眾嘖嘖又謂顯陵當北遷。上命梓宮且停，待駕南行還京再奏。而上以二月朔立太子、裕王、景王，時車駕瀕行，工部郎中嶽倫上言：「梓宮南祔，未足遂陛下孝思之誠，請堅北遷之舉，勿惑群臣之議。」<br>　　上怒，命錦衣逮訊，已而褫職，永不敘用。蓋猶祖遷陵之說以媚上，不意其拂旨也。至十六日發京師，至四月朔自承天回鑾，上諭行在禮部曰：「吉壤重卜，何為來此？惟純德山皇考聖靈安悅寧妥久矣，視地悉已之，行宮道路止勿治。」蓋上意欲皇考仍舊葬，而北葬太后於大峪，故示意如此。又途中得御史謝少南疏請慶都堯母祀典，上喜曰：「堯父母異陵可徵，合葬非古。少南才識可嘉，改司直郎兼檢討。」至四月十五日還京，十九日丙辰上諭輔臣曰：「大峪之工玄寢已成，不奉梓宮早安，恐夏雨流入，枉費人力。可於五月三日子時發引，五日抵陵，六日掩玄宮，七日神主還京。」蓋力斥南行之說矣。是月二十七日，上復親至大峪視太后陵工。既閱畢，召禮部尚書嚴嵩諭之曰：「朕南巡謁陵，今又視大峪山峪地空淒，豈如純德山完美？決用前議，奉慈駕南祔，其發引吉辰另擇。」至是顯陵合葬之議始定，而太后梓宮仍南行矣。三數月之間，陵寢大事，或南或北，或行或止，更改數番，一惟聖意自裁。宰執大臣惟唯諾奉行，不復設一謀，出一見如傀儡之受牽，可恨亦可哂矣！<br>　　方大峪之初興工也，御史陳讓上疏，引舜葬九疑，二女不從之事，謂宜奉睿宗衣冠與章聖太后合葬大峪山，以章聖衣冠合葬顯陵。若必欲遷顯陵於大峪山，則承天舊陵為二聖衣冠几杖別藏，以當荊襄旺氣。上曰：「並建二陵，用衣冠交葬，從古所無，尤見乖謬。」命斥為民。當時顯陵建白，惟此一疏耳。<br>　　然其乖謬，則誠如聖語矣。<br>　　章聖后南祔顯陵已竣事矣，次年五月錦衣千戶李拱辰上言：聖母南祔之後，災異屢作，乞迎二聖梓宮俱葬天壽山。上斥其狂悖庸愚，下鎮撫司逮治。<br>　　【大峪山再用】大峪今為今上所建壽宮，向年江李諸公，謂其地不吉，歸咎於首揆申吳縣，及舊宗伯徐嘉定，舉朝聚訟，至煩聖駕再出而始決。想世宗何等英斷，始而曰豐衍，既而曰空淒，尚未有定見如此，況臣下書生臆斷乎！<br>　　太僕少卿李植江東之議壽宮，止以大峪有石為言，而不及世宗改卜一事，想未諳先朝故實也。當時輔臣禮臣豈不知世宗再閱不用，特輕信欽天監官張邦垣等之言，致此紛紛。亦幸上不以「皇祖空淒」之語致詰耳，不然諸大臣禍且叵測矣。其後訓導龐尚鴻等，又謂大峪開鑿時，玄宮有水，督工諸臣用火炙乾，不使上知。未知信否？但顯陵遣閱時，趙俊亦有有水之言，世宗竟以梓宮南遷，何也？<br>　　孝宗山陵初起，吏部郎中楊子器亦上言石中有水，時內臣主其事，上不允行，仍切責子器。<br>　　【禁中演戲】內廷諸戲劇俱隸鐘鼓司，皆習相傳院本，沿金元之舊，以故其事多與教坊相通。至今上始設諸劇於玉熙宮，以習外戲，如弋陽、海鹽、崑山諸家俱有之，其人員以三百為率，不復屬鐘鼓司。頗采聽外間風聞，以供科諢，如成化間阿醜之屬，以故恃上寵頗干外事。近日聖意頗覺之，進膳設劇，頓減於舊，此輩亦少戢矣。又有所謂過錦之戲，聞之中官，必須濃淡相間，雅俗並陳，全在結局有趣，如人說笑話，只要末語令人解頤。蓋即教坊所稱耍樂院本意也。今《實錄》中謂武宗好武，遇內操時，組練成群，五色眩目，亦謂之過錦。似又是八虎及許泰、江彬輩營伍中事，即王恭襄（瓊）亦在其中，非劇也。<br>　　【供御茶】國初四方供茶，以建寧、陽羨茶品為上，時猶仍宋制，所進者俱碾而揉之，為大小龍團。至洪武二十四年九月，上以重勞民力，罷造龍團，惟採茶芽以進，其品有四：曰探春、先春、次春、紫筍。置茶戶五百，免其傜役，按茶加香物，搗為細餅，已失真味。宋時，又有宮中繡茶之制，尤為水厄中第一厄。今人惟取初萌之精者汲泉置鼎，一瀹便啜，遂開千古茗飲之宗。乃不知我太祖實首辟此法，真所謂聖人先得我心也。陸鴻漸有靈，必俯首服，蔡君謨在地下，亦咋舌退矣。<br>　　【年號別稱】文皇靖難兵起，屢進表章自雪者所不論，即他指斥書檄，俱用建文年號。直至建文四年六月登極，改次年為永樂元年，以本年不宜復稱建文，乃仍洪武號為三十五年，實無所謂革除也。至正德十四年，寧王宸濠反，初欲改元順德，為李士實力諫乃止，稱己卯年，則逆狀昭然，未幾而敗。按李煜為宋太祖所攻，遂罷開寶年號不書，竟署乙丑年，宸濠蓋用此故事。嘗見故老云：國初曆日，自洪武以前，俱書本年支干，不用元舊號。又貿易文契，如吳元年、洪武元年，俱以「原」字代元字。蓋又民間追恨蒙古，不欲書其國號。如南宋寫「金」字俱作「今」字，曾見宋列帝御書，及妃后翰墨皆然，則又不共戴天仇也。以上各有所謂，且有所本，今人多不知。創見者則以為駭矣。<br>　　一歲兩元，本朝所無，惟景泰已稱八年，而正月十七日英宗反正，改稱天順元年。<br>　　【承天大志】《承天大志》者，世宗既追宗獻皇，益務張大其事，以明得意，遂作《承天大志》一書。時工部尚書顧璘以督顯陵工程在事，即命之總理，璘乃聘楚人顏木、王廷陳等纂修。蓋諸君俱高名廢棄，欲借此為出山計也。書成，而聖意不愜，遂報罷不復議。嘉靖末年，給事邱岳復迎上意，請重修，乃命閣臣徐階等總裁，而諸詞臣分領之。時情咸謂書成必有異擢。爭求入局，以至徐華亭與袁慈溪之相左，瞿文懿與高新鄭之相詬，俱起於此書。比進呈乙覽，上以卷中脫簡，不復敘勞，僅各得賞，諸公大失所望，時去鼎湖不數月耳。獨邱岳以建議始功，超為禮部右侍郎。次年，穆宗大計京官，岳坐降調外任。<br>　　是時侍講學士廖道南亦修《楚紀》以求媚，既而世宗南幸承天，又獻《聖皇南巡江漢賦》，上以付史館；又上《瑞應頌》四篇，亦命留覽。既而朝見，時廖居憂，乃服緋袍，上大怒，褫其職，迨《楚紀》成，終不召。<br>　　【今上史學】今上以沖聖御宇，張江陵相公進《帝鑒圖說》以勸講，內列「聖哲芳規」、「狂愚覆轍」二項，以寓勸戒。上固天縱，自是益勤史學，更命進講《貞觀政要》。至十六年，閣臣進《太祖御札》在內閣者凡七十餘通，上命留內恭藏，因索累朝實錄進覽。閣臣對以實錄成時，史臣俱會同焚稿於芭蕉園，人間並無底稿。惟皇祖世宗，特建皇史宬以藏列聖實錄寶訓，但冊樣稍廣，宜減為書冊，庶便展閱，容令中書官謄進，陸續上呈。上允之。由是金匱石室之藏，俱登乙覽矣。今上舉動，每以祖宗為法，自沖年即有小世宗之號，然亦繇《帝鑒》一書，啟沃聖心，故孜孜講究不輟。宋朝大儒如王荊公，以《春秋》為斷爛朝報，不列六經；如程伊川以看《資治通鑒》為玩物喪志，禁人弗習。宜其末造之不競也。<br>　　初修《帝鑒》時，分派各詞林編纂，江陵特總其成耳。比進御時，江陵竟以己名獨上，上褒諭甚至，無一語及他臣。一時有事筆札者，相顧愕眙憤歎，此公之失歡於後輩，此亦其一事也。近年焦漪園之進《養正圖說》，亦不以聞之同事，遂至被口語，掛謫籍。專之一字為祟如此。<br>　　【重修國史】《太祖實錄》，建文一修，永樂兩修，蓋以初本及續纂，俱未允也。然而真是非，愈不可問矣。嗣後直至嘉靖元年，御史盧瓊建議：《孝宗實錄》成於焦芳之手，賢否混淆，是非顛倒，乞乘今纂修《武宗實錄》並令儒臣改撰。上曰：孝宗錄，雖焦芳筆削任情，但當時大政大議，及人才忠邪，天下自有公論，不必改修。其係一人一事者，令纂修官因事別白之。蓋大典既定，恐改述者仍踵前轍，復任私意，上慮遠矣。<br>　　○宮闈<br>　　【仁廟殉葬諸妃】《會典》云：獻陵七妃，三葬金山，餘俱從葬。按仁宗上仙，宣宗諡皇庶母、貴妃郭氏、淑妃王氏、麗妃王氏、順妃譚氏、元妃黃氏五人，又益以先贈張氏順妃、李氏麗妃，俱係潛邸，追共七人是矣。然前是登極所封貴妃郭氏、賢妃李氏、惠妃趙氏、淑妃王氏、昭容王氏，僅郭貴妃、王淑妃在所殉中，何也？況貴妃所出，有滕懷王、梁莊王、衛恭王三朱邸，在例不當殉，豈銜上恩，自裁以從天上耶？又上未崩前之兩月，曾封張氏為敬妃，為榮國忠顯王之孫，今太師英國公輔之女，冊文中贊美甚備，亦不從殉，蓋以乃祖父勛舊特恩也。是時六宮止以貴妃為極貴，下中宮一等，至宣廟始加孫氏為皇貴妃，尋正位中宮矣。<br>　　【妃諡】本朝典制，大行皇帝尊諡十七字，大行皇后十二字，皇妃及太子與太子妃止二字而已。惟永樂間高廟惠妃崔氏薨，諡莊靖安榮，四字諡始見於此。而文皇嬪御如淑妃楊氏之諡端靜恭惠，惠妃李氏之諡恭和榮順，麗妃陳氏之諡恭順榮穆，順妃王氏之諡昭惠恭懿，賢妃王氏之諡昭肅靜惠，賢妃喻氏之諡忠敬昭順，麗妃韓氏之諡康惠莊肅，順妃錢氏之諡惠穆昭敬，惠妃吳氏之諡康穆懿恭，此皆歿於永樂間，亦諡四字，斯為異典。但文皇賓天后，從殉諸妃，史皆失載，今遂無可考據。至天順七年，敬妃劉氏薨，上輟朝五日，特贈惠妃諡貞順懿恭，蓋仿文皇諸妃例。然前是天順五年，宣廟賢妃吳氏薨，上僅輟朝一日，諡曰榮思。妃故景帝生母，景泰即帝位，尊為皇太后，上復辟仍為賢妃，而喪禮僅止此，曾不敢望敬妃萬一。上友於素篤，惟此舉似有遺憾。至成化間，惠妃王氏之諡端靜安和，德妃惠氏之諡恭莊端惠。順妃樊氏之諡恭和安靖，安妃楊氏之諡莊僖端肅，賢妃王氏之諡昭肅靖端，宸妃萬氏之諡靖莊安穆，皆英廟所遺簪履，得諡四字，於禮亦稱。其後直至正德中，英宗淑妃高氏薨，年八十二歲，諡曰莊靖安榮；英宗麗妃劉氏薨，年八十七，諡曰安和榮靖，皆四字。此二妃於上為庶曾祖母，蓋又仰體先朝遺意，以慰裕陵在天之靈。且從來妃嬪壽考未有及二妃者，此英宗獨見，禁止殉葬，使得享高年，其遺澤遠矣。<br>　　成化十一年六月，淑妃紀氏薨，特諡恭恪莊僖，則孝宗生母，用天順間劉妃禮，崇進四字非過也。而憲廟賢妃柏氏為悼恭太子生母，至嘉靖六年始薨，於上為庶祖母，蓋亦年八十餘，僅諡端順，他典亦殺，似乎過薄。惟成化二十三年正月，皇貴妃萬氏薨，輟朝至七日，諡曰恭肅端慎榮靜，遂至六字，此本朝創見，則以上異寵特加，然較之唐玄玄字原缺，據舊唐書卷五十一后妃列傳補，宗之追諡貞順武皇后，宋仁宗追諡溫成張皇后，大有間矣。此祖宗家法之嚴，不敢逾僭也。嘉靖十八年□月，貴妃閻氏薨，贈皇貴妃，諡榮安惠順端僖，蓋仿成化年間萬妃之例，以閻為哀沖太子生母也。三十年莊敬太子生母皇貴妃王氏薨，諡端和恭順□僖，又用閻妃例，可謂恩禮兼備。至三十三年正月，康妃杜氏薨，杜為裕王生母，尚書歐陽德等引先朝淑妃紀氏為比，宜令裕王服斬衰三年，上不從；輔臣嚴嵩等引太祖《孝慈錄序》為證，上復諭當避君父之尊，不當服斬衰三年，欲用賢妃鄭氏例；賴德等力爭，裕王得於府第燕居終喪，時上輟朝止一日；及議諡號，止用榮淑二字而無贈，且改儀注為賜祭、賜諡，行禮之時，差官讀祝宣冊，皆平立不拜，所以翦抑之者至矣。上意以先有哀沖、莊敬二太子在前，則穆宗為庶第三子，故閻妃當從厚，杜妃則殺其儀耳。然憲宗朝紀妃薨時，皇第一子及悼恭太子亦已先歿，孝宗獨非庶第三子乎？憲宗雖嬖萬氏，而於紀妃猶備禮不少貶，固諸輔臣匡正之力，亦以聖心無所猜忌。非如嘉靖末年，動有久待之嫌，因並簡禮於所生也。<br>　　嘉靖四十五年，未封妃楊氏薨，追封為榮妃，諡恭淑安僖，喪禮如皇貴妃閻氏例四之一，贈其父驃騎將軍、錦衣都指揮使，授兄廷美錦衣指揮僉事，妃仍祔享奉先殿。而穆宗生母康妃不與焉。又皇貴妃沈氏薨，諡莊順安榮貞靜，此妃不聞有所出，而六字諡遂同閻、王二妃，尤異。<br>　　【宮詞】嘉靖中葉，上餌丹藥有驗。至壬子冬，命京師內外選女八歲至十四歲者三百人入宮，乙卯九月，又選十歲以下者一百六十人，蓋從陶仲文言，供煉藥用也。其法名先天丹鉛，云久進之可以長生。王弇州《嘉靖宮詞》所云「靈犀一點未曾通」，又云「只緣身作延年藥」是也。<br>　　【萬妃晚幸】史云萬貴妃生於宣德庚戌，四歲選入，侍聖烈慈壽皇太后，即宣宗孝恭皇后孫氏也。云及笄侍上於青宮，憲宗以正統十四年立為太子，時方三歲，妃已二十歲矣。後至天順元年，憲宗從沂邸復儲位，年僅十一，而妃則已二十八矣。<br>　　又云：上即位遂專寵，此年七月大婚，聖齡十八，而妃則已三十五；次年，妃舉皇長子，未晬而薨，進封貴妃；此後遂不復孕，又進皇貴妃，嬖幸終憲宗之世，以成化二十三年正月初十日薨，計其年蓋已五十八。而上以是年秋八月上升，聖壽僅四十一，則妃實長於憲宗十七年。竊以為必無之事，或者史臣紀載之訛。然成化四年秋彗星見，大學士彭時上疏，乞正宮闈以綿聖嗣，且言專寵者年日以邁，宜子者恩或未逮，宜更新以回天意，又云凡女子年過四十，雖有所生而多不育，蓋謂皇長子之薨，已直指其事不復諱，是年妃蓋已三十九矣。彭文憲謂之年邁，似史臣所述，又未必誣矣。自古妃嬪承恩最晚，而最專最久，未有如此者。然則夏姬之三少，宜主之內視，信乎有之。<br>　　北周宣帝天太皇后朱氏，靜帝生母，亦長於宣帝十餘年，然而無寵。<br>　　【選江南女子】洪武五年，選蘇杭二府婦女，願入宮者四十四人，授內職，蠲其家傜役。其三十人年未二十，各賜白金遣還，任其適人，洪武十四年，敕諭蘇松嘉湖及浙江江西有司，民間女子年十三歲以上、十九歲以下，婦人年三十歲以上、四十歲以下，無夫者，願入宮備使，令各給鈔為道里費，送赴京師。蓋女子以備後宮，而婦人則充六尚也。時孝慈皇后正母儀儀字據寫本補，天下，其注意江南如此。此後天順間，命內臣選南方女婦，已昉於此。<br>　　【女官】宮中六尚之職，國初凡三定，最後則洪武二十八年重定者為準。先是分局，曰尚宮，曰尚儀，曰尚服，曰尚食，曰尚寢，曰尚功，又有宮正司，其長為正六品，嗣又升為正五品，最後官秩如之，而僚屬加詳焉。尚宮之屬，有司紀、司言、司簿、司闈，尚儀之屬，有司籍、司樂、司賓、司贊，尚服之屬，有司寶、司衣、司飾、司仗，尚食之屬，有司膳、司醞、司藥、司饎，尚寢之屬，有司設、司輿、司苑、司燈，尚功之屬，有司制、司珍、司計，其司之長為正六品，而堂屬佐貳以次遞降焉。宮正、司主糾察宮闈，視外憲臣。其局各有女史六人或四人，如外官掾吏。蓋斟酌周漢唐之制而損益焉。初設官時為七十四人，其後蓋倍之矣。<br>　　【采女官】天順三年，上命鎮守浙江太監盧永、江西太監葉達、福建少監馮讓曰：宮中原設六尚女官，以紀內事，須識字婦人充任。近年多放還家，及老疾不任事者，缺人任用。敕至，即密訪良家女子年十五以上，無夫婦人四十以下，能讀書寫字，並諳曉算法者四五十人，籍記之，待明春遣人同爾會選，令其親屬送來。觀此敕，則禁中須女官甚急。向來宮掖充滿，俱係北產，不諳文理，故命江南選擇，不獨取其美麗，亦以彗黠堪給事左右也。且是時孝莊錢后正位中宮，故浙之仁和人，宜其追念桑梓，注意南人。第不知次年所選者，果幾人當聖意耳。<br>　　選江南女子入宮，洪武時已兩見矣。<br>　　【女秀才】凡諸宮女曾受內臣教習，讀書通文理者，先為女秀才，遞升女史，升宮官，以至六局掌印，則為清華內職，比外廷能顯矣。但止六品衙門，蓋太監亦僅四品，此又次之。<br>　　然監局各內臣用事者，俱有蟒玉之賜，蓋竟用一品章服，不知六局亦有遞加者否？若外廷士子，惟翰林院有秀才，先朝名臣，如李西涯、程篁墩、楊石淙輩俱曾為之，受詞臣教習，非尋常諸生比，至修實錄等大典，亦得預焉，然不登第授官者，僅得鴻臚寺序班，與鑄印局儒士出身無異，其不逮女秀才多矣！<br>　　永樂二年，左都御史陳瑛，誣駙馬梅殷與女秀才劉氏為邪謀，則女秀才之名久矣。嘉靖初年，行皇后親蠶禮，內賜酒飯，以夫人秀才為第一等，而供事命婦輩反次之。以地在禁密，廚役難辦，命尚膳監只待。則女秀才與夫人並稱，其貴近可知。<br>　　【親王娶夷女】太祖第二子秦愍王，娶故元太傅中書右丞相河南王擴廓帖木兒女王氏為正妃，至二十八年愍王薨，王妃以死殉，遂得合葬。而次妃鄧氏，則功臣清河王愈女，反屈居其下。時，洪武十八年戊辰科狀元為襄陽人任亨泰，其妻亦蒙古人，賜國姓朱氏，而亨泰母為烏古論氏，亦色目人也。至文皇帝時，納高麗所獻女數人，其中一人為敬妃權權字原缺，據明史列傳一補，氏，侍上北征，回歸薨於嶧縣，遂藁寫本藁作塋，葬焉。蓋是時尚仍元舊俗，未禁屬國進女口也。此後遂不聞此事矣。<br>　　古來中國娶夷女者，如魏文帝悼后鬱久閭氏，為蠕蠕主阿那環長女，文帝至廢元配乙弗氏而納之，復以悼后妒，令乙弗自殺。而阿那環次女又為齊神武后，蓋中國仰其鼻息以為盛衰。<br>　　及突厥滅蠕蠕，其強大彌甚，中國爭倚以為援，宇文與高氏本欲共求其女為后，終為周所得，賴以滅齊。則唐詩所云「安危托婦人」者，又不在中國之和親公主矣。本朝英宗北狩時，也先欲進其妹，上毅然不許，迄不能行，聖主英概，奚止羞恥百王已也。<br>　　【谷王反覆】谷庶人穗，初封宣府，會燕邸靖難師起，走還京師，建文君命守金川門，文皇臨城下，穗開門納燕師，以此寵異冠諸邸。本年即改國於湖廣長沙府，至國，詐造圖讖，偽作妖言，謀制燈入貢，潛納壯士於御前。會屬府崇陽王悅燇以事逃入長沙，穗邀入府，詐云建文君實不死，此即真故主來歸，欲奉以舉事，崇陽不從，蜀王椿其同母兄也，聞其謀，遣使諭止之，弗悛，乃以聞於朝。於是太宗遣兵取之，穗倉卒不及發，遂就執至京，錮西門內，時永樂十五年也。是時建文二弟，惟庶人允熥一人在，自穗有此舉，是年即以訃聞。蓋上慮不逞者復欲借以干紀，不得不除之也。穗初意欲為劉濞、楊諒之舉，然一叛義師，再獻都城，全似司馬消難劉知俊之舉動，上賞其功，已疑其心矣。即建文果從田間再起，谷王佐之，收合餘燼，亦徒成將帥功名耳。金川門之役，曹公李景隆與谷王同啟扉納義師，皆受文皇上賞，景隆至為班首重臣，列淇、成二公功臣上，永樂四年，以嫌被幽，舉舉原作與，據寫本改，族錮鑰，其子孫至自相婚耦，至正統間始釋自便。蓋景隆之死，竟以凍餒終，太祖神靈在天，與谷王同殛矣。<br>　　【主婿遭辱】今上丙戌正月望後，駙馬都尉侯拱宸夜歸府，遇一人偃蹇太甚，執而撻之。少頃則有中使趙祚者，倚醉入府，扭結拱宸，窘辱甚至，詢之則被撻者其家奴，而祚則永寧公主所役也。拱宸憤甚上疏，旨下，笞祚而已，仍戒拱宸毋生事。<br>　　侯所尚壽寧公主與永寧公主，俱今上同胞妹，而永寧則嫠居久矣。小豎橫恣已極，而處分僅止此，使在江陵柄國時，必無此事；即有之亦必大創矣。拱宸事後，至戊子冬，駙馬萬煒奏司宮老婢沈銀蟾與內使李忠盜金銀等物，反遭詬辱。上大怒，謂聖母生辱煩瀆，盡革其蟒玉。並奪所掌宗人府印，送國子監習禮三月再奏，而宮婢內使盜竊詬辱等事不問也。<br>　　【公主下嫁貴族】本朝公主，俱選庶民子貌美者尚之，不許文武大臣子弟得預，為慮甚遠。然亦有偶值不盡然者，如高帝長女下嫁太師韓國公李善長子琪，次女寧國公主下嫁汝南侯梅興祖子殷，第五女汝寧公主下嫁吉安侯陸仲亨子賢，第八女福清公主下嫁鳳翔侯張麟子龍，第九女壽春公主下嫁潁國公傅友德子忠，第十一女南康公主下嫁東川侯胡海子觀，第十二女永嘉公主下嫁武定侯郭英子鎮，第十五女汝陽公主下嫁都督僉事謝彥子達，懿文太子長女江都公主下嫁長興侯耿炳文子璿，以上俱開國功臣，因結肺腑，且其時禁制未定也。至文皇則長女永安公主下嫁都督袁洪子容，第三女安成公主下嫁西寧侯宋晟子琥，第四女咸寧公主下嫁宋晟子瑛，蓋宋氏兄弟俱尚主，亦皆靖難功臣也。至正統間則禁例已大定矣，而宣宗第二女常德公主下嫁薛桓，則鄞國公薛祿子。以上雖貴臣，然皆右列也。<br>　　英宗長女重慶公主下嫁周璟，則參政周顒子；第二女嘉善公主下嫁王增，則靖遠伯王驥孫；第四女崇德公主下嫁楊偉，則興濟伯楊善子。周顒進鴻臚卿不任事，二伯俱以文臣起家拜五等，得連姻帝室，亦是奇事。此後則憲宗長女仁和公主下嫁齊世英，為尚寶卿齊佑子，佑亦進鴻卿奉朝請，用周顒故事也。其後公主出降，例皆白屋，直至今上長女榮昌公主選尚駙馬都督楊春元，為故太僕卿維璁孫，正德辛巳狀元也，始復為衣冠之族云。<br>　　榮昌為中宮王氏出。<br>　　【尚主見斥】嘉靖六年，永淳公主及笄，選禁臠而得陳釗，既為仇家所訐罷矣，上命再選。蓋主為興獻帝第四女，上加意憐愛之，必欲得佳偶。時高中元相公年十六，隨父少卿尚賢在京邸，風骨秀異，因而見收。故事，三人入宮，惟內廷所擇。<br>　　時宮嬪內臣皆目屬中元，乃章聖太后取中者為河南謝詔，高同里人也。中元歸之次年，即以禮經魁其鄉。主既下降，因謝寡發，為時所嘲弄，意已不懌，既聞高才貌，又未娶，登賢書，不無心豔。又數年而成進士高第，居詞林有盛名，主滋介介，形之悔歎。謝懼無計，佯以好語謀之主，欲借桑梓招中元宴會，主欣然允之。比至，而窺於青瑣，高時已偉軀幹，美鬚髯，儼然河北傖父，無復少年姿態，主夙慕頓盡，伉儷遂加篤。人謂謝能以小智回天人，亦非凡碌粉侯所辦。<br>　　○勛戚<br>　　【武定異封】武定侯郭勛，以元世祖母永嘉大長公主請諡，世宗允之，賜諡貞懿，已為異典。比進拜太師兼太子太傅，復請追贈其始祖郭英，亦許之，命賜誥追爵英如其官，此古今未有之事。<br>　　【國公文臣】國公爵雖至貴，然歷朝勛號，俱稱武臣。惟太祖朝，韓國公李善長生前疏封時得稱文臣。至太宗則姚廣孝贈榮國，亦被文臣之稱，以緇徒得比隆開國元勛，亦異矣。蓋國朝止此二人，若通侯則無之。至伯爵之稱文臣，不勝紀矣！<br>　　【朱勇恤典】成國公朱勇，自宣宗時已總禁兵，且二十年。<br>　　後英宗北征，扈駕以出，為大營總兵官，還至宣府，虜騎漸逼，勇以精卒四萬為前鋒，大敗身死，無匹馬得還。越二日大駕遂陷於土木。至景泰元年，其子儀以父歿王事請祭葬，景帝曰：勇為大帥，喪師辱國，致陷乘輿，尚可以公侯禮禮之乎？斥不許。至英宗復辟，即贈勇為平陰王，諡武愍。勇統兵敗績，其事與英公張輔等不侔，景皇帝聖語嚴正，何啻斧鉞！乃英皇反賁以真王，且為易名，比開國靖難功臣有加焉，不特忠義解體，而賞罰之無章亦甚矣。<br>　　朱氏凡贈三王，最後為定襄希忠，事在今上初年。其後言者，謂出自江陵公受賄私予，破壞祖宗典制，竟從追奪。希忠雖無裹革之績，亦免輿屍之凶，且與陸炳同出世宗於行宮火中，厥勞難泯。若勇者罪浮於邱福十倍，使在文皇時，必奪公弗嗣矣。後生知今不知昔類如此。初希忠之追王也，引武宗朝英公張懋卒，得封寧陽王例為比，至言官追論希忠奪王爵，遂並張懋之寧陽而追褫之，真池魚之殃也。然懋生前宿衛微勞，大遜希忠。<br>　　【國公文臣】國公爵雖至貴，然歷朝勛號，俱稱武臣。惟太祖朝，韓國公李善長生前疏封時得稱文臣，至太宗則姚廣孝贈榮國，亦被文臣之稱。以緇徒得比隆開國元勛亦異。蓋國朝止此二人，若通侯則無之，至伯爵之稱文臣，不勝紀矣。<br>　　【陸炳恤典】陸炳以三公兼三少，歿贈忠誠伯，諡武惠，誠為濫典。但世宗追念衛輝行宮翼衛，且有發仇鸞逆狀功，恩恤不免過隆。至穆宗朝，奪爵奪諡法，如是止矣。至高新鄭再起，復嗾言路劾其罪狀，籍沒其家，且謂當斬棺戮屍，而姑宥之。蓋高與炳無大仇，特以炳為華亭故相連姻，欲誣其寄贓，而並籍之也。時，新鄭於王俊民補蔭，唐樞復官事，抗疏力爭，謂初年用事之臣，凡先帝所斥者，盡褒顯之，幾同武王反商，欲以坐華亭之悖。然則陸炳者又非先帝所褒顯者乎？何以必戮屍籍沒而後快也？專恣誣罔如此，即不遇張江陵、馮保，能無敗乎！<br>　　○內監<br>　　【封朝鮮】朝鮮為守禮之幫，朝廷待之亦與諸夷迥異。然國初冊封多用內官，自成化間，內臣鄭同、翟安二人並使，而言官糾其非，事得寢。此後多用文臣，亦有內外兼用者。至嘉靖間，則大璫例不遣矣。隆慶元年，始又命中官姚臣同行人歐希稷弔祭朝鮮，封其姪署國事李昖者為王，即今王，為日本所侵，幾至亡國者是也，其時華亭當國，不宜有此。至今上屢遣使其國，皆用詞臣及使署充之，體統始正矣。<br>　　【內府諸司】內宮十二監四司八局，總謂之二十四衙門，俱在禁地，惟浣衣局則在皇城之外為異耳。又有寶鈔局今稱司，此外則有鞍轡局，內承運庫、供用庫、司鑰庫、贓罰庫、甲乙丙諸庫，內靈臺御酒房、彈子房、牲口房、刻漏房、更鼓房、甜食房、漢經廠、道經廠、盔甲廠、王恭廠。又洗白廠，一名縧作，即織造兜羅絨之所，不許外人窺視傳出者。而乾清宮內，則有湯局、葷局、素局、點心局、乾炸局、手盒局、冰膳局、食膳局、麵斤局、凍湯房、司房、管庫房，又有御藥房、弓箭房、御茶房、貓兒房。俱有大璫主之，所役殆數萬人。此外則有鷹房、豹房、百鳥房、御花房、蟲蟻房之屬，其名目最夥，其役日多，其費日繁，莫可稽核。蓋中官相承，窟穴深固，雖以世廟初年，新都相之肅清，今上初年，江陵相之嚴刻，亦無所措手。國計之匱，此第一漏卮也。<br>　　【孔廟內臣降香】太祖廢天下神祇王公等號，而獨存孔子、文宣王尊稱及塑像，蓋有深意。至世宗用張璁言，改王稱師，毀像用主，儒者至今飲恨。惟太祖初制，每月朔望，遣內臣降香，歷朝遵行，亦至嘉靖九年始罷之，此璁獨見也。<br>　　【內廷拳畜】大內自畜虎豹諸奇獸外，又有百鳥房，則海外珍禽，靡所不備，真足洞心駭目。至於御前又最重貓兒，其為上所憐愛及后妃各宮所畜者，加至管事職銜，且其稱謂更奇：牝者曰某丫頭，牡者曰某小廝；若已騸者，則呼曰某老爹，至進而有名封，直謂之某管事，但隨內官數內同領賞賜。此不過左貂輩緣以谿壑，然得無似高齊之郡君儀同耶？又貓性最喜跳幕，宮中聖胤初誕未長成者，間遇其相逢而爭，相誘而嗥，往往驚搐成疾，其乳母又不敢明言，多至不育。此皆內臣親道之者，似亦不妄。又嘗見內臣家所畜騸貓，其高大者逾於尋常家犬；而犬又貴小種，其最小者如波斯金線之屬，反小於貓數倍，每包裹置袖中，呼之即自出，能如人意，聲甚雄，殷殷如豹。<br>　　【劾大璫子弟】武宗朝劉瑾敗後，次年禮科給事中陳鼎，劾奏河南鄉試第七名廖鎧，乃鎮守太監堂之姪，參隨錦衣指揮使鵬之子，本福建人，冒河南籍鄉試入彀，乞命禮部削去試錄鎧名，照例問革，並治有事科場者之罪。上命除鎧名，而貸執事試院者。繼而巡撫河南都御史鄧洋，又奏河南盜起，皆由鎮守太監廖堂與其弟鵬，括利害人所致，乞正典刑。詔降鵬二級，為指揮僉事，南京閒住，仍鬻其私宅。鵬大窘，欲求救於朱寧，思寶貨無當其意者，乃令後房所寵，出入寧家，寧遂留之，因其兄疏辨並鵬復職，是時逆瑾雖誅，八黨正熾，而鼎，一言，遽革權璫從子之籍。又賊寧方冒國姓，自稱皇庶子，僅能止廖鵬之鏽秩，而鄧洋之言，初未嘗以為非也。及陳鼎以言事忤旨，內批鼎附瑾估價匿，匿字下當或脫一報字，下之詔獄，固權幸為廖鵬報仇，然以吏部尚書楊一清之救，得釋罷歸。蓋是時公道猶僅有存者，此後漸不然矣。<br>　　萬曆初年，彈治江陵公者尚不乏人，至馮璫則無片言及之。<br>　　即其姪都督馮邦寧，及名下用事大璫張大受，亦無人指及之。<br>　　迨馮璫將敗，最初言者，亦不過借司房徐爵牽及之耳。未幾，追論者連篇累牘，諺所云「打死虎「也，可以觀世變矣。<br>　　馮邦寧者，璫保之姪，以恩澤曆官左都督，恃保勢橫於長安，莫敢與抗。偶與江陵之長班名姚曠者遇，訶辱之，曠不遜，因相爭鬥，為邦寧徒御棰擊稍過，歸訴於主人，即遣人述其事於馮璫，璫呼邦寧至，杖之四十，褫其冠服，不許朝參。當時江陵曲媚馮，以固權寵，而能折辱其姪乃爾，璫以江陵片言，不難笞猶子以謝過，似亦非他內官所及。<br>　　邦寧又遇大司寇劉白川應節不避道，劉叱之下馬，今六卿未必有此事矣。<br>　　【內官定制】太祖定宦官之制，亦歷五次而始有成規，其初吳元年，內史監至有正三品者；洪武四年降為正五品，其長曰令；十七年又降其長為正六品，蓋爵秩遜女官之六尚焉；至二十八年始定為十監，以太監為之長，秩正四品，不復更矣。<br>　　監曰神宮，曰尚寶，曰尚膳，曰尚衣，曰司設，曰內官，曰司禮，曰御馬，曰印綬，曰直殿。又增御用監凡十一，至三十年又增都知監，掌內府各監行移一應關支勘合，其設官品秩，一如各監，今通呼為十二監云，又設六局，曰兵仗，曰內織染，曰針工，曰巾帽，曰司苑，曰酒醋麵，而先所設皮作、司牧、顏料三局，廢不復見，想並統於他署矣。三十年又增銀作、寶鈔二局，其庫有三，曰司鑰，曰內承運，曰內府供用；其司有二，曰鐘鼓，曰惜薪。今中官輩例稱為二十四衙門。然今又有浣衣等局，與混堂諸司，未審何屬也。司禮今為十二監中第一署，其長與首揆對柄機要，僉書秉筆與管文書房，則職同次相。<br>　　其僚佐及小內使，俱以內翰自命，若外之詞林且常服亦稍異。<br>　　其宦官在別署者，見之必叩頭稱為上司，雖童稚亦以清流自居，晏然不為禮也。內官監視吏部掌升選差遣之事，今雖稱清要，而其權俱歸司禮矣。御馬監雖最後設，然所掌乃御廄兵符等項，與兵部相關。近日內臣用事稍關兵柄者，軋改御馬銜以出，如督撫之兼司馬中丞，亦僭擬甚矣。內職惟鐘鼓司最賤，至不齒於內廷，呼曰東衙門，聞入此司者例不他遷，如外藩王官。然而正德初，劉瑾乃以鐘鼓司入司禮者，又傳先朝曾召教坊司幼童入侍，因閹之為此司之長，以故其儕鄙為倡優之窟，不屑列班行，未知然否。近又聞內臣輩云：惟都知監為下等衙門，不得他升。今內府所稱十二監，與前無異。而六局之外，又以浣衣、銀作為八局，而司則鐘鼓、惜薪外，又益以寶鈔、混堂為四司，是為二十四衙門，與國初制小異，不知何故？<br>　　洪武四年，命吏部定內官散官：正四品正中大夫，從四品中侍大夫，正五品中衛大夫，從五品侍直大夫，正六品內侍郎，從六品內直郎，正七品正奉郎，從七品正衛郎，正八品司奉郎，從八品司直郎，是時未有太監也。後以四品授太監，遂為中官極品。蓋其名肇於金、元，本朝因之，以至於今。唐制：宦者官階與廷臣同，最為失體。宋則別置勛階，神宗嘗曰：祖宗為此名，有深意。至徽宗一變其制，遂至建節矣。本朝內臣俱為吏部所領，蓋《周禮．塚宰》統閹人之例。至永樂始歸其事於內，而史諱之。<br>　　【內臣罪譴】內臣得罪，祖宗時俱下法司，近代以來多自內批出。其輕者云：降作奉御私宅閒住。蓋猶為六品官也。又降奉御者，或云「發南京新房閒住」，或云「往鳳陽祖陵司香」，其重者降作小火者，發去南京孝陵司香，則無官矣。又重者，則云「降充淨軍，發去南京孝陵衛種菜。」其更甚者，至云「夾四夾」，「拶四拶」，「打一百，發南海子常川打更」，則示意殺之，十無一存者矣。<br>　　聞之中官輩云：種菜者至南京，其守備大璫坐堂皇，喝云「取職事來」，則淨軍肩一糞桶並杓趨過前而去，雖司禮首璫得罪亦然，又晝夜居菜圃，非赦不越寸步。<br>　　【禁自宮】永樂二十九年，仁宗初即位，長沙府民，有自宮求為內侍者。上曰：「游惰不孝之人，忍自絕於父母，豈可在左右？發為卒戍邊。」未幾，興州左屯衛軍于徐翊奏：「有子自宮，今為內豎，乞除軍籍。」上曰：「為父教子，為子養親。爾有子不教，自傷其體，背親恩，絕人道，皆原於爾，出其子使代軍役。」<br>　　又諭刑部尚書金純等曰：「今後有自宮者死不貸，若加宮刑者，朕亦惡之。宮刑下死刑一等，須嚴禁止。」因顧學士楊士奇等曰：「此事須以詔書行之。其禁止自宮，並宮刑如此。」然洪熙元年，宣宗登極，赦書內又云：在京工人犯罪被刑，剜刺已成殘疾者，即與開除差役。是年行在工部奏舊經閹刺銀匠周阿佛等七十六人，自陳老疾乞免役。上曰：「刑餘之人，其稱老疾必不妄，令免役閒住。」則肉刑在太宗朝未除也。至本年有軍民任本等數人，自宮求用。上曰：「皇考時，有自宮者皆發戍交趾，此人尚敢爾耶？即循例發遣。」以上兩朝兩年事也。未幾，宣宗又下太僕卿戴希文子懷恩，及前翰林庶吉士成敬於蠶室，豈僅禁自宮，而腐刑仍用耶？宣德以後始廢論腐，英宗禁自宮尤嚴，犯者俱戍極邊。正統十三年，江西鄱陽民樊侃、陝西盩釐民李回漢自宮，詭云病疳，及墜馬損傷求用。上以故違禁令，俱發遼東鐵嶺充軍，仍著為令。景泰三年七月，景帝諭禮部尚書胡濙：聞民間自宮者甚多，可榜諭敢犯者及投王府勢宦之家，俱如舊例處以不孝。然天順二年七月，命宮監徒四十四名，女口八十人，送浣衣局又何也？此後不復用宮刑，而禁自宮加厲。弘治六年五月，軍人馬英妻羅氏，自宮其幼男馬五，事覺，羅氏坐下手之人當斬律，刑部郎王嘉慶等三人改議杖罪，上怒，謫嘉慶於外，羅氏坐死如律。以孝宗仁恕，而痛嫉此事乃爾。正德二年九月申嚴自宮之禁，但有潛留京師者論死。時宦官寵盛，愚民盡閹其子孫以圖富貴，有一村至數百人者，雖禁之莫能止。<br>　　是月即審錄重囚，有自宮坐罪者十二人，擬以可矜，上謂年幼，姑繫之勿釋。至八年三月，又嚴自宮論斬之法，武宗最任內臣，亦力禁如此。嘉、隆而後，自宮者愈禁愈多，其入內與宮婢配偶不必言，乃出外恣游狹邪，即妓女亦願與結好，倡家所云「守死哭嫁走」者，靡不有之。昔南宋大璫陳源，得宮人菊部頭為婦，為高宗再宣入禁中，源結恨而死，豈此曹之前茅歟？古人以宮者守內，今雖宮不足以止淫矣。余謂都下椓人之鬧坊曲，江南髡牝之圂閨房，違男女之性，變交接之具，真宇宙間兩大妖孽。若其中每伏勾引奇禍，則髡牝之毒尤烈矣。<br>　　自宮之禁，惟今上壬辰年處滇事用律文，先是黔國公沐昌祚以縱下人貪虐，為撫按所參，內有私閹男子李時李名，上命立斬之。按楊用修云，黔公府舊有內使二十人名到坐。<br>　　【中官蔭冑子】內臣恩澤蔭弟姪為錦衣者，累朝俱有之，惟任子則罕見。弘治十五年，太監莊旺死，其名下尚膳太監王安等，為旺姪比例乞恩，送監讀書，給事倪儀劾安故違成憲，妄請宜罪。禮部亦謂昔無此例，近太監孫振姪漢得請，故安等引以為例，並漢遣回，上從其言，自是中官無復敢以冑子請者矣。<br>　　天順三年左順門正忽思忽奏：臣海西女直人，自洪武入內廷，有姪佟預，在京生長，粗知章句，故鄉萬里，無家可歸，欲圖報效，無由進身，乞入國子監讀書。上從之。蓋又不始於孫振矣。是時曹吉祥之姪欽，方封昭武伯用事，又何有於一冑子也！<br>　　【考察內官】弘治十七年，以西方災異日聞，吏科給事許天錫上言，乞定京官考察之制，謂十年大疏宜以六年為率；又言輔導之臣，不能引咎避位，今縱不能如古策免三公，欲將文武大臣暫革公、少之銜，待天意既回還職；又內府二十四監局，掌印僉書太多，乞敕司禮監會同內閣，將各內官內使考察，嚴加裁革，南京監局亦行一體考察。上曰：此奏深切時弊，其詳議以聞。既而吏部覆奏：京察六年一舉，永為定制。其大臣兼宮少銜者，惟英公張懋、大學士劉健等凡六人，其革留惟上命。<br>　　上是其議，惟宮、少銜免革。而考察中官一事，吏部不覆奏，內閣不主張，即言官亦不再請，遂使給事讜言，付之逝波。時秉銓者馬端肅，當國者劉文靖，且值孝宗聖主，而捍格如此，豈路馬不當齒耶？何況因循至今日，敢復糾及閹尹耶？令人浩歎。<br>　　許天錫在省垣建白最多，俱中肯綮，至正德二年為工科都給事中，為劉瑾所憎，欲羅織之，於六月初一日自經死，蓋畏橫禍凌辱，甘心溝瀆也。天錫，福建閩縣人，弘治癸丑進士。<br>　　【鎮滇二內臣】太監錢能，女直人，兄弟四人俱有寵於成化間，曰喜、曰福者，俱用事先死，能號三錢，出鎮雲南，其怙寵驕蹇，貪淫侈虐，尤為古所未有。其時有二事最可資笑：雲南有富翁病癩，其子頗孝，能召其子曰：「汝父癩傳於軍士不便，且又老矣，今將沉於滇池。」其子大恐，出厚貲乃免。又王姓者，業賣檳榔致富，人呼為檳榔王家，則執其人曰：「汝庶民也，敢惑眾僭號二字王？」復盡出所有方免。後繼之者雖貪求無厭，聞斯事未嘗不失笑也。能後守備南京，弘治末老死京師，正德初賜葬最勝寺，人疑無天道。其幼畜錢寧於滇，晚俾專鎖鑰。能病，寧利其所有，遂進毒於能而死。寧初名福寧兒者是也，本李巡檢之家生子，然則能之惡，亦不為漏網。錢寧後被武宗異眷，至賜國姓，其授刺公卿，直書皇庶子朱寧，後以交通寧庶人，為同類江彬所發，奪爵下獄。至世宗登極，寧坐寸磔。其子永安，官後府右都督，時方八歲，亦坐斬，報應之說似亦不誣。至弘治中，內官吉慶出守金齒路，選京師惡少從行，括民財不遺錙銖，勢若擄掠，所收貨皆寶石，擇最珍者櫝以自隨，籍扃一室，晝夜守之，群傔垂涎不能得，日謀所以死慶者。<br>　　會慶病渴，各傔禁水弗與，醫來私賂之，進金石藥，慶燥極，呼親信出櫝中寶易水活命，得寶者復馳去不顧，慶突地而號，髮焦膚裂死。從者各載貨逃去，屍蛆逾月，官司方為瘞之。成化中無足論，若孝宗朝號極治，而中官之橫至此，即滇南一方，而普天可知矣。究皆為輿佁所毒，多藏之能殺身至此哉！世廟初政，毅然盡革之，真千古卓見。今上二十六年，又遣中使楊榮入滇，開採諸礦，因而搜取寶石，詐擾諸夷，土司俱蠢蠢謀亂，若不撤回，西南憂未艾也。若天津之馬堂，福建之高寀，遼東之高淮，徐州之陳增，湖廣之陳奉，廣東之李鳳、李敬，通灣之張燁，湖口之李道，儀真之暨祿，兩淮之魯保，山西之孫朝，陝西之梁永，江西之潘相，宣大之王虎，河南之胡濱，幾遍天下，其播毒皆楊伯仲也。<br>　　【請內官體訪考察】正統五年，南京御史魏淡，為堂官右副都御史朱與言，論其老疾致仕，乃疏言南京諸司，富者朋此為私，貧者孤立無助，若憑風憲考察，少合公論。守備太監劉寧，忠直公平，乞令體察。上不許，並其疏不行。景泰二年，鎮守福建刑部尚書薛希璉，奏請會同右監丞戴細保，考察文武方面官員。吏科糾之云：考察之任，向不以屬內臣，希璉乃借以媚權，殊失大體，有負重任，乞正其罪。上詔考察，仍如舊例，宥希璉不問。正統初年，王振已盜權，魏淡以此逢迎求復官，而其計不得行。景帝待中官最嚴，希璉獻媚，至欲以黜陟大權歸宦寺，其罪正合結交近侍，紊亂朝政之律。乃帝終不怒，自福建任滿，又改鎮山東。英宗復辟，又召入為南京刑部尚書而卒於位，皆不可解之事也。<br>　　【老兒當】武宗初年，選內臣俊美者以充寵幸，名曰老兒當，猶云等輩也。時皆用年少者，而曰老兒，蓋反言之。其後又有金剛老兒當，其人皆用事大璫，如張忠輩皆在其中，則見之彈章者，此則不得其解矣。<br>　　正德末年，京城內建造鎮國府，及老兒院等大工，蓋又與至尊並列，俱嘉靖初年拆毀。<br>　　【閹幼童】英宗朝最嚴自宮之禁，而臣下不奉行者，則時時有之。如正統十四年，麓川之役，靖遠伯王驥、都督宮聚，奏征思機發，擅用閹割之刑，以進御為名，實留自用，為四川衛訓導詹英所奏。上以驥有功姑宥之。至天順四年，鎮守湖廣貴州太監院讓，閹割東苗俘獲童稚一千五百六十五人，既奏聞，病死者三百二十九人，復買之以足數，仍閹之。事聞，上降旨切責讓，並責巡撫都御史白圭，以不能救正而已。此兩事猶曰用兵誅叛，翦其逆種也。至如正統間，福建總兵寧陽侯陳懋，進淨身幼男百八人，收之；又如正統四年，雲南三司揀選黔公沐斌家閹者福住等十六人，年幼堪用，上命送司禮監；又景泰間，鎮守福建右監監丞戴細保，送淨身小口陳石孫等五十九人，帝命送司禮監，此又無罪而刑矣。豈閩中為唐、宋中官窟宅，至今尚然，即古所稱私白者耶？又如景泰五年七月，永興王志濮擅收閹者十四人，詔宥其罪，收入司禮監，則又勛臣藩府違禁閹割，不究其罪，且收其人，是主上先置三尺於高閣矣。欲釐敝習，不亦難乎？<br>　　【內臣辱朝士】成化二十一年，尚寶司丞許浣，遇太監鄧才濩於途不避，令人以杖棰之，碎其牙牌，事聞下浣及才於錦衣獄，既而才浣送司禮監治之，浣杖三十復職。弘治二年掌尚寶司□政□溥為尚寶監奉御姜榮所毆，破鼻流血。事聞，上怒，杖榮三十，降小火者，以溥忍辱不言，有玷朝列亦冠帶閒住，則內官為得計矣。後至隆慶二年，亦有內官許義詐人財事發，巡城御史李學道不待奏請，竟笞之，群閹忿恨，次日聚毆學道於左順門。上大怒，杖之百，戍為首者於煙瘴，其餘俱發孝陵充淨軍。又萬曆三十年，禮部侍郎敖文楨過宣武門，遇三醉閹乘馬突過，無端肆詈，且行兇肆毆，碎其扇轎，敖避門官郭成家，比錦衣官校至救解，亦被毆，或云鄭妃宮內侍也。明日疏控於朝，今上亦大怒，痛治此宦，斥為淨軍。此二事為得體云。<br>　　然邇年礦稅諸璫，凌轢督撫大臣，屬視藩臬監司，參提郡邑長吏，縉紳慘禍，又不可勝紀矣！<br>　　【內官被劾重譴】嘉靖二十六年，南京守備司禮少監邱得，請復守備廳諸役，科道官雷賀等劾之，謂得為江彬餘黨，向充孝陵淨軍，又夤緣起用，已為幸矣。今明旨清役，而得故違冒請，宜正其罪。上即命革去新增軍丁，邱得仍充淨軍。從來參及大璫，未有立斷快意如此者，肅皇真聖之英者也。<br>　　又內臣侯章之母，殺使女而支解藏之，事發擬絞，世宗命立斬之。又己亥歲，世宗自幸承天還，獻後梓宮南發。御史劉士逵劾內官監丞閻綬、錦衣指揮趙俊，奉命整理梓宮，乃綬狠戾，俊貪穢，乞賜裁斷。上曰：趙俊屢差，未聞若是。必是同閻綬習染為非，俊令改過任事，綬著捕繫解京治之。其裁抑中官如此。<br>　　【內臣賜私印】先朝多賜大臣印記，自蹇、夏諸公始，後漸及大璫。世宗朝，凡文武貴幸者俱有賜，獨不聞及大臣。今上初賜馮保，曰「光明正大」，曰「汝作舟楫」，曰「爾惟鹽梅」，則直以宰相待之，非復先朝所刻「金貂貴客」之比矣。<br>　　又有曰：「魚水相逢日，風雲會合時。」蓋又封聯也。馮印俱牙刻，未幾籍沒，不知諸印亦入天府否？馮保之初得罪也，止降奉御南京孝陵司香。其後數年，名下官某上疏，乞上恩召保還京，始謫保為淨軍，發孝陵種菜。馮別號雙林。<br>　　【紀述內臣】古來史冊，自范蔚宗始紀宦者傳，後代述史者因之，然未有特作一書者，惟唐末致仕樞密使嚴遵美，有《南北司治亂志》。遵美於閹宦中號賢者，是時呼朝士為南司，而宦者為北司，以典兵在禁城之北。所謂左右神策兩中尉居之，蓋猶以樞密及兩中尉與宰相對稱，不專屬中官也。邱文莊在先朝曾上《大學衍義補》一書，孝宗嘉納，累朝俱置之講幄。然當時譏其中獨無內官一款，實迎合中涓，遂蒙聖眷，或論者苛責之過。近日今上二十年，四川僉事張世則上所撰《貂璫史鑒》，則專指中貴人，蓋采掇載籍，而有評有考有論，又為贊為箴為詩，其中備列善惡，上下其章於禮部，時部覆極稱許之，謂內書堂宜進世則所進，與《忠鑒錄》同立課程，使其口誦心維，可以遷善改過。上命留覽，但不聞發付史局，人間亦無刻本，恐遂湮沒不傳，可惜可歎！<br>　　【王振】正統已巳之難，全由王振，英宗錮南內者七年，亦良苦矣。復辟之冬十月，即用太監劉恒等言，命招魂以葬振，次年又下廣西參政羅綺於法司禁錮之。綺，磁州人，為仇家告，其本州同知龍約自京還，傳言當今又寵宦官，鏤香木為王振形葬之，綺聞而笑，遂有是命，約與綺俱以妖言論斬。<br>　　又一年，智化寺住持僧然勝，又奏故太監王振有功社稷，已賜祠名旌忠，立碑於祠前，再乞贈諡為萬世勸，上命禮部議之。<br>　　至天順六年，然勝又奏智化寺成於太監王振，舊有賜經及敕諭，正統十四年散失無存，乞仍頒賜，以慰振於冥漠。上又從之。<br>　　蓋振之罪，上通於天，而英宗之寵眷生死不替，正如唐德宗奉天圍困解後，尚思盧杞欲召用之也。王振像尚存智化寺中，至今香火不絕，異哉！天順七年，河南裕州民告其知州秦永昌貪暴，上命錦衣官校核之，逮至京師鞫，籍沒其家，斬永昌於市。時五月初旬，非行刑時也，且以部民訐州官至論殊死，此古來奇事。時曹、石雖誅，而告密之風轉熾。始掌錦衣者為逯杲，以酷暴激曹欽，及杲見殺，門達繼之，酷加甚焉，故終天順一朝，刑戮乃爾。<br>　　【陪臣飛魚服】正德初年橫賜，如武弁自參游以下，俱得飛魚服，此出劉瑾右武，已為濫恩。至湖廣荊州知府王綬者，貪暴一方，遇朝覲時，都察院署其考曰：兩司畏其脅制，而考語欺天；百姓苦其誅求，而怨聲動地。時以為實錄，然為劉瑾所厚，終不敢去也。綬自陳有捕盜功乞恩，上命賜以飛魚服，日衣以坐堂，愈肆其虐。以郡守得此，真異事矣！其時有日本國使臣宋素卿者入貢，賂瑾黃金千金，亦得飛魚，則本朝外夷陪臣未有賜者，尤奇之奇者也！素卿名朱縞，本浙之鄞人，至嘉靖間，遂啟倭賊入犯之禍。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
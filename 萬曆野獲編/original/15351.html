<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬曆野獲編 - 第二十七卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十七卷</font></h4>
			　　○釋道<br>　　【釋教盛衰】後魏道武帝，用崔浩之言，盡誅緇流，毀梵宇，可謂備極慘毒。而太子不遵其命，多所洪護。至胡太后而其教愈盛，遂冠古今。唐武宗亦用李德裕之謀，沙汰僧尼，犯者立死。未幾，嗣位者為宣宗，旋興復之。蓋授受之間，不能盡同如此。我太祖崇奉釋教，觀宋文憲《蔣山佛會記》以及諸跋，可謂至隆極重。至永樂，而帝師哈立麻「西天佛子」之號而極矣。歷朝因之不替。惟成化間，寵方士李孜省、鄧常恩等。<br>　　頗於靈濟、顯靈諸宮加獎飾。又妖僧繼曉用事，而佛教亦盛，所加帝師名號，與永樂年等，其尊道教亦名耳。武宗極喜佛教，自列西番僧唄唱無異，至托名「大慶法王」，鑄印賜誥命。世宗留心齊醮，置竺乾氏不談，初年用工部侍郎趙璜言，刮正德所鑄佛鍍金一千三百兩，晚年用真人陶仲文等議，至焚佛骨萬二千斤。逮至今上，與兩宮聖母，首建慈壽、萬壽諸寺，俱在京師，穹麗冠海內。至度僧為替身出家，大開經廠，頒賜天下名剎殆遍，去焚佛骨時未二十年也。然上神聖，雖皈依淨土，毫不以意指示人。辛丑壬寅間，紫柏老人游輦下，極為慈聖所注念，即上亦出御勔與答問。第至開戒壇諸事，大榼輩屢屢力為之請，終不許也。後妖書事起，紫柏逮入獄尋卒。上亦不問。<br>　　隆慶間，北虜俺答通貫，朝廷必遣僧於互市時賜以經像。<br>　　虜中奉之加禮，膜拜稽角，酋長及部下數十梵唱者如海潮音，然後恭問皇帝聖躬萬福，以及將相大臣。僧為具說因果報應，勸以戒殺修善，酋長輩傾聽贊歎，臨行哀戀不忍別，厚加贈遺而返。蓋自萬曆初，俺答西迎活佛之時，見敗於瓦剌，益信活佛之言，因敬奉西域象教，所至皆設中國香花，及中國所賜錦綺莊嚴之，以當供養。俺答死，其子黃臺吉襲封。黃臺吉死，其子扯力克臺吉襲封，以至於今。而三娘子者，係俺答嫡外孫女，自俺答晚年，即為虜中哈屯。哈屯者，即閼氏「可敦」之轉語，實正配也。其子其孫，相繼烝之。世為哈屯，其帳自別，有精騎數萬，虜部畏服，勝於順義王。虜酋代立，未與結伉儷，則支部皆不歸命，以故牝晨者四十餘年，且有權謀，能以恩威制部落，奉佛極精嚴，每以入犯內地為戒。予見其畫像，面圓滿秀媚，身亦纖長，不類虜婦，頸間掛數珠，手中復有一串，作數佛號狀。亦氈毳中異人也。蓋自庚午辛未迄今，佛法更盛行於沙漠，因之邊陲晏然，其默祐聖朝不淺矣。<br>　　【僧道異法】弇州紀：「洪武中有詔，凡火居道士，許人兵詐銀三十兩、鈔五十錠；如無，打死勿論。」謂親見於刑部所藏《事例》，以為異。此誠異矣。然正統間，更有一事與之同者。時，山西有僧夜入奸婦家，為同奸者毆死，法司論毆者以絞，評事王亮駁之曰：「舊例僧有妻者，諸人得毆辱之，更索其鈔五十錠，無鈔毆死勿論。今僧犯奸，方之有妻，其罪尤重，毆死奸僧者宜蒙矜恤。」上命宥死戍邊。此則見之史者。<br>　　蓋二法必皆太祖所定，特未載入律中耳。今陝西西寧諸衛土僧，俱仿西番有室，且納於寺中，而火居道士則遍天下矣。又僧之犯奸者，近止令追牒還俗，正墮其計中。若二法得行，其於除淫蕩穢所裨不小。<br>　　【感通寺】雲南大理府城南十里有感通寺，一名蕩山，漢摩騰竺法蘭由西天竺入中國時建，唐時南詔重新之，山徑曲折數十里，林樾蔽虧，佛堂之外，有僧院三十六。洪武十六年，寺僧無極入覲，獻白駒一、山茶一。上臨軒之頃，山茶忽發一花，上異之，賜御制詩十八章，敘其水陸往返之勞，仍敕撰記，略曰：「此寺落成之時，住持者焚香默禱，一夕有佛像自城中飛來，而奠位於此，今大雄殿未燔像是也」。以上俱出太祖聖制，其為傳信無疑。佛法之靈異如此，宜開天聖人之表彰尊信，後世崇奉不衰也。楊用修戍滇中，寓此寺最久，寫韻樓即其臥室，寺產茶甚佳。<br>　　【女僧投水】尼之作奸，余向曾記之。茲觀國初事跡，而知太祖之處奸尼，尤直捷痛快也。上嘗使人察在京將官家有奸者，時女僧誘引功臣華高、胡大海妾數人，奉西僧行金天教法，上命將二家婦女，並西僧女僧俱投之於河。既不必讞鞫定罪，亦不須刀鋸行刑，盡付洪波，俾登覺路，真萬世良法也。頃江右周中丞（孔教）以乙巳丙午間，來撫江南，因吳中有假尼行淫一事，遂羅致諸尼，不笞不逐，但以權衡准其肥瘠，每斤照豸肉之價，官賣與鰥夫。真一時快心事！但坊市報名，或先賂衙官胥吏輩，得預匿大家，因而願充妾媵，以余所知，殊不乏人。又浙中大吏，不能仿其意嚴為之禁，浙西一路庵院，遂成逋逃蔞。天下事不得盡如意如此。<br>　　【酒帘得子】姚少師（廣孝）奉命賑荒歸吳中，見一酒帘書字奇偉，問之，為里中少年所書，召之至，喜愜遂以為子，命名曰繼，即承蔭為尚寶，以至太常少卿。此王文恪（守溪）以語李文正（西涯）者。李因述趙松雪一事為證，趙亦睹酒幟所署，驚曰：「天下惟我書獨步，今乃勝我何也？」既知為雪庵李溥光筆，急命輿之來，乃僧也，語甚洽，因薦之朝，官至昭文館大學士，加榮祿大夫。茲兩事俱奇甚。一釀肆敝布，或以之得子，或以之得官。且兩人俱釋氏，各極文臣之位，總借墨池一派，延世賞，冠廷閣，佛家所謂時節因緣，真有數耶？今姚繼之後，盛於吳中，俱不肯名廣孝法嗣耳。<br>　　元朝宮殿匾額，初出李雪庵筆，元世祖大加賞愛，趙松雪因讓之，不復書。<br>　　【番僧賜印】大臣受主上殊寵，賜以印章者，始於仁宗，優禮蹇夏諸公，至宣宗亦有賜，其後則世宗之賜為多，皆以閣部或勛舊得之，非過也。惟宣宗賜金英等，而貂榼亦濫承矣。<br>　　憲廟賜李孜省等，而方士亦橫極矣。世宗馭下嚴峻，而內侍張佐、麥福，真人陶仲文、邵元節所得，前後更多於輔弼。今上則惟馮榼、張相兩人受賜而已。然歷朝雖有橫賜，無及沙屠者，惟正統八年番僧庥察失吉陝西廣善寺修行，特賜敕諭並齎圖書，其文曰「廣宣慈化」，此後遂不絕書，則實前代所未有。<br>　　又正統八年，陝西石崖寺靜悟憚師名阿難答者，通其姪女，為岷州衛諸生所發，上曰：「出家人寧有是，其宥之。」不加詰譴也。蓋寬假番僧類此。<br>　　永樂間，文皇得美玉，欲刻印以賜大寶法王。黃淮諫曰：「中國向來無此奇璞，今特恩賜之，將使番部輕天朝。」上遂止。當時文皇之異禮胡髡，蓋不特哈立麻矣。嘉靖中，賜遼、徽二廢王真人印，事固不經，式亦奇大，然止範金為之耳。<br>　　【夷僧行法】兵部尚書靖遠伯王驥，自征麓川思任發奏捷歸，上言征麓川時，有雲南大理府阿叱力僧綱司、土僧何清，在彼結壇行法，將思任發及刀漢招父子縛藁為人，背書名字，枷鐐刀箭砍射驅魂，在壇晝夜咒壓，果有青蛇花雀入壇，黃昏神號鬼哭。後隨大軍過江殺賊，持番行法，直至賊門，呼風止雨，佐助火攻有驗，宜錄其功。上不允。都綱董榮等復奏何清，且請增設僧綱司數處。上始令授何清等僧官，仍居本寺，而僧綱司不許增。按驥上此疏時，思任發已逃去不獲，乃為誕妄不經之語，以誑主上。其後凡三度南征，驛騷半天下，兵民死者數十萬，蓋不待訓導詹英之彈章，而已自呈其狂肆矣。正統八年，分守獨石都督同知楊洪言，云州堡西金閣山崇真宮，其神能出光怪致靈異，去秋巡徼至東涼，猝遇虜騎勢張甚，臣默禱於神，虜遂遁去，因以私錢修廟，今已畢事，乞賜敕額，及道流住持。上命賜名為「靈真觀」，度道士主之。是時王振燄已熾，邊帥神其說以獻媚，習為故事。以至嘉靖末年，每遇奏捷，必以「仰仗玄威「為疏首第一句。則正統已為之先鞭矣。<br>　　【主上崇異教】主上新登極，輒度一人為僧，名曰代替出家。其奉養居處，幾同王公。聞初選僧時，卜其年命最貴，始許披剃，有云重賂主者，中貴人乃得之。第先朝必不然。如憲宗登極，輔臣李賢諫曰：「高皇帝《祖訓》明有寺院燒香降香之禁違者，並領送之人處死。近傳番僧入內誦經，至晚乃出。<br>　　又有非奉聖旨，傳送銀物於寺觀者。乞明禁以嚴宮禁」。上優詔答曰：「《祖訓》敢不只率。」武宗登極，禮卿張升諫曰：「近聞真人陳應循、西番國師那卜堅參等，各率其徒，假以祓除薦揚，數入乾清宮，几筵前肆無避忌，京師無不駭愕。請執諸人革其名號，追其賞賜印誥，斥逐發遣。」上允其言，一一查革，並追所賜玉帶諸物，令有敢夤緣出入宮禁者並罪之，其嚴於《祖訓》如此。然成化之中年，已為妖僧繼曉建大永昌寺，上親臨幸之。正德之中年，造萬壽寺於禁苑，上身與番僧唄誦其中。視前兩答詔，抑何矛盾也。英、孝二祖，一張一弛。本朝聖主尚不免溺此教，以貽新朝之補救，況後聖耶？世宗忿髡輩之積蠹，焚慈恩，焚佛骨，而事玄之盛，又十倍焉！<br>　　【僧道異恩】成化十七年，傳升道錄司右至靈鄧常恩為太常卿。蓋自永樂間升右善世姚廣孝為太子少師，及全真邱元清為太常卿，後來未有異典。然姚係佐命元勛，邱曾為監察御史，常恩不過以房中術得之。時，尹恭毅（旻）任太宰，不能執奏。<br>　　又是年，賜番僧萬行清修真如自在廣善普慈宏度妙應掌教翊國正覺大濟法王、西天圓智大慈悲佛，領占竺等十四人誥命。時周文安（洪謨）為宗伯，亦不聞執奏也。蓋憲宗於釋道二教，俱極崇信如此。後孝宗登極，奪常恩官正其罪，領占竺者亦降號國師，遣歸四川之彭縣光相寺住坐。未幾，即遣內臣召還，令馳驛來京，言官屢諫屢止，至十五年又召之來，命居大慈恩寺。蓋此時道教置不談，而佛氏為中宮及大榼所信向，孝宗亦不能自異也。至正德間，上親習西番梵唄，與番僧輩演唱於禁中，至自稱大慶法王，給印賜下院，為禮卿傳瀚所駁。直至嘉靖中葉，上居西內，躬行齋醮，邵、陶輩寵冠古今，有非王仔昔、徐知常所敢望。又用羽流言，焚棄佛牙頭骨幾盡，而釋氏之不振極矣。<br>　　番僧之號凡數等，最貴曰大慈法王，曰西天佛子，次曰大國師，曰國師，曰禪師，曰都綱，曰剌麻。宣宗末年，入居京師各寺者最盛。至正統初，遣回本處者至六百九十一人。既而禮部尚書胡濙，再請汰其四百五十人以聞，上命法王佛子不動，餘者去住，聽其自裁。蓋此輩於光祿寺日給酒饌牲廩，有日支二次三次者，此外又別支廩給。當宣德年間，其冗食如故。英宗初政，亦未能盡革云。<br>　　【毀皇姑寺】皇姑寺在京師西山，不知所始。嘉靖六年丁亥，上諭輔臣楊一清云：「前有旨下部，謂尼僧與僧道不同，而尼僧寺與僧寺道觀又不同，今因桂萼奏毀尼寺，已行下矣。<br>　　今若皇姑寺仍留，是不去其根也。」乃旨出之後三四日，不知何人哀奏兩官，皇伯母見諭，以皇姑為孝宗所建，似不可毀。<br>　　聖母亦以孝宗為言。蓋小人進禍福之言，故兩宮一時傳諭。次日，聖母又諭：「欲建一寺，即將此寺與我亦好。」蓋此寺乃皇親內宦供給佈施，必有請告之者矣。按世宗此旨。已洞見宮掖隱情。既而聖諭又下，輔臣楊一清等曰：「慈訓兩頒，宜即順命。但懲惡務去本，方免後患。今將此寺房留與無歸尼僧暫住，止著終身，不許復引其類，其祖宗時所賜敕額追回」。此旨既下，其後因循至今，又八十年矣。尼僧之增日多，宣淫日甚，檀施亦日益不貲矣。蓋其根株俱在內廷，以世宗英斷，尚不能鏟除，況後世乎？自丁亥後又十年，而霍文敏（韜）為南禮卿，首逐尼僧，盡毀極庵，金陵一片地頓爾清淨。霍去而尼復集，庵復興，更倍往日矣！<br>　　是時，上又下密諭閣臣曰：「朕又將有議此寺額名之意，並告卿知：夫『順天保明『者，是我國朝號，此言尼僧之祖，能順聖祖奉天開極，此惟皇天命之，何待後日！以一妖尼能保大明也哉？」又云：「皇姑者尤不好聽，言我皇家之姑也。當時此寺云敕賜，不云敕建，便可見非祖宗本意也。故朕深嫉之，因與卿密知之。」觀世宗屢諭，不特明晰事理，且曲揣人情，真是禹鼎秦鏡，且開諭輔弼，曲體兩宮之意。然實錄中僅載一二語，不能如此詳明，不知述史者何所諱也？予今所紀，亦僅十之四五耳。<br>　　予向曾記汰尼，因及皇姑寺始末，然不如此之核，因再述世宗屢詔，以見先朝遏邪之嚴。<br>　　【衣缽】初祖衣缽，留粵東之黃梅寺，寶藏至今。至嘉靖初年，魏恭簡莊渠（校）督學其地，借觀之，撲碎於地，名為辟異端。今存者以漆膠，非復完物，惟衣尚無恙耳。此等見解，與張永嘉貶損孔廟何異？即盡廢佾舞，聖衷未必慍；盡焚衣缽，宗風未必墜。真所謂蚍蜉撼泰山，不滿兩聖人一笑也。況初祖衣缽，不過與孔子履等，後人自不忘本珍收之耳。莊渠與王新建爭名，晚投桂安仁幕，何異端之能辟哉？<br>　　孔子履在晉武庫中，元康中已與斬蛇劍同焚矣。至宋靖康，金人擄去古物，又有女媧琴、孔子履，何耶？豈宣尼行縢尚留兩輛耶？又唐宣宗令有司仿孔子履名「魯風鞋」，宰相以下俱效之，號「遵王履」，則似孔子履未焚也。俟再質之博洽者。<br>　　【京師敕建寺】本朝主上及東宮與諸王降生，俱剃度童幼替身出家，不知何所緣起，意者沿故元遺俗也。今京師城南有海會寺者，傳聞為先帝穆宗初生受里之所。今上萬曆二年重修，已稱鉅麗。本年又於城之西南隅鼎建承恩寺，其壯偉又有加焉。<br>　　今上替身僧志善，以左善世住持其中，蓋從龍泉寺移錫於此。<br>　　其在城外者曰慈壽寺，去阜成門八里，則聖母慈聖皇太后所建，蓋正德間大榼谷大用故地，始於萬曆四年，凡二歲告成，入山門即有窣堵坡高入雲表，名永安塔，華煥精嚴，真如游化城樂邦。所費甚多。蓋慈聖既捐帑，各邸俱助之，因得速就如此。<br>　　至五年之三月，今上又自建萬壽寺於西直門外七里。先是京師有番經、漢經二廠，年久頹圮，穆皇命重修未竟，上移貯漢經於其中，其正殿曰大延壽；閣曰寧安，重樓復榭，隱暎蔽虧，視慈壽寺又加麗焉。其後壘石為三山，以奉西方三大士，蓋象普陀、清涼、峨眉。凡占地四頃有奇，亦浹歲即成。時，司禮故大榼馮保領其事，先助萬金。潞邸及諸公主諸妃嬪，以至各中貴，無不捐資。其藻繪丹艧，視金陵三大剎不啻倍蓗。蓋塔廟之極盛，幾同《洛陽伽藍記》所載矣。予再游萬壽時，正值寺衲為主上祝釐，其梵唄者幾千人，聲如海潮音。內主僧年未二十，美如倩婦，問之亦上替僧，但怪其太少，蓋志善者已謝世，此又代職者，自承恩移居此中耳。時，上從內府賜出永樂間所鑄銅鐘，內外範《華嚴》全部，婆娑環讀，此身真在忉利天宮也。以上諸剎，俱帝后出供奉之羨，鳩工聚材，一以大榼蒞之，有司例不與聞。民間若不知有大役，亦太平佳話也。先是萬曆二年，仁聖太后亦出羨金，建仁壽寺於城南數里，直至十三年始報竣。<br>　　此外，京城內有大隆福寺，景帝所建，至撤英宗南內木石助之。未幾，又從山西巡撫都御史朱鑒言，謂風水當有所避，乃命閉正門不開，禁鐘鼓聲。又拆寺門牌坊，所謂「第一業林」者，而無救於禍難。成化間，又以妖僧繼曉建護國大永昌寺，致勞憲宗親幸，不逾時曉誅寺毀。此皆聚民膏血所成，二寺俱逼近禁御。隆福今尚存，而永昌則無寸椽片瓦矣。<br>　　【僧家考課】兩京僧人，俱屬祠部。每缺住持，則祠部郎中考其高下，以居首者填補。往游多陵見三大寺，首僧儀從甚部。蓋靈谷、天界、報恩三大剎為最，所領僧幾千人，而棲霞等五寺次之。靈谷寺住持，年甫弱冠，姿貌清粹，出考卷見示，則皆四股八比，與儒家無異，亦有新詞綺句。其題則出《金剛》、《楞嚴》諸經；其入選者，亦稱祠部郎為座師，呼其同輩為敞寅，堪為破顏。按僧寺高下，起於宋南渡，等級截然。杭州五大剎俱御前親領，最為崇赫。以故集慶寺為閻貴妃香火，理宗特加隆異，遂有「淨慈靈隱三天竺，不及閻妃兩片皮」之嘲。故元奉佛尤甚，其奢僭至無等。本朝大為之節制，然而禪規亦嚴。嘗見天界寺廊廡出示，推升諸僧職事，則云：某人升首座，某人升維那諸職，其後著年月用印，一如銓曹文榜。但不知他寺何如耳。<br>　　【吳江異人】吳江為吳郡壯縣，然俗囂浮好訟，比於他邑為難治，而異人則間出。如嘉靖間周恭肅（用），以秉銓清慎著名，其先世農家，幼時學畫於沈石田，甫數月，沈即呼周封公語之曰：「此子非以繪事終者。宜令習舉業，圖致雲霄。」<br>　　封公以貧辭。沈曰：「吾友錢寉灘能文，盍往師之？」遂代為束脩往謁。未幾錢以會、狀二元去，則又曰：「吾友毛白川亦錢之亞。」又為資遣之。迨毛舉狀元，而周業成遂登進士，以至穹顯。予嘗見周畫數幅，皆手題詩於上，畫入荊關之室。後詢問故老，始得其始末。此後則達觀師，世所謂紫柏老人者，本吳江人，後諱言之。其聰明機辨，實宇內無兩。晚游京師，慈聖太后與今上俱禮重之。卒以癸卯妖書株連及難，然其人自是異人，用能奔走天下。後來名宿如林，未有能及之者。次則杜靜臺名偉，少孤貧，自鬻於大姓沈氏，沈長子曰位，《書經》名家，號虹臺，舉甲子鄉試第二，先大父所取士也，偉與之同榜。初偉為童子，侍虹臺硯席，亦學為文，師友異之。令同肄業，駸出虹臺之上。遂易姓名為兄弟，偕入泮宮，同鄉舉。<br>　　既而位連登乙丑高第，入祠林，偉久困公車，偶以閨閣里言，密獻規於位。位不納，反嬉笑曰：「老杜且休矣。」偉始大恚：「是且不屑與我雁行矣。」遂複本姓。位尋以奉差死非命，杜為經紀家事，且正其家法，有同氣所難者。後謁選為南陽推官，以卓異召入，僅得工曹，抽稅荊州，不持一文歸，但市一沙枋棺以奉老母，終以貧困死。時同鄉申、王二相，與同社契厚，不及援之華要，議者以為未允。又一祠客名俞策者，後改名安期，故周恭肅家僕也，侍恭肅孫號九三者同為文。初亦以杜靜臺故事期之。主人既清狂不慧，俞亦不嫻於文，遂去習為詩，整麗有聲於時。游太函弇州甔甀雲杜之門，俱亟稱許為才士，近來山人殊未見其比。皆吳江一邑所產也。其邑人曰：「子所稱予鄉異人果不謬，但一解不如一解耳。」予無以應。<br>　　【紫柏拈偈】紫柏嘗拈七佛偈中之一云：「假借四大以為身，心本無生因境有。前境若無心亦無，罪福如幻起亦滅。」自謂已證得一句半耳。向日馮祭酒與之同席，主人出饌，蟹甚肥。馮手擘之自訟曰：「是不宜吃，無奈口饞何！」紫柏振聲以杖擊之，「汝但恣啖，不過識神偶昧。今明知其非，強作憫憐狀，此真泥犁種子，非吾徒也。」坐中皆頫首服。婁上王荊石相公傳一稀痘方，服之無不驗。後傳漸廣，效亦漸微。紫柏以難王宇泰太史，詰其故。王曰：「眾生業力重，立方之人心力幾何？不能轉之故也。」紫柏歎以為然。予恨相見之晚，不及酬對。<br>　　【紫柏評晦庵】董思白太史嘗云：「程、蘇之學，角立於元祐，而蘇不能勝。至我明，姚江出以良知之說，變動宇內，士人靡然從之，其說非出於蘇，而血脈則蘇也。程、朱之學幾於不振。紫柏老人每言，晦翁精神止可五百年，真知言哉！」<br>　　董蓋習聞其說而心服之。然姚江身後，其高足王龍溪輩，傳羅近溪、李見羅，是為江西一派；傳唐一庵、許敬庵是為浙江一派；最後楊復所自粵東起，則又用陳白沙緒餘，而演羅近溪一脈，與敬庵同為南京卿貳，分曹講學，各立門戶，以致並入彈章，而楚中耿天臺、淑臺伯仲，又以別派行南中；最後李卓吾出，又獨創特解，一掃而空之。今錫山諸公，又祖楊龜山，特於朱、陸異同，辨晰精核。則二程淵源，又將顯著於中天矣。<br>　　【紫柏禍本】紫柏老人氣蓋一世，能於機鋒籠罩豪傑，於士大夫中最賞馮開之祭酒、於中甫比部。於即馮禮闈弟子也。<br>　　紫柏既北游，適有吳江人沈令譽者，亦其高足也，以醫游京師且久。值癸卯秋，中甫以故官起家至京，時次揆沈歸德為於鄉試座師，其時與首揆沈四明正水火，而於於師門最厚。時，太倉王吏部冏伯，與於同門，日夕出入次揆之門，四明已側目矣。<br>　　會江夏郭宗伯以楚事劾首揆待命，郭與於同年中莫逆，於之召起。王、郭俱有力焉，因相與過從無間，首揆益不樂。沈令譽因王、於之交，亦得與郭宗伯往還，每眾中大言以市重。適妖書事起，巡城御史康丕揚捕令譽，搜其寓，盡得紫柏、王、於二公手書，入呈御覽，上始疑臣下與遊客交結，並疑江夏矣。<br>　　紫柏書中又云：「慈聖太后欲建招提見處，而主上靳不與，安得云孝？」上始大怒，獄事遂不可解，然未嘗有意殺之也。紫柏自以狴犴法酷，示寂於獄，櫬歸屢示靈異，比及茶毗，得堅固子無算，今遺塔在徑山中峰，沈令譽者亦從輕典放歸，足徵聖主之無成心矣。<br>　　己亥庚子間，楚中袁玉蟠太史同弟中郎，與皖上吳本如、蜀中黃慎軒，最後則浙中陶石簣以起家繼至，相與聚談禪學，旬月必有會，高明士夫翕然從之。時沈四明柄政，聞而憎之。<br>　　其憎黃尤切。至辛丑紫柏師入都，江左名公既久持瓶缽，一時中禁大榼趨之，如真赴靈山佛會。又遊客輩附景希光，不免太邱道廣之恨，非復袁陶淨杜景象，以故黃慎軒最心非之。初，四明欲借紫柏以擠黃，既知其不合，意稍解。而黃亦覺物情漸異，又白簡暗抨之，引疾歸。時玉蟠先亡，中郎亦去，石簣以典試出，其社遂散。未幾，大獄陡興，諸公竄逐，紫柏竟罹其禍，真定業難逃哉！<br>　　【二大教主】溫陵李卓吾，聰明蓋代，議論間有過奇，然快談雄辨，益人意智不少。秣陵焦弱侯、泌水劉晉川，皆推尊為聖人。流寓麻城，與余友邱長儒一見莫逆，因共彼中士女談道，刻有《觀音問》等書，忌者遂以幃箔疑之。然此老狷性如鐵，不足污也。獨與黃陂耿楚侗（定向）深仇，至詈為奸逆，則似稍過。壬寅曾抵郊外極樂寺，尋通州馬誠所（經綸）侍御留寓於家。忽蜚語傳京師，云卓吾著書醜詆四明相公。四明恨甚，蹤跡無所得，禮垣都諫張誠宇（明遠）遂特疏劾之，逮下法司，亦未必欲遽置之死。李憤極自裁。馬悔恨，亦病卒。次年癸卯妖書事起，連及郭江夏。並郭所厚者數君，御史康驤漢（丕揚）因劾達觀師，捕下獄，有一蠢郎曹姓者，笞之三十，師不勝恚，發病歿。師已倦游。無意再游輦下，有高足名流方起廢促之行，師遂欲大興其教，慈聖太后素所欽重，亦有意令來創一大寺處之，不意伏機一髮，禍不旋踵。兩年間喪二導師，宗風頓墜，可為怪歎！雖俱出四明相公力，然通人開士，只宜匿跡川岩，了徹性命，京都名利之場，豈隱流所可托足耶？郭泰申屠蟠，所以不可及也。<br>　　【憨山之譴】憨山大師名德清，其行輩稍後紫柏，而相厚善，後以爭名利稍疏。紫柏名振東南，縉紳趨之如騖，憨自度不能勝，乃北游至山東萊州即墨縣之大勞山，有一廢蘭若，因葺而居之。道俗皈依，名其地曰海印，漸成大叢林。大榼輩慕之，爭往頂禮。時，慈聖太后宮近幸張本者尤尊信，言之太后，內出全藏經賜之。時分賜者不止勞山一處，張本遽填海印寺給與，一時緇素俱豔妒之。適即墨有無賴羽人耿義蘭者，詭云其地曾為道院故址，今宜復歸黃冠，其意不過需索金帛耳。憨既不酬，且詬辱之，義蘭忿甚，遂入奏於朝，又捏造道宮故名，自稱道童。上大怒，命緹騎逮德清至京治之。拷掠無算，盡夷其居室。憨繫獄良久，後始謫發粵中充戍，而張本者至以詐傳懿旨論死。蓋主上素信竺乾，但事涉宮闈，必震怒不解，加等大創。此乙未年事也。至癸卯冬，紫柏得罪，亦以交通禁掖，遂不免於死。初憨師在詔獄時，以梵教化導諸囚，皆感泣虔事，日夕唄誦，比出獄時，嗟歎曰：「好個道場，又將捨棄，可惜可惜！」其言亦可存也。<br>　　勞山亦名牢盛山。吳王夫差登此得靈寶度人經，秦始皇亦上此山以望蓬萊。逢萌歸自遼東，修真於其中，樂正子長又於此得道。李白詩云：「我昔東海上，勞山餐紫霞。親見安期生，食棗大如瓜。」此皆神仙典故，而釋氏無聞焉。則耿道童單詞，或非妄乎？附紀以資捧腹。<br>　　【雪浪被逐】雪浪名洪恩，初號三淮，本金陵名家子。棄俗為僧，敏慧能詩，博通梵夾，為講師翹楚，貌亦頎偉，辨才無礙，多游縉紳間。金陵大報恩寺塔壯麗，為海內第一，嘉靖四十二年寺被毀，塔亦漸圮。雪浪募修之，始復舊觀。然性佻達，不拘細行，友人輩挈之游狎邪，初不峻拒，或曲宴觀劇，亦欣然往就。時有寇四兒名文華者，負坊曲盛名，每具伊蒲之饌，邀之屏閣，或時一赴，時議嘩然。遂有摩登伽鳩摩羅什之謗，實不至此。江夏郭明龍為南祭酒極憎之，至書檄驅逐，歷敘其淫媟諸狀，幾不可聞。或云雪浪曾背誹郭詩，為其同儕緇徒所譖，以致郭切齒。未知然否？雪浪自此汗漫江湖。曾至吳越間，士女如狂，受戒禮拜者，摩肩接踵，城郭為之罷市。雪浪有侍者數人，皆韶年麗質，被服紈綺，即衵衣亦必紅紫，幾同煙粉之飾。予曾疑之，以問馮開之祭酒：「比丘舉動如此，果於禪律有礙否？」馮笑曰：「正如吾輩蓄十數婢妾，他日何害生西方登正覺耶！」其愛護之如此，然郭即代馮為司成者，亦最相善。<br>　　【禪林諸名宿】竺乾一時尊夙，盡在東南，最著則為蓮池、達觀兩大宗主。然二老行徑迥異：蓮專以西方直指化誘後學，達則聰明超悟，欲以機鋒言下醒人；蓮枯守三條，椽下跬步不出，達則折蘆飛錫，所在皈依。二老各立教門，雖不相下，亦不相笑。其後達老示寂獄中，蓮拊膺悼歎，亦微咎其昧於明哲，如白香山詩云：「當君白首同歸日，是我青山獨往時。」寓意甚遠，非幸災也。大抵蓮老一派主於靜默，惟修淨土者遵之。<br>　　而達老直捷痛快，佻達少年驟聞無不心折。其時雪浪洪恩，本講經法司，而風流文藻，辨博自喜，有支郎蓄馬剪頫之風，則蓮老頗不謂然。蓋近日叢林議論，崇尚宗門，主於單刀入陣，寸鐵殺人，而鄙禪修為齷齪。如雪浪輩不禪不宗，又欲兼有禪宗之美矣。憨山歸自粵中，聲譽轉盛，來游吳越，一時俊少，以得奉盤匜滌溲器為幸，而大家妻女檀施，悲泣求片語拔度而不得，蓋雪、憨所至皆然。雪先下世，憨則至今神旺如盛年，乃謦欬間，多趨縉紳談時局，以是信向者愈繁。又作達老塔銘，語含譏諷，識者遂微有後言。至如近日宗門諸名下，爭以壇坫自高，相駁相嘲，以至相妒相詈。真一解不如一解矣。<br>　　憨師每至佛寺，登大雄殿說法，及受諸供養禮拜，俱南面正坐，寺僧以大被遮蔽三世尊像，設一如地方官長游宴庵觀之體。余竊疑之。如來為空門導師，猶之儒教中孔孟，我聖門之徒，大儒授經，必無踞大成殿，背孔子四配自升高座之理。亦曾托友微規之，度未必首肯也。近見二三講師，亦效其體，以自尊大，真可謂無忌憚矣。又曾見憨老投刺，署名奇大，埒閣部大老，人尤駭之。<br>　　【西僧】余往年庚子，在武林應試，時正秋七月，遇一西僧於馮開之年伯家。其人約年四十，日夜趺坐不臥，食能斗許，亦可不食，連旬不飢，便液亦較常人僅十之一，每十日去若羊矢者三五而已。能持彼國經咒，以炭熾鐵釜洞赤，擎掌上，拈指其中，取百沸湯沃人肌膚如冷雪。亦能以咒禁瘧痢等疾。蓋其地去中國數萬里，途中奇鬼毒蛇怪獸相撓，非藉咒力禁持，必不能達。此特其小技耳。別後十許年，予在都下游西山宏化寺，遇西僧數輩，持螺唱梵，胡拜於佛前。內有一人屢睨予，良久曰：「公得非沈姓乎？」余怪問之，則庚子武陵所遇也，面目盡改，全非殊域氣貌，且為華言，不為梵語。余詢其行業精進何如，則大悲哭曰：「自別公入京，已茹葷酒，出入聲利場中，即經咒已無寸驗。何論白業。」又問其溲寢如舊否，則云：「日苦大小便頻數，夜臥钅公聲達旦，留塵世亦不久矣。」相與歔欷，各歎老大無成，侵尋鬼錄，灑泣而散。此後不復再見。<br>　　【僧慧秀】義興僧孤松名慧秀，能詩有俊調，其人亦瀟灑不俗，為吳徹如（正志）比部所厚，築庵居之。予壬子游陽羨，吳館余於庵與同朝夕。每謂余欲返初服，以詩行人間。初猶勸止，繼見其意不回，余亦北上，不及再阻。未幾，吳轉江右兵使出山，慧秀遂棄飄笠稱山人，茹葷娶婦。余歸家後不復通聞問，忽聞其病亡，固已訝之。未幾，徹如長君允執名洪亮者試南宮，歸未久亦暴疾早世，其初得疾時，夢慧秀被桎梏至，詞旨酸楚，且云：「我不合為僧不了，犯如來戒得罪，將入重獄，始不勝拷掠，已引公曾相勸誘為解，冀得輕比。不意冥司彌怒。<br>　　並將逮公讞決，今期至矣。」吳驚悸汗流，醒而沉劇，以至不起。<br>　　【塔異】雲南姚安府大姚縣西有白塔，上有唐尉遲監造字。<br>　　弘治間縣地震，而塔中裂，再震複合如故。又聞大理府城中有三塔，遇地大震，三塔俱裂開二尺許，人謂必傾，次日地復震，裂者複合，略無痕跡，佛力神通。初不在此，然當此末法，欲堅愚俗信心，故出此奇，以示遐方耳。漢世謂滇池為邪龍，雲南蓋苦龍為孽也，今乃以震表異，得非神龍皈依正法，乘大地震動，神其變化耶？<br>　　【塔影】嘗聞暗處視明，則影皆倒垂，而實不然，南京牛首山寺塔，其影獨照伽藍殿上供桌，倒立甚分明。而他處則不然，北京彰義門外天寧寺塔，每於殿門偃時窺之，其影亦倒。<br>　　而他寺有塔者以試之，則正現如故也，物理之不可曉如此。<br>　　【真人封號之異】太祖封張正常為真人，以嗣龍虎山之業，其號不過十字，宣宗寵劉淵然，真人封號至十八字而極矣。此後恩漸殺，惟嘉靖間邵元節之封，其真人號亦同淵然，雖一時異數，然兩朝濫典，人以為駭，不知憲宗朝亦有之。成化廿三年，詔贈靜一沖元守道清修履和養默崇教抱樸安恬真人。王文彬父為太常寺丞，母為安人，蓋亦十八字，而世無能記憶者，蓋其時左道雜進，如鄧常恩、趙玉芝輩方橫甚，則真人又為恒事矣。至弘治十七年，上命閣臣撰真人杜永祺等誥命，劉健等力諫，以為宗廟諡號不過十六字，而此輩封號乃多至十八字，宜令停止，則濫典亦如成化間矣。若嘉靖末年，陶仲文封伯，加柱國蔭璽丞，其真人號遂至二十字，此又當別論。<br>　　成化一朝，僧道俱幸，如西僧則紮巴堅參封至三十餘字，蓋沿故元舊俗，並襲永樂間哈立麻例也。乃至佛子國師之屬，並中國冒名者講經覺義，每一旨傳升數十，其時僧道官各數千人，先是以星變更化，李孜省降職，僧繼曉遣歸矣。至成化二十三年，復召孜省進禮部左侍郎，而先建大永昌寺以居繼曉者，初亦廢撤，至是重建。其宏麗綿亙更倍於昔，未幾，上宴駕罷役，二人亦正法矣。若世宗朝，惟玄門見禮，而釋氏俱廢滅。<br>　　【羽流不列清班】孝宗末年，道士崔志端掌太常，帶銜為禮部尚書，會上御經筵，舊例六卿得陪列，志端獨不預，乃上疏自請，云忝列春卿之長，而經筵見擯非宜，上下其事大臣議之。輔臣等謂孔孟之言，非黃冠所習，不宜扈從，上是之，寢其奏不行。今上己卯冬，龍虎山真人張國祥，以覲期入朝，綴班二品，上御門望見道冠羽衣，以為服飾不雅，不足以肅觀瞻，即下聖諭：「他是方外之人，焉用朝參？又無民社之寄，何須入覲？自今非奉召命不必來京。」二聖於異端處置恰當，真不惡而嚴矣。<br>　　己卯後數年，仍命張國祥三年一覲，言官爭之不聽，又至京師，輒久留不去。蓋中官輩誑上，以祝延聖壽建醮為詞，然終不得預朝會。<br>　　【月中仙人】徽廢王載埨在國時奉玄，為世廟所寵，賜真人號及印，嘗於八月十五日凝坐望天際，忽有一鶴從月中飛下殿亭，鶴載一羽士，真神仙中人也。王喜急禮之，與談大快，因問師來有所請否，對曰：「廣寒宮年久頹敝，將更新之。他材已備，惟少一梁，願王留意，王辭以力薄，恐不辦此。」羽士曰：「不必具材，但需銀皮傅樑上，約萬金足矣。」因示廣袤長短之數，姑令製就，明年此日來取，復乘鶴飛去。王果如言，琢就龍鳳花紋甚工。至明年中秋，則羽衣者從月飛下，添鶴一隻，頂禮為謝，身跨一鶴，以一鶴銜銀梁返月宮，王大駭，以為飛舉可卜。忽一日，有司擒道士之宿娼者來，疑其為盜，蓋以龍文銀作夜合資，為刺奸者所蹤跡。拷問之，則對以誘騙徽府所得，其人為武當羽人，向日跨鶴者乃寓居方士也，往捕之。僅得分銀道士數輩，方士已宵遁矣。乃知其時分宜相治第，有鶴成群，繞其新構，分宜為文紀其瑞，皆一時方士所為也。<br>　　宋真宗視朝罷，招大臣入殿後潛游蓬島，及徽宗郊天，見空中真仙雲物樓臺，總之皆幻術耳。<br>　　載埨為英宗元孫，世宗從姪，建國僅四世，與世宗同好道，同師陶仲文所坐又小，乃削爵土自殺，妃嬪從死者又數十人，子孫不紹，罰不蔽罪，其中必有說。<br>　　【道士娶妻】世宗寵任羽流，雖多異典，然有處分，最可笑者，如掌太常寺禮部左侍郎金贇仁，以三年考滿，求蔭其待協律郎陳自暹，科臣執奏，謂蔭敘無及異姓之例，而禮部之議姑升自暹一級，乃以自暹為太常典簿，不為例，已屬可笑。時嚴分宜為禮卿，其逢迎上意，亦何足責？甫逾年，而贇仁與自暹各私娶妻，即居神樂觀中，且毀天壇地以廣私室，為樂舞生所發，上下刑部議罪。發贇仁為民，自暹永戍邊衛，此二人既以娶婦得罪，又安得有子孫世從戎哉！其師以無妻子蔭其徒矣，其徒荷戈時，又必照例僉妻起解，方有後人免勾補耳，當時禮官刑官惟知窺上意向，不顧國法，乖舛至此，真可笑可恨。<br>　　其後工部尚書徐可成，蔭徒昝義金為太常博士，又全用金贇仁例矣。<br>　　【二瘸子】成化中有襄陽人王臣者，以跛名瘸子，用方術見幸，自云能立成黃金，上信之，拜錦衣千戶。命同太監王敬下江南採諸藥，以備點化，至吳越間，黷肆萬狀，幾激變亂，被劾伏誅。嘉靖中段瘸子者，亦以方藥進，上賜高士真人之號，寵甚，至今京師有紅爐廠，為易州場交納供炭之所，世宗輟以賜段為第宅。今已廢罷，尚存舊名，二人俱廢疾，俱以房中術左道蠱惑聖聰，俱事敗得罪，人猶以段不得正典刑為恨，王臣能使木人，諸幻異皆奇絕，少嘗犯死罪，為官法刑損其股，事詳各紀載。<br>　　【段朝用】段瘸子名朝用，廬州合肥人。自言工點化之術，初以術干翊國公郭勛，勛築丹室居之，以所煉為仙銀，製器百餘，云飲食用之可不死，因秉一真人陶仲文進之上，上大悅，以薦二親几筵。又次第及八廟，朝用又進銀萬兩，助雷壇工費，上益以為忠愛，授紫府宣忠高士，朝用因請歲進銀數萬金。以資國用，上命朝用支文官正五品俸，加郭勛祿歲百石，已而其術漸不驗，有徒王子嚴者害其寵，乃發其諸誣穢隱惡，日哄仲文所，仲文懼累及，上章請禁子嚴，仍責朝用歲辦銀四萬兩供用，上曰：「黃白之術，自昔有之。非真有道術者不能，卿初薦朝用及彼進銀，朕亦信之，以其足代民膏血也，卻屢試不效，何預卿事？」令俱執赴錦衣鎮撫司拷問，已而貸朝用，改為羽林衛千戶，又改紫府宣忠仙人。時，郭勛已進翊國公，得罪下獄，未測上指，朝用遂行謀騙，執勛奴撈掠之，且曰：歸語而主，饋我金十萬，當免而主追贓，勛奴不應，縶之，其夕死，朝用知不可掩，乃上言勛奴行刺，為己所覺，邂逅致斃。且署銜為羽林千戶，上怒，以朝用已改官不受命，又於禁封日奏私事，擅殺人，下詔獄訊治。法司議顯戮，沒入妻子財產，朝用與勛，相繼瘐死於獄。<br>　　二十七年，又賜方士郭宏經號清微輔教志靜宣誠高士，王永寧清微輔道翊范通真高士，各鑄印以賜。後二十九年，二人亦進真人。<br>　　【方士亡兩國】梁散人者名高輔，俗呼梁指甲，先游鈞川，得倖於徽府，時徽王載埨，好長生家言，因寵異加等，旋因陶典恩薦於世宗，頓荷上恩，亞於陶矣。上一日與梁談徽邸事，問王為何如人，時王已封真人賜金印如其父，禮遇冠諸藩，不謂梁以索藥事，恨徽未發，適荷清問，遂盛誇載埨材武，嘗魚服游鳳陽祖陵，往還無人能覺，上愕然不復他詢，則徽禍本已成矣。會載埨強奪州民女又殺之，為其父所訐。上心銜埨微行事，遂決意廢之，載埨自殺。又七年而伊邸事起，伊王典楧在國多不法，又所封洛陽古都會，仕紳素貴倨，王每事裁抑之，令執臣禮不少假，於是聚謀攻之，然亦好道，與梁指甲厚善，中道失歡，梁既得上眷，日夜侍左右，因稍談典楧諸淫僭，適撫按屢陳其橫恣，上命撤所建違式宮殿，出他奸占宮女。典楧佯順命，不即遵行，撫按故甚其辭，以激上怒，上入梁譖既深，亦削爵廢國，錮之高牆。按梁高輔本南陽一左道無賴，徽、伊兩王，誤為所蠱，卒困鑠金，相繼夷滅，問其罪狀，則徽且不至失國，況伊之釁，又不過徽之十一耳。何必八公然後能亡淮南哉！<br>　　【道士入直內庭】道士龔中佩者，幼入崑山縣之猛將廟，落魄貧苦，漫遊京師，因入真人陶仲文名下，得交撰青詞諸人。<br>　　其人愚憨好酒，乃羽人之下劣者，然幼熟道書，盡知諸神名號，入直諸老，時從考問諸靈位業，遂為婚娶，薦為太常博士。馴至太常少卿，上命入內庭教習諸宮人科儀，然時酣酗，侮諸中貴，因恨，思中之。一日出飲於刑部郎邵畯家，上偶呼不至，為諸榼所譖，上大怒，下詔獄杖死。世宗宮闈防範最嚴，何以容一醉道士出入禁御，此與武宗朝西僧直豹房何異？雖即誅殛，已非體矣！<br>　　【樂士道士之橫】伶官之盛莫過正德，道流之盛莫過嘉靖，然成化間已濫觴矣。如教坊司奉鑾臧庸奏：「舊制：宿娼者犯罪追贓，不得累及樂戶，犯罪止由禮部行提，別衙門不得擅拘。宜遵此制。」上下刑部議，謂盜賊賭博多匿娼家，其不知者宜依舊制，其知而容隱者，仍究問為是。若犯罪者，則不由兵馬拘提，宜如所奏。上允之。以伶人而敢於撓法，且上瀆聖聰，既不以為忤，而下之司寇，乃刑官亦依違曲從之，亦異矣。此事不一月，又有太常卿顧玒者，自陳在顯靈宮奉祀香火年久，今妻王氏病故，乞賜祭葬。上下禮部議，謂三品妻舊無祭葬，近例更嚴，不宜許。上命與之，不為例。按玒以道士為廟祝，安得容娶妻？乃公然形之奏疏，宗伯亦不為駭怪，但以無例尼之，是時大臣幾於七聖俱迷矣。嘉靖間，道士徐可成亦至禮部尚書，但蔭其徒昝義金，而不及其妻，則猶方外行徑也。<br>　　【真人諸印俱備】玉印惟天子璽有之，此外則金銀銅以次遞降，從來未有兼得之者。龍虎山張氏四十二代天師名正常者，以洪武初入朝，高皇帝命去天師之號，改為大真人，秩正二品，賜以銀印。至其子字初奏云：「欽給真人銀印，止敢用之所上表箋，前朝舊『有正一玄壇『之印，乃用之符錄者，乞如例頒給。」上允其請，命鑄銅印，照六品式賜之，至英宗朝，又命改其舊賜「正一嗣教大真人「銀印為金，以示寵異，而張氏之僭紊極矣。至孝宗朝，則又別賜玉印，曰「陽平治都功印」。<br>　　蓋相傳張氏始祖道陵得道，舊有此印，乃雲雷篆文。上慮其遺失，別作此以賜，於是金、銀、銅、玉無所不備，真異端中怪事也。穆宗革其真人二品穹爵，降為提點六品，並收所賜玉印，天下稱快。至今上初年，又復其初號，想孝宗賜印，說給還矣！<br>　　按世宗最寵方士，如邵元節、陶仲文，俱拜白玉、烏玉印章之賜，而無金、銀與銅，且皆別號私記，如西番法王等圖書而已，不以施之箋奏也。憲宗賜李孜省、趙玉芝輩亦然。致徽王、遼王俱於嘉靖中附會事玄，得賜真人金印，則親王例得用金寶，尚為有說。<br>　　○神仙<br>　　【談相徐爵遇神人】中書談相者號術泉，自胥吏起，幼工署書，以貧悴入京師。時世宗方事祈禱，一切齋壇拜章及匾聯之屬，諸供奉所書，多不稱旨。相夤緣中貴得進，上一見其筆札，即召見，相貌甚似李太宰（默）、嚴少師（嵩），因大愜聖意，命直文華殿，及入西苑；官至光祿少卿，以驕恣入大計拾遺，與中允郭希顏俱奉旨留用；尋積勞至工部左侍郎，賜飛魚服。母死，求丁憂不許；求給假葬母，許之，欽限半年復任。<br>　　而相戀伎樂，縱飲不即行，上怒，令撫按逮來。時相因醉跌傷一臂，不能從陸，乃輕舟亟進，意不過鎸階供事而已。舟人所事神忽靈現，時召相與語，呼為談侍郎，日夕相酬答，惟問以後來事則不應。至京論斬，次年死於市。今上初，有徐爵者號樵野，粗能文藝，以罪遣戍，尋逃伍入京，素嫻刀筆，遂入大榼馮保幕，為洗罪籍，積官至錦衣都指揮同知，理南鎮撫司。<br>　　江陵相亦曲意禮接之，聲勢震遠近。生平事一神最嚴，初得志，神教以茹素，可長保富貴；不爾，禍且立至。後徐飲於張蒲坂相公家，強以一臠，爵拒之，不聽，遂染指。歸邸，神即尤之曰：「汝敗不旋踵矣。」爵拒絕葷血如初。神曰：「大禍已成，無益也。」未幾保敗，爵坐大辟，瘐死獄中。二人俱市井駔儈，本無足道，然亦以小慧寸長，坐致華膴。又有神物附之，似非偶然，究終不能救其敗。所謂國將亡，聽於神。二人神魄，蓋已為鬼趣所簿錄矣，談為予邑人，故知之甚詳。余兒時在京師，則徐正繫獄，都人爭道其事。<br>　　【神佛佑人再生】隆慶初元丁卯之秋七月，江西臨江人張克文與弟堯文俱鄉貢士，同入京會試。抵桃源，而弟病已革矣。<br>　　克文為治槥，將殮之，忽有人繞舟呼曰：「是且不死。」克文痛哭，尚在疑信間。又有呼者曰：「關先生憐子友愛，故來相報，幸勿失之。」乃移弟屍至野廟中，日夕走關廟祈禱其生。<br>　　舟人怪笑，皆棄之去。其後竟生，以仲秋十八日蘇，死幾二十日矣。克文登戊辰進士，為工部郎，其座師于文敏為文紀之。<br>　　近日丁酉年，南比部何君，浙江上虞人也。有女年十六，素事佛，久斷葷血矣。至其春二月十七日長逝，亦將就木，有侍兒見其蠕蠕動，始報其母。來則呼姆者再，母持之，問何來，則曰：「我往廟中，見侍衛森嚴，諸神咸指曰：是女當生為某官家男子，始知身死。因以情祈，念父母不忍訣。俄有佛龐眉古貌自稱上元，云：「汝前生為我弟子，故我見汝猶憐，當令汝還。諸神皆諾因得蘇。」然食飲俱不納，無生趣。越二日，又夢觀世音持藥療之，又同上元賜以桃，又令握筆傳梵書，勉以敬神持善，凡千百言。其父歸，偕同舍郎讀之，字皆若倉頡，不甚辨，相與驚怪。自此漸復人理，凡九日而如初。此何君同官徐水部（時進）目睹所紀，蓋女又傳上元言：徐當三月朔舉一兒，至期果然，因益異之。今世再生者多矣，百靈之顯赫，亦不少矣。惟關侯與大士能奔走天下，愚智無異祠。今睹此二事，則肉白骨而生之，明著奇怪，宜宇內之崇奉不衰也。<br>　　【記前生】虞德園（淳熙））吏部，曾為余言：記得前生為張秋左近河堧間土地，人煙稀少，香火蕭條，偶無聊策杖散步至閘上，見津吏奔走，冠蓋如雲，急偵之，乃一吏部郎經過也。因心豔之，旋謁上帝，大被嗔責，云：汝且遷冥中要秩，奚羨此塵世熱官。遂令生凡間，俾如所願。時虞清望素著，旦夕將出山矣。予心念曰：所言若信，其兆不佳。以社公而改銓部，為黜為陟，總未可知。然前生所望已酬，恐名位止此矣。<br>　　其後啟事屢登，竟老林壑，果如所卜。<br>　　【張三丰】張三丰在國初靈跡，紀傳所載甚著，而於隆平侯事尤奇，則時所罕傳，今志之。張三丰名猷，初為閩獄吏，洪武中以罪戍四川平越衛。未至，偽浴沉於水，盡得各司回文，與解者令歸。人始神之。及居平越，其長為千戶張信，故直隸臨淮人，以功得今官，待三豐甚厚。一日謂信云：「吾已為汝父得葬地，以報汝德。」命負其父骨入一岩穴，曰：「汝入當有所見，亟置口中，其後貴不可言。」信如所教，入有石牛，欲相啖，甚怖，僅掛其角而出。三豐歎曰：「止可得封侯耳。」<br>　　又命持金椎擊洞門石令斷，且囑以止可出二三擊。信往擊至七方斷，則見金魚凌空去。歸而告之，三豐又歎曰：「惜乎！汝今八口且死當盡，僅留汝乃貴。」後十年，一家亡七人，信以孑身從文皇靖難，洪武三十五年封隆平侯世爵。至今二百年不絕也。信封后，至永樂十二年，奉命祭武當山，復見三豐於山中，飲以茶，飼以一棗。信袖之出山，取視，則已長尺許矣。<br>　　其異如此。一云三豐即張邋遢，未知然否。又云三豐為遼東懿州人，名君寶；一云陝西寶雞人。<br>　　【仙女保薦】永樂間，仙女焦奉真奉詔召入京，薦其母舅馮仲彝為太常寺丞。仲彝卒，奉真又奏以馮孫名必正者為真武廟官，尋升贊禮郎矣。至正統十二年，仙女又奏請乞升，上命特升為太常寺丞。至正統十四年十二月，給事中林聰等劾南太常寺丞馮必正為妖婦焦奉真之姪，邪佞近身，不由其道，當斥。<br>　　吏部覆奏。當如議，遂削職為民。此女之果仙與否，未可知，然歷事四朝，屢祈恩澤，有求必允，此必有深當聖心者。意者南塘耿先生之流歟？但其身曾否承恩，則未可考。<br>　　按永樂二十二年，仁宗初即位，仲彝以妄言甥女為謫仙人，降江西南康府照磨矣。何以英宗朝又允仙女之言，用其孫為容臺上佐，馴至列卿也？其中必有故。<br>　　【仙姑避跡】參議顧可學，從林下獻秘方於世宗，得召入為禮部尚書。上命有事於太和山，其中石門山者，有仙姑不食不衣不寢，能知未來事，顧至其地，求見不得，歸而密奏之。<br>　　上心動，令巡按御史谷嶠以禮資遣入京。命甫下，仙姑已知其事，焚所居而遁，比詔使至，已不可蹤跡。至嘉靖末年，上春秋高，自覺漸衰，益求長生之術，乃遣御史姜儆、王大任分行天下，求異人異書。而王得湖廣，專以仙姑事屬之，聞其行縢入岳州，乃囑彼守令示意。仙姑辭曰：「我無秘術，但能絕粒。此非帝王事，使者偕我入朝，其技止此。御史且得罪奈何？」<br>　　王無以難，僅得方士劉文彬等報命。上恐絕後來者，為升二臣侍讀學士，以酬其勞，未幾而鼎成龍去矣。是時方士，自邵、陶二人外，如段朝用、龔中佩、藍道行、藍田玉、胡大順、胡元玉、何廷玉、羅萬象等數十輩，皆以失旨伏誅。仙姑明哲先機，即謂之仙亦可。<br>　　【王子龍】今上丁亥、戊子間，江西贑州龍南縣王子龍者，以妖賊起，尋為官軍所擒磔死。報功將士及虔撫秦中丞舜峰（耀）等，俱蒙敘賚，閱三歲矣。繼而廣東惠州府有少年亦名王子龍，幼奉寡母居家，一日樵於深山，遇異人謂曰：「吾憐汝孝，且有道骨，授汝一法，立變百物為黃白。然僅許養母，他日度汝登仙籍，慎勿妄用。且濫傳一人，苟違吾戒，收入泥犁矣。」王拜受，歸試之信然，因日以燒煉為事。事漸傳播，有豪有力者脅之不與，以至道流輩百端誘之不從，上官亦有豔之者，但不敢宣。時劉節齋（繼文）以督府總兩廣，獨心慕之，潛遣材官說之曰：「吾能一旦富貴汝，亦能孥戮汝，二端惟所自擇。」王曰：「吾守仙師戒，戮即戮耳，斷不敢輕泄。」再三譬曉不從，督府大怒，示意部吏使人告之，云此即虔鎮叛賊王子龍，向日膏斧者偽也。遣兵卒捕繫之，至則一弱冠牧豎耳，尚冀其可威制，問曰：「且未治汝叛逆大罪，聞汝能為黃金，吾欲面驗始信。」以階前瓦礫授之，一呵成紫磨矣。劉益心動，姑縻之外舍，傳語云：「得方立赦汝，不爾，旦夕誅死矣。」<br>　　王堅守師約不聽。劉愈恚，下之惠州郡守孫區吳（光啟）令如律按辟。孫久悉其誣，具回檄，悉言其地里不相蒙，年貌不相對，萬萬不可行。劉念事狀重大，當奏請於朝。時秦中丞已改撫楚，亦移檄詰前事甚晰。劉既見人情不協，而業已輕舉，悔形於色，密以手書諭太守：「君言亦不謬，今事已爾，姑斃之杖下可也。」孫心知不可，遂謝病，不待報竟歸。惠州通判署和平縣事蔣杞者，獨欣然承其旨，潛縊之獄，因得薦擢去。後三年而公論沸然，督府已入為司農，將大用矣，坐此罷歸，未幾卒。通判逮至擬抵償，尋得遣戍。孫起為濟南守，積資參政，歿於位矣。夫仙以點化授人，且許以升舉，其非妖妄明甚。弟子能誓死守戒，謂當以神術脫之，奈何任其非命不一顧也？劉直隸靈壁人，聞已無後。孫吾邑人，早世亦無子。總之皆不可曉。<br>　　【屍解】太陰煉形，異人屍解，儒者以為必無之事，而亦不盡然。如嘉靖間，洛陽劉晦庵（健）少師，以九十餘告終，嗣後遊行人間，聞至今尚在。又如近年江右羅近溪（汝芳）大參，卒於家久矣。一日忽至其同鄉曾見臺（同亨）司空寓，連日快談，曾以語同鄉吏部郎劉直洲（文卿），初訝不信，偵之果然。蓋晦庵德業冠絕一時，近溪學問照映百世，宜其仙去不死也。又近年有無賴妄人，自稱醒神子者，詭為故威寧伯王越，遍游東南至湖州，而茅鹿門（坤）酷信愛之，求其長生之術。<br>　　余曾於武林識之，鬚髮已皤然，飲啖兼數十人，言動鄙倍，乃一下劣庸愚，即方士不足比數也。茅翁老名夙，練世事多矣，何以信之如此。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
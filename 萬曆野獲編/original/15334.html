<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬曆野獲編 - 第十卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十卷</font></h4>
			　　○詞林<br>　　【翰林權重】內閣輔臣，俱係職詞林，至今上任視事仍在翰苑，凡文移俱以翰林院印行之。人謂詞臣偏重為非是，未知太祖時故事也。洪武十四年十月，命法司論囚擬律奏聞，從翰林春坊會擬平允，然後覆奏論決，是生殺大事，主於詞臣矣。<br>　　至十二月，又命翰林、編修、檢討、典籍、左右春坊、司直、正字等官，考駁諸司奏啟以聞，如平允，則序銜曰翰林院兼平駁諸司文章事，某官某列名書之以進，則唐、宋平章參政之任又兼之矣。十五廢四輔官，遂設華蓋等殿閣大學士，以邵質等為之。二十三年止稱學士，而任事如故也。惟建文不設學士，而永樂仍為殿閣大學士，秩本尊於史官。坊局安得不司禁密之寄，議者紛紛，正未考夫典故耳。<br>　　【選庶吉士之始】今會試後，考選庶吉士，人謂始於文皇帝永樂甲申科，取二十八人以應列宿，相傳已久，而竟不然。<br>　　自太祖洪武四年開科取士，至六年癸丑，又當會試，詔命罷之，特選河南舉人張唯等四名，山東舉人王璉等五名，俱授翰林院編修，命贊善大夫宋濂、桂彥良等教習，此即選考庶常，權輿於此矣。至十八年乙丑科，而一甲三名丁顯、練子寧、黃子澄，俱授翰林院修撰，此鼎甲得詞林之始也。是科即有庶吉士楊靖者，試事於吏科，尋出使還，即升戶部侍郎，則遴考庶常，似是此年創始。然讀《大誥》，又載承敕庶吉士廖孟瞻，以受贓誅，事在十八年，則不始於乙丑矣。又《徐孟昭傳》云：孟昭舉洪武乙丑進士，拜江西道監察御史，入為禮科庶吉士。其傳為梁用之所作。又戶部尚書，追封湯溪伯郭資，亦乙丑科翰林庶吉士。至二十一年戊辰，解縉亦為中書庶吉士。自戊辰至甲申，又七科，而文皇帝修太祖故事，一甲曾棨、周述、周孟簡三人，俱授修撰，又選楊相等二十八人為吉士，並挨宿周忱為二十九人耳。向來紀述者殊未核。<br>　　按洪武十八年狀元，有云花綸者，則見《永平志》；有云鄧偉奇為榜眼者，見《楚紀》；是科會元有云黃子澄者，有云鄧偉奇者。俱未知孰是。<br>　　【遍歷四衙門】今世呼翰林、吏部、科、道，為四衙門，以其極清華之選也，然未有遍歷之者。本朝惟江西樂平人徐旭字孟昭，登洪武十八年乙丑進士，授河南道御史，入為禮科給事中，以忤旨降涿州訓導，進鳳陽教諭，擢安王府紀善，以薦者升知州，又入直史館，出為吏部考功員外郎。太宗入紹，升郎中，預修《太祖實錄》，升國子祭酒，降雲南參議，改翰林修撰，命修《永樂大典》，未幾卒。蓋於四衙門美官，無所不歷。又再為教官，一出曳裾，一典方州，一參方面，且曾正大司成之位，三領著作之任。晚終於六品史官，於法不得恤，乃文皇遣禮部主事端禮諭祭，又命官給槥以殮，恩禮始終，亦異矣！<br>　　一云旭為永樂四年丙戌會試同考，卒於闈中。<br>　　【勝國詞臣出使】太祖定天下，以元故詞臣危素、周伯琦輩，不能殉節薄之，俱廢置不終，所以歡事君也。然有極異者、如翰林侍讀張以寧，登元泰定丁卯進士，任黃岩州判官，再升六合知縣，又教諭淮南，再徵國子助教，累入翰林，蓋食其祿者四十餘年，至明興拜前官，奉使安南，封其國主，未至王卒，國人請立世子，以寧不從，復請命於朝，乃許之。上以其奉使不辱，御制詩八篇賜之，其寵異如此。按以寧祖名留孫，元禮部尚書，父一清參知政事，為元世臣，不宜遽忘其恩也。又羅俊仁者，為偽漢陳友諒翰林編修，太祖取九江歸附，以為國子助教，遣說友諒子陳理於武昌降之；又使山西，諭降擴廓帖木兒，遷翰林編修；又使安南，不受饋遣，上嘉之，拜弘文館學士，以其樸野，呼老實羅而不名。乞致仕歸，賜以大布衣，題其上曰：「性雖粗率，忠直可嘉，賜汝布衣，放歸田里。」復召至京，上憐其老遣還，賜以玉帶，及鐵杖裘馬食具。其被眷又十倍以寧，有非宋金華、陶當塗所敢望者。豈以二人雖仕兩國，不及危、周之顯貴耶？抑以出使時，有口舌之勞也？是未可測。<br>　　【詞林中舍互改】翰林著作之庭中，中書絲綸所出，古來並重，至我國初猶然。如洪武間，朱孟辨以翰林編修，改中書舍人。至永樂間，黃淮以中書舍人，召入翰林備顧問，尋命入內閣掌制誥升編修。庶吉士張益授中書舍人，升左評事，俱仍於翰林院供職。姚友直以中書舍人升太子洗馬，而庶吉士高谷等七人，同授中書舍人，高即轉春坊司直郎。宣德間，朱祚以詞賦授中書舍人，升翰林修撰，教內官書。景泰元年，中書舍人陳學等四人，俱升翰林編修，仍於內閣書辦。蓋當時以為恒典，自舍人之有冑子而任漸輕，其後雜流貲郎，一概混拜，兩房兩殿充塞，且負甲科筮仕授此官者，必別標署以自異矣。然翰林之猥雜，在唐尤甚，如畫工、棋博士、茶酒司之屬，咸得待詔翰林。猶今日中書科，薰蕕玉石之無別也。必如國初故事，始不失兩制遺意云。<br>　　【鼎甲同為庶常】國初選庶吉士，不獨諸進士也，亦不獨新科也。如永樂甲申科，則一甲曾棨等三人，楊相等廿五人，為廿八宿，而以周忱為挨宿。宣德三年戊申，將立太子，上欲選賢才備宮寮，上出題親試，為「諸葛孔明可興禮樂論」，拔翰林官及進士共三十一人。比永樂二十八宿例，則有官者不列宿中矣。特狀元馬愉仍為選首，而以所為二十八人者，正史及紀載諸書俱不載姓名，今無可考。惟是宣宗在御十年，凡三開科：宣德二年為丁未，僅留邢恭一人為庶吉士，以譯字得第，因留之，是年所得吉士，又有肅鎡，共二人而已。五年為庚戌科，命大學士楊士奇等，選薩奇等八人為庶吉士，上親試「用人何以得其力論」，命侍讀學士王直為之師，給房舍酒饌如永樂例。至八年為癸丑科，是年三月命禮部尚書胡濙等，選新進士尹昌等六員，上命改庶吉士同薩琦等，進學賜齎亦如永樂例，仍命王直督之，三月一考其文，本年十一月又命尚書蹇義等選前科之俊，並癸丑新科，得徐珵等十三人為庶吉士，同薩琦等於翰林進學，仍以王直訓督，而楊榮考校之。本月之己酉日，上又謂吏部尚書郭璡曰：「在外庶官，亦必有文學可取者，朕欲得其人用之。命卿選擇。」明日璡即引六十八人入奏，上命楊士奇等試於廷，得知縣孔友諒、進士胡端楨、廖莊、宋璉，教諭黃純、徐惟超，訓導婁升等，共七人。上命改進士為吉士，同黃純等，歷事六科以備用。則是年凡三試庶常，外吏教官亦列其中。若孔友諒者為永樂戊戌科吉士，授知縣以出，已十八年，又入為庶常，尤為奇事，而丁未、庚戌兩科，尚讀書未散館也。至九年甲寅三月，上命行在翰林修撰馬愉、陳詢、林震、曹鼐，編修林文、龔琦、鍾復、趙恢，大理寺左評事張益開，庶吉士薩琦、何瑄、鄭建、江淵、李紹、姜洪、徐珵、林補、賴世隆、潘洪、尹昌、黃纘、方熙、許南傑、吳節、葉錫、王玉、劉實、虞英、趙智、陳金、王振、逯端、黃回祖、傅綱、蕭鎡、陳惠、陳睿三十七人，於文淵閣進學，至是召入左順門試之。上親第高下，賜齎有差，以少詹兼讀學王直有訓勵勞，賜鈔千貫。其前修撰四員，馬、林、曹三人，俱丁未庚戌癸丑狀元，陳詢者，則永樂戊戌庶常，至是已十七年老詞臣矣。編修四人亦皆鼎甲，乃與廷試吉士同業同考，俱異典也。未幾宣宗升遐，三科吉士皆不及授官，至正統而始拜職云。前所記蕭鎡，景泰拜相，而史竟不云曾為吉士，鎡本傳中云：宣宗選蕭鎡等二十人入館，改庶常讀書。則當時癸丑散館，又不止三次。<br>　　又庚戌科趙忠，為吾邑人，亦選吉士，而史不載。以上見各家記述中者，什僅得一二。修史之齒莽，罪不勝誅矣。至景泰二年辛未，選吳匯等二十五人，與狀元柯潛等三人，共二十八人，如永樂甲申之制，始盡復舊規，皆讀書東閣中。不別立館司，不出居外署，惟命閣臣教習考試，其制特為隆重云。若鼎甲之不同庶常習學，未知起於何科？至隆慶五年，閣臣高拱等建白，始同諸吉士讀書，亦辛未科云。<br>　　王文端自丁未至正統丙辰，四科為吉士教習，自癸丑、丙辰、己未，連三科為會試主考，俱本朝所無。<br>　　【庶吉士失載】今詞臣典故，及《弇州別集》，載永樂二十二年甲辰科庶吉士止六名，其實二十人。如高舉授行在刑科，劉俊授行在兵科，王璡、何志、曾泉、萬頃、木訥、張觀、沈善、周安、劉濬、李敬、盧璟、晏鐸，俱御史，此二書所失載者。是科又有庶吉士成敬者，授晉府奉祠，宣德間，坐晉事波累，腐刑後改郕府典寶，景皇自郕邸入纘，升內官監太監。子凱登景泰二年辛未進士，授吏科都給事，中尋夭。敬以景泰四年乞省墓，上賜敕及墓祭，更賜詩以寵其行，又二年卒。關中喬景叔（世寧）為敬作傳，備載其事。此在詞林典故諱之亦可，弇州失記，豈未見喬傳耶？永樂甲辰吉士，予向亦只記六名。<br>　　【醫官再領著作】太醫院御醫趙友同，字彥如，大臣薦其文學，時文皇帝方修《永樂大典》，用為副總裁。後修《五經》、《四書》、性理諸大全，又用為纂修官。其職實詞林妙選，而銜仍方技雜流也。始彥如為宋景濂弟子，初用胡祭酒薦，拜華亭訓導，曾主浙江鄉試，滿九載當升，以少師姚廣孝言其知醫，遂得此官。因而留京師充纂修。又有薦其知水利者，命從戶部尚書夏元吉治水江南，其人之多才技可知矣。不幸以醫見知，不及為文學近臣，終老異途，可慨也！<br>　　【吉士寫佛經】成化間，太監王敬奉敕至江南，多所徵索，至令生員抄寫佛經，為蘇州諸生所噪逐。時太宰陸全卿，以青衿為之倡，以此知名。然文皇朝有故事，不特役諸生已也。永樂辛丑，翰林吉士高穀，寫經於海印寺，遇雨，徒跣奔歸，有見而憐之者，欲為丐免，穀不可，曰：「盍語當路，概行禁寫，所全者不更大乎？」穀以乙未科改庶常，至是且七年矣，久次拜中書舍人，以考滿改編修。蓋國初內外制並重，如唐宋例也。是時三楊在閣，稱一時極盛，而主上嗜好不敢諫止，則帝師哈立麻輩為祟也。<br>　　【進士授史官】自來進士竟授史官者，國初不必論，惟正統四年己未科，錢文通溥以教習內侍，得直拜檢討，後雖通顯，終以結交內臣王倫，擅草英宗遺詔，謫順德知縣，後顯再起至南太宰，僅得下謚。其生平不為正人所許。正德三年戊辰科，焦黃中以二甲第一名，胡纘宗以三甲第一名，俱奉旨傳授檢討，此出逆瑾私意。焦不足言，胡故材臣，坐是謫州判，後歷中丞，為仇家王聯所訐。下獄幾死，得戍。此後則孝宗朝，岐益等府出閣，用庚戌科進士六人為檢討侍講讀，各喧詈於吏部堂。尚書耿裕奏知，為首充軍，餘降為吏。世宗朝，景王出閣，用進士二人為講讀，亦改史官，隨封之國，俱改長史，其後景恭王薨逝，始得他官。其喜若登仙，然皆不振。若今上初年，以潞邸出閣，亦改進士徐聯芳、董樾為檢討。閣臣奏准，待九年考滿，得升參議，至王之國，別選他官為藩僚以行，二人始肯就職，後皆轉參藩以出，然而終不顯。今福藩講讀，仍修故事，侍講讀者，得方面去矣。意者他日能大用，豁諸公蒙氣也。<br>　　袁宗皋者，亦弘治庚戌進士，不由翰林，竟授興府長史，隨獻王之國。世宗龍飛，入相，卒於位。<br>　　【正統戊辰庶常】正統十三年，選庶常三十人。內山西五人，山東四人，北直六人，河南三人，陝西三人，四川五人，南直三人，俱江北。而浙、福、湖廣、江西四大省，南直隸之江南，以至兩廣、雲貴，俱無一人焉，最為怪事。時首揆為曹文忠鼐，其弟鼐即為庶常第二人，次揆陳循，江西泰和人，塚宰王直與之同邑，何以皆不為桑梓出一語也？第十名李泰者，為司禮太監永昌嗣子，竟不為本生母治喪，遂為玉堂之玷。其時開館教習，俱非詞林尊官，先為侍讀習嘉言、侍講王一寧、編修趙恢，繼之者侍講劉鉉、修撰王振（即王恂，後以權璫同名改焉）。鉉由乙科，以兵部主事升入，尤為異，後又得為國子祭酒。<br>　　是科三十吉士。散館時，萬安留為編修，李本留為檢討，俱四川人。劉吉、李泰留為編修，俱北直隸人。其廿六人，俱出為科、道、部、寺，至李寬又為行人司正。亦奇。<br>　　按，是年會試同考官，一教授、二教諭、一訓導，俱貢士。四書題，《論語》居二，《中庸》居一，而無《孟子》。廷試讀卷官例用正途大臣，而用戶部左侍郎奈亨，係吏員，太常少卿程南雲，係習字人，俱為創見。又印卷官，禮部儀制司主事八通，其姓甚稀，想降夷也。<br>　　【武弁保留詞臣】成化以前，大小臣工奪其情者固多，然多出自聖眷，或心欲留而夤緣中旨得之，猶為有說。惟正統十三年八月，翰林修撰許彬，聞父喪當守制，而錦衣衛帶俸都指揮使昌英，疏彬方譯寫夷字，今外夷朝貢，番文填委，乞命奪情。上允之。按，彬以永樂乙未庶常起家，從檢討升修撰，即云譯字，固詞臣也，武弁安敢留之？彬亦不以為恥，即靦顏不去，舉朝無一人非之。蓋四維已絕，三綱將廢，宜次年即有土木大變。但天順初元，彬遂入相，沒而得謚襄敏，斯為異矣。<br>　　【檢討掌翰林院】王資者，江西泰和縣人，吏部尚書王文端（直）次子也。以布衣薦授本縣訓導，升南京國子博士，再升翰林檢討，署監丞事，三年考滿入京，適南京翰林學士邢寬卒，吏部奏以資舊職掌南院，又三年丁母憂，卒於家。以布衣入翰林，一異也；以檢討從七品史館，而握詞林篆，二異也；邢起家狀元，而資布衣繼之，三異也；其推掌院印時，文端公方為塚宰在事，而子膺異數，不一引嫌，四異也；天順改元，舊臣誅逐殆盡，文端亦革少傅致仁，時資在南院，亦無人指摘之，五異也。蓋文端重望，非有私於子，而時猶淳樸，言事者亦未嘗有穿鑒搜抉之習，遂無物色及之者。<br>　　【詞林單名】後漢人無復名，向以為王莽禁之，然而無據。況有馬日磾諸人，則仍復名也。自魏晉後，漸不復然。至五胡盜中原，胡名遂有三四字者。本朝惟正統十年，六相單名，景帝即位，五相俱單名，以為異。至英宗復辟，凡六相，徐有貞以首揆譴去，其五相又皆單名，不先不後，同居內閣，已為異矣。若永樂壬辰一甲馬鐸等三人，吉士蔣禮等十七人；景泰甲戌科，一甲孫賢等三人，吉士吳寫本吳作，邱璿等三人，俱單名無二字者。是雖偶然，亦史冊僅見。正統戊辰科，一甲彭時等，庶吉士萬安等，共三十三人，止白行順一人復名，亦奇。<br>　　【改名被疑】古人因事改名者甚多。本朝景泰中，翰林編修王振，因與內宦同名，土木之變，改為王恂。成化中編修王臣，因有奸人與之同名伏法，請改名舜功，上不許也。嘉靖間刑科徐學詩，以劾嚴分宜罷去，時徐宗伯太宰為禮部郎，姓名與之同，乃改詩為謨。後致位通顯。亦有譏之者，宗伯辨白良苦，時人疑信猶相半也。名為父所命，苟非犯君父諱，及同奸惡名如二王者，似不必輕改。若徐公即非媚龜，亦多此一事矣。<br>　　【翰林升轉之速】本朝遷官故事，必九年方升二級。他官猶內外互轉，惟詞臣不離本局，確守此制，以故有積薪之歎。凡九年滿者，若檢討止升修撰，若編修止升侍讀、侍講皆仍為史官。惟修撰九年得升中允，而侍讀、侍講再升得為學士，否則宮庶及左右春坊、大學士。然而不恆有也。蓋祖宗朝，凡宮僚俱以大臣兼領，無專拜者。以故成化三年，左諭德黎淳，以《英宗實錄》成，升左庶子，引故事力辭。雖其意欲得翰林光學，不顧久處坊局，其持論則未嘗謬也。近日，詞臣升轉，俱拜為宮僚，檢討一轉即為贊善，編修一轉即為中允，講讀之官遂廢不設。至於春坊、大學士，則自楊新都而後，無一人除者。蓋以名稱與閣臣相亂，猶為有說。若光學士，則自嘉靖末年張蒲州特拜，駭為奇事，今遂絕響，但為大宗伯兼官而已。此官雖清華極選，要當視其人稱否，不宜竟虛其位。<br>　　詞林極重五品，凡三考始得之，蓋已二十七年矣，隆慶以前皆然。近年丁酉，焦弱侯被謫時，已歷九年，特未考滿耳，竟以修撰外貶。而庚子顧開雍，以編修主試北京，亦已九年，僅遷修撰入闈。二公皆鼎甲也，尚皆不敢逾越。近日庶常授史職，不數年即紛紛求轉，必得贊善、中允，即司業且厭薄之矣。坊局六品，不過一年即轉五品。蓋比嘉隆前輩，超之幾二十年云。<br>　　翰林當為三四品，而資稍淺者，舊俱為太常卿及少卿。蓋以正詹及少詹為宮僚之長，未欲輕授也。如今上之戊午年，劉和宇（虞夔）以常少掌院，頃者己酉年，傅湯盤（新德）以常卿掌國子監，猶存此意也。近為庶子論德者，俱竟轉少詹，以至詹事，似薄容台清卿不屑居，不知祖宗朝，石首楊文定、淳安商文毅、安福彭文憲輩，俱以常卿少卿為輔臣也。亦可慨矣！<br>　　【翰林建言知名】詞林職在論思諷議，若面折廷諍，非其事也。惟成化初年，以上元宮中放燈事，編修章懋、黃仲昭，檢討莊錄，合疏力諫，俱謫外，時人名為 「翰林三諫」。按上元鰲山，本祖宗故事，且兩宮在養，理宜娛侍，初非主上過舉，此疏似屬可已。至嘉靖初年，山西僉事前給事中史道，疏論元轉楊廷和漏綱元兇；御史曹嘉，品第朝臣五十人，列為四等，擅定去留；給事中閻閎，又劾楊以救史，遂與曹俱貶外。時人呼為「翰林三傑」。蓋三人俱丁丑科庶吉士，初求留為史官，廷和不許，以是切齒恨之。時御史鄭衰駁史曰：「廷和撥亂返正，足稱救時宰相，道指為元惡，且先揚聲，邀人浼止，及補外而始發之，其心跡詭秘可見。」給事安磐駁曹曰：「本朝解縉，以一人而議眾人，皆承君命品藻。未有無上命，而舉朝縉紳得恣其口吻者。」二疏皆公論也。至嘉靖十九年，上偶疾不視朝，東宮官贊善羅洪先、司諫唐順之、校書趙時春，以上免朝頗頻，各疏請來歲元日，太子出御文華殿，受文武及朝觀官朝賀。上震怒曰：「朕宮中靜理，猶視庶事。今氣體未復，豈可不自愛！東宮目上視未癒，安得行步？朕疾未全平，遂欲儲貳臨朝，是必君父不能起者，」由是三人俱斥為民。是時上方靜攝，而東宮病更亟，上特旨停今年行刑，為太子祈安，佈告天下。豈宜復請臨朝，且睿齡亦止五歲耳。此等建白，直以唐順宗、宋光宗待主上矣。使在末年，必遭郭希顏之禍。蓋三公忠於國，而不暇計其言之可行否也。時人高之，又呼為「翰林三直」云。以上詞臣，皆以抗疏顯名，史道輩不足言，若章楓山與羅念庵等諸君子，亦未有肯綮。必如戊寅詞林諸公，與江陵爭奪情，則斷無可訾矣！<br>　　成化初元，李文達奪情，編修陳音貽書力勸其終喪，繼而修撰羅倫遂露章攻之。戊寅詞林吳、趙二公劾江陵，而修撰沈君典，亦僅以書婉諷其事，與成化同。<br>　　【正德朝鼎甲庶常】武宗御極十八年，放五科，凡鼎甲十五人，後來絕少大拜及為正卿者。惟辛未科之桂萼，丁丑科之夏言、辛巳科之張，俱以外僚入相，俱蒙世宗異眷，貴寵震天下。五科除戊辰傳奉八人外，四科又皆選庶常，並首甲凡得九十六人，惟辛未張石首、辛巳張茶陵，一參揆席。石首不一年以老病死，茶陵以不願效勞青詞，為世宗所恨，入閣亦一年，以悒鬱死，猶之乎不相也。一時詞林之厄至此，蓋運會使然耶！<br>　　按，正德戊辰科，詞林典故所紀，止得庶吉士焦黃中、胡纘宗、邵銳、黃芳、劉仁等五人，即弇州《科試考》亦如之，然胡纘宗墓誌中，尚有李志學等三人，則當時傳奉實八人也。此近代事，遂訛失至此，可歎！<br>　　【庶常再讀書】舊例，吉士散館。各授詞林、台省、部郎等官，其選改而未經考校以憂去，服闋而至者，皆竟授他官，無留補史官之例。亦無再與新吉士同列之例，惟弘治十八年乙丑，庶吉士孫紹先憂歸，至正德三年七月赴京，上命同今科吉士讀書，後授官檢討，前此未有也。至今上己丑科庶吉士傅新德丁憂，壬辰年再至，亦得與新科吉士入館考課，後亦授官檢討。自是丁艱者以為例，至今不改，然此後亦有改授科道者矣。孫、傅二君俱山西人。孫之再入館也，與焦黃中輩八人同事，說者以為黃中父芳為次揆實主之。傅以十八歲發解連捷，時次揆王太倉惜其才，故有此命。事雖同，而心之公私有別矣。<br>　　【館選定制】自嘉靖十三年乙未館選後，遇丑未則選，遇辰戌則停，終世宗之朝三十餘年，遂為故事。其後丙辰、己未、壬戌，連三科不選，至乙丑始復考耳。而穆宗御極二年為戊辰，以龍飛首科，特選三十人。至萬曆二年，雖首科亦不選矣。此後，庚辰亦如之。至丙戌而次揆王太倉建議，謂「每科必有佳士，安見丑未盛而辰戌衰」？於是奏准，但會試之後，俱行館選，而木天濟濟，光前絕後矣。自張永嘉丙戌摧殘以來，至是恰周天，蓋運會固然，不第聖主之寬嚴異也。<br>　　【詞臣遷官】詞林雖號清華，然遷轉最遲。編檢歷俸須九年始轉。即已得五品，亦有至十餘年始得再轉者，前輩碑誌可考，至嘉靖間登進稍速矣。惟乙丑科，有十年而為宮坊者，說者謂高新鄭私其門生。然自癸丑後，三科不選庶常，勢不得不驟轉，至戊辰仍復淹滯，曾記沈四明故相，久滯七品，戲以詩寄同年王山陰相公云： 「何勞赤眼望青毯，汝老編兮我老編。司業翩翩君莫羨，也曾陪點七年前。」夫司業雖小京堂，然詞林最厭薄之，以為嫁老女，乃至陪點後七年，而積薪如故。較之近年速化者，不免書空咄咄矣。<br>　　【庶常授州縣】庶常授官外任，此永樂、宣德間本有定制。時事至有授王府典寶奉祠者，即紀善亦不易得也。至正德間，則資格大定久矣。乃六年辛未科，則山東武城人庶吉士王導，以中原流寇大亂，欲奉祖母避地江南，請改應天府教授，允之。十二年丁丑科，河南宜陽人王邦瑞，以丁憂去，再來僅補廣德知州。此二科館選，從無一人任外吏者，一則自請，一則直除，俱恬然蒞任，不聞有怨言。蓋前此正德三年戊年辰科，有焦黃中等，以傳奉為吉士，尋升編檢侍講，宜有後人之退讓。其後王導歷官兵部尚書，贈太子少保謚襄毅；邦瑞至吏部左侍郎，贈禮部尚書，謚文定。而焦黃中等削籍，為士林不齒。然則躁靜，果熟為得之耶？至嘉靖五年丙戌散館，盡授科道部屬，而李元揚等四人授知縣。則以張蘿峰密疏，謂皆故相費宏所植私人，不足作養。八年己丑吉士，雖皆蘿峰所取門生，然以會元唐順之等皆不附座師，故盡斥為主事，僅得二給事中、一御史、又二知州、一推官。此柄臣弄權，竊威福以鉗劫後進，非上意亦非諸士退讓也。自此至今九十年，更無此事矣。萬曆己丑散館，吾浙有一吉士，當得禮部主事，心厭薄之，以情祈於太宰陸莊簡。陸同郡人也，甚不樂，謂吉士曰：「不佞往日，從邑令轉刑部郎，得調春曹，自謂極清華之選，今已忝竊至此。安見台省之足慕耶？」吉士終以座師次揆許新安力，授御史，自此至甲辰六科散館，遂無一人為郎署。而丁未黔人潘潤民授禮部，且以為創見矣。<br>　　【翰林一時外補】霍兀崖初拜少詹事，即上言用人之法，謂翰林不當拘定內轉，宜上自內閣以下，而史局俱出補外；其外寮不論舉貢，亦當入為史官，如太祖初制。其說亦可采。但時非開創，一旦更張，人所不習。故太宰廖紀，力言其窒礙，上亦有「隨時酌行」之旨，蓋世宗亦心知霍說之難行耳！比張蘿峰入閣，因侍讀汪佃講書，不愜上旨，今吏部調外，張因密揭並他史臣不稱者，改他官。首揆楊石淙附會其說而推廣之，上遂允行。既調汪府通判，而中允楊維聰、侍講崔桐等二十餘人，俱易外吏以去，京師《十可笑》中所云「翰林個個都外調者」是也。蓋霍、張俱起他曹，故痛抑詞林至此，楊丹徒自謂附張得計，未幾亦為張逐矣。此玉堂一時厄運，特假手於兩權臣耳。<br>　　【壬戌科罷選吉士】嘉靖自癸丑科選庶常之後，丙辰己未二科不選，至壬戌議定考館，奉旨定期。至日進士入試，其有時名得徑路者，俱相迫鄰坐，磨墨濡毫，相顧談笑，預慶華選。而內閣擬題呈御覽，久之未出，忽傳御札下，閣臣披視，則於題之左，御筆朱書四大字，曰「今年且罷」，於是一哄而散。其最負聲且先道地者數人，至擁被羞恨，旬日不敢見其同年云。蓋先是諸進士貸金於中貴，以賂分宜首揆，其儕類中有者不咸者，密奏於上，遂臨事中輟。世宗之神聖如此，其年之七月，分宜遂逐矣。<br>　　【鼎甲召試文】袁元峰少傅以次揆主嘉靖壬戌會試，是年不選庶常，惟一甲申少師時行、王宮保錫爵、及故少傅余有丁，在詞林而已。每有應酬文字，及上所派撰事玄諸醮章，以至館中高文大冊，悉召三門生至私寓，代為屬草，稍不當意，輒厲色呵叱，惡聲繼之。余其同郡人也，至詬之曰：「汝安得名有丁，當呼為余白丁？」其傲慢無禮至此。有時當入西內直房，供上筆札，竟扃門而去，亦不設酒饌。三人者或至昏暮不得食，遂菜色而歸，以此為常。王相國每為余言之，尚頻蹙不堪也。袁所最當意者，惟吳中王百穀山人，以為異材，欲援之入誥敕房，如談相張文憲故事，可援以至卿貳。會袁卒，不果。又有吳人王逢年者，袁亦欲援之，而逢年不堪其倨，竟移書辭之曰：「閣下以時文博會元，以青詞博宰相，安知有所謂古文詞哉？」竟策蹇歸，袁大怒，而無如之何。<br>　　【楊名編修】嘉靖壬辰，楊編修芳洲（名）抗疏論汪鋐與郭勳等之欺罔，上下之詔獄。楊為蜀之遂寧人，汪遂指為故相新都公之侄，故為之報仇，擬大辟。蓋為己卸罪地，且以媚首揆永嘉也。會兵部侍郎黃敬齋（宗明）特疏救芳洲，上怒，並下之獄，加以慘刑。芳洲不為改辭，而敬齋語亦不屈。上稍霽威，楊戍瞿唐衛，其年即赦之，令致仕。黃出為福建參政，尋召入為禮部侍郎，與汪同為卿貳。蓋汪為永嘉鳴吠不待言，而當時議禮諸公，自桂、霍之外，如方西樵、席元山、黃敬齋、熊兆原諸公，皆表表自樹，無肯掃舍人門者。自是永嘉勢亦漸孤，不二年再罷，不復起矣！<br>　　【翰林散官】翰林官不論崇卑，其稱郎、稱大夫，俱結銜於本官之下，相沿既已久矣，而亦不盡然。如嘉靖十四年乙未科，廷試讀卷官、侍讀學士吳惠等，俱先書奉直大夫，次書學士。及侍講江汝璧等，先書承直郎，亦如之。至次榜戊戌科廷試，則詞林散官又在本職之下矣。至二十三年甲辰，彌封官左春坊司直謝少南，自係宮官，其結銜只宜如各曹之例，乃亦書承德郎於司直之下，此又不可曉矣。<br>　　【詞林拜太宰】閣臣之專用詞林，自嘉靖中葉始，迄今恰六十年。此誠偏枯不均之事，今年二沈相公並去，正擬爰立，言官因有內外兼用之議，其說真不可易。而旁觀者，謂潛有所推戴，故建此議，未知確否？惟太宰一官，自來兼用內外，祖宗朝所不論，如世宗朝羅文莊（欽順）、嚴文靖（訥））、郭文簡（樸），俱以翰林掌銓曹。而高文襄（拱）以首揆領吏部凡三年，則又穆宗朝近事也。何以禁史官不許拜？近癸巳年，吏部尚書缺出，首揆意屬羅宗伯（萬化），時趙定宇（用賢）以左宰學士署銓，亦力任之。雖欲複詞林領銓盛事，亦從人望也。給事中朱爵起而諍之，謂破壞成例，且指次揆趙蘭溪、張新建，私其同年，並訾羅之品格。首揆為王太倉，不勝忿恚，極口詆給事。朱雖謫去，而羅終不得用矣。給事所云成例，竟不知此例成於何時？蓋憤外吏之不得大拜，故借此以鳴不平耳。<br>　　此等建白，謂之存體面爭意氣則可，若云愛惜人材，通達國禮，則未必然。<br>　　【交際】詞林交際最簡。其始入者，合衙門自政府以下至史官，各送賀儀分金七分，即書名於書儀之上，不具他柬。其以奉差謁補入者，具青布一端為禮，此先人在館時事，蓋沿襲先輩雅道，想至今尚不變，若他署則不及知矣。先王大父，從省中外遷山東僉事，終養歸，後入補官，去國將二十年，時嚴分宜當國，故舊識也，以一紗二扇謁之。嚴欣然款接，受扇而卻紗，補任又其鄰郡分巡，始終相歡無他。蓋嚴雖黷貨，自是暮夜所入，其尋常交際，想當時皆然，不以為異也。二十年來，即平交必用二幣，至於四，至於六，今且至八幣。而以他物如數侑之，謂之「八大八小」，不知始自何時？而當之者反以為俗套，不肯盡收。乃於八大八小之後，另開珍異，及土宜適用之物，以備選擇。至黃白酒槍之屬，別創異名，以避旁觀之目，掩屬垣之耳。如此惡俗，將何底止。<br>　　【翰林應制】今上大婚以後，留意文史篇什，遇元旦、端陽、冬至，必命詞臣進對聯及詩詞之屬，間出內帑所藏書畫，令之題詠，或游宴即宣索進呈。至講筵尤為隆重，宴賞之外，間有橫賜，先人與同年及前輩諸公，無日不從事楮墨。而禁臠法溫，亦時時及門。以後上朝講漸稀，宸遊亦簡，至今日而警蹕不聞聲，天庖不排，當歲時節序，亦未聞有一二文字進乙覽，詞臣日偃戶高臥，或命酒高會而已。雖享清閒之福，而不蒙禁近之榮，似亦不如當時寵遇也。<br>　　【翰林官先奏事】本朝朝儀，凡早朝畢，各衙門以次奏事，待上親決，或引大臣面議。最後內閣輔臣，職當承旨，趨御前裁決。然以衙門五品，隔在大寮之後，進退俱屬未便，始命每遇午朝，則翰林院先奏事，遂為成規，所以重輔弼體也。今午朝久不行，奏事亦廢久矣。今上丁亥年，因言官建議，請復午朝舊制。不數日，上忽問內臣：「若遇午朝，正此時否？」因而誤傳，內臣紛走，鐘鼓盡鳴，皇極門御座亦移正矣。一時侍從諸公，奔趨入內，踉蹌失度，而上竟不出也。又國初早朝，輔臣與司禮監內臣，對立於寶座，文皇晚年以病健忘，每命後宮用事者，立袞扆後，紀載問答聖語，輔臣金幼孜等，始避立丹陛之下。至成化間，而仍移立於上。然在今日，則常朝禮訖，俱退步宮門，即班序上下不深辨可矣。又記注起居，古有郎、有舍人兩官，唐宋以來，俱立螭坳，親聞天語。國朝無此官，至今上始創設，以詞臣帶管，每視朝亦令同科臣侍立，今仍在本班行禮，未嘗別侍燕間。所謂《起居注》，不過講筵隨班侍文華殿，退而節錄各衙門章疏，及所奉聖旨而已。與「起居」兩字毫無涉也。蓋國朝既以史官為宰相，又不以史職責成史官，非一日矣。<br>　　【庶常授官】丁丑館選，先人為選首，故事留補本局不必言。時，沔陽費似鶴（尚伊）年少有雋聲，且屢考前列，當留無疑。己卯散館前閣試，江陵相出一論題，為？李綱不私其鄉人」。眾相顧失色，知費不得為史官矣。已而散館，費果出為給事中。於是次輔蒲阪之鄉人張元沖（養蒙）授給事，李順衡（植）授御史，三輔吳門之鄉人張慎吾（鼎魚）、萬涵台（象春）、史志橋（繼辰），俱授給事，無敢留者矣。是科江陵次子為榜眼，不會引嫌，獨於鄉人示公，何也？費尋外補僉事，丁亥，京察以浮躁謫居家，後起饒州府之推官，竟不赴。<br>　　按，是科自史官、科道外，授部屬者二人，循故事也。癸未科亦然，自丙戌至今，遂無科不選，散館日，竟無一人為郎署。凡八科矣，豈諸庶常薄視列宿耶？抑握化爐者，加意桃李也？<br>　　典制久廢，必有起而正之者。嘉靖間，推乙丑散館無郎署，以前三科不選館，故特優之。戊辰，則又遵故事矣。<br>　　【吉士散館】近來台省雄劇，敻出詞林上，每遇散館，諸吉士多顒望留，其輿皂則計日以眄言路，惟恐為史官之隸人。<br>　　此輩就中，又以為府為第一，聞其賽願時，入台則用羊豕，入垣則用雞鵝，若留作編檢，僅用濁醪豆腐而已。今年值甲辰諸君散館，有閒窺於吏部門者，見諸隸互相詢答，一人問「汝主拜何官」，振聲應曰「御史」；又問一人，徐對以「給事」；最後問一人，垂首半日不應。苦詰之，第長吁「照舊」二字而已。適友人姚仲含受吏科，其顏色甚慘沮，因語以吏部所見，亦一為啟齒。<br>　　【丁未閩中詞林之盛】向來閩中無大拜者。惟永樂間楊文敏入閣，然不由翰林，此後二百年絕響矣。今上丁未科會試，大主考二人為楊荊巖（道賓）、黃毅庵（汝良）右侍兼讀學入場。而李九我（廷機）以禮左侍兼讀學署部，為知貢舉官，俱福建晉江人也。南宮大典，以同邑三人主之，此明興所未有。<br>　　三月廷試，則張瑞圖為探花；五月考館，則林欲楫、楊道寅為庶吉士，又皆晉江人。至六月而李升尚書，福清葉從南少宰升禮尚書，同日大拜。蓋八閩之盛際極矣！是科經房同考官、檢討黃國鼎，亦晉江人，至己酉散館，林、楊二吉士俱留為史官。<br>　　今皆顯重矣！<br>　　【戊辰詞林大拜】今上二十二年甲午，首揆王太倉請告，趙蘭溪代為政。時，張新建為次輔，而陳南充、沈四明繼之，同事凡四人，皆戊辰詞館中人也。本朝至今從無此盛。四公在閣凡三年，而南充卒於位。又二年而新建得罪譴歸，趙、沈二公並列。又四年趙卒，至三十年壬寅，而沈歸德始入，仍為乙丑科。蓋戊長諸公，在政地者幾十年，更無別籍中人，尤稱盛事。況前此則王山陰，後此則朱山陰、於東阿，俱登揆席。一榜七相，亦從來未有。<br>　　甲午之春，首揆趙以鼎甲起家，而會試第二名張為次揆，三名陸為三揆，四名沈為四揆，依序排連，不差一名，尤奇！<br>　　是科戊辰一甲狀元羅康洲、榜眼黃廷儀，俱正位禮卿，探花趙浴陽為元輔，且俱得謚。亦可亞壬戌之盛。<br>　　【四六】四六雖駢偶餘習，然自是宇宙間一種文字。令取宋人所構讀之，其組織之工，引用之巧，今人擊節起舞。本朝既廢詞賦，此道亦置不講。惟世宗奉玄，一時撰文諸大臣，竭精力為之，如嚴分宜、徐華亭、李餘姚，召募海內名士幾遍，爭新斗巧，幾三十年。其中豈少抽秘騁妍可垂後世者，惜乎鼎成以後，概諱不言。然戊辰庶常諸君尚沿餘習，以故陳玉壘、王對南、於谷峰輩，猶以四六擅名。此後遂絕響矣。又嘉靖間倭事旁午，而主上酷喜祥瑞，胡梅林總制南方，每報捷獻瑞，輒為四六表，以博天顏一啟。上又留心文字，凡儷語奇麗處，皆以御筆點出，別令小內臣錄為一冊。以故東南才士，縉紳則田汝成、茅坤輩，諸生則徐渭等，咸集幕下，不滅羅隱之於錢鏐.此後大帥軍中，亦絕無此風矣。今上壬辰平寧夏之役，其露布中云：「彷彿祿山之強，不滅宋江之勇。」蓋取山以對江，幾笑破士人之口。有友人云：「何不取徐海之強，以配宋江耶？」海即徐明山，胡總制所擒日本酋首也。雖係戲言，實是確對。袁文榮撰玄文，每命壬戌門人三鼎甲分代，而有時不給。其拜相以此，盡瘁亦以此。<br>　　【黃慎軒之逐】黃慎軒（暉）以宮僚在京時，素心好道，與陶石簣輩，結淨社佛，一時高明士人多趨之。而側目者亦漸眾，尤為當途所深嫉。壬寅之春，禮科都給事張誠宇（問達）專疏劾李卓吾，其末段云：「近來縉紳士大夫，亦有捧咒念佛，奉僧膜拜，手持數珠，以為律戒；室懸妙像，以為皈依；不遵孔子家法，而溺意禪教者。」蓋暗攻黃慎軒及陶石簣諸君也。<br>　　不十日，而禮卿馮琢庵（琦）之疏繼之，大抵如張都諫之言。<br>　　上下旨云：「覽卿等奏，深於世教有裨。仙佛原是異術，宜在山林獨修。有好尚者，任解官自便去。勿以儒術並進，以惑人心。」蓋又專指黃暉，逐之速去矣。時康御史（丕揚）亦有疏與馮疏同日上，則單參達觀，及朝士附會之非。二疏同時塤篪相和，張、康承首揆風旨不必言，馮宗伯非附四明者，特好尚與黃偶異耳。黃即移病請急歸，再召遂不復出，與陶石簣俱不失學道本相。<br>　　【詞林前後輩】詞林極重行輩，即前一科者，見必屏氣鞠躬，不敢多出一語，或苦其太拘。憶往年先人為史官，今晉江李九我宗伯，入館後二科，而居址最近，臭味亦最洽。先人或得一鮮物，即邀與同酌，或折東移之。李有一味，亦然，毫無町畦也。近日格套愈嚴，前後輩幾同師弟，而實情轉薄，相傾相軋，甚或嗾人顯彈隱刺，以自為速化地。欲如廿年前忘形相與，安可再得？<br>　　【四品金扇】故事，京朝官詞林坊局，五品即得用大金扇遮馬，其他須三品乘轎始用之。故太僕光祿皆得金扇，左右僉都雖雄貴，以尚四品，張黑扇如他官。近年丁未以後，僉都忽自製金扇，每出皆屬目訝之，逾年則左右通政，與大理左少卿亦用之。蓋以同為四品大九卿也，言官、禮官無敢糾正之者。<br>　　習見既久，今且以為固然矣。<br>　　【翰苑設教坊】教坊司，專備大內承應，其在外庭，維宴外夷朝貢使臣，命文武大臣陪宴乃用之。蓋沿唐鴻臚寺，宋班荊館故事，所以柔服遠人，本殊典也。又賜進士恩榮宴亦用之，則聖朝加重制科，非他途可望，其他臣僚，雖至貴倨，如首輔考滿，特恩賜宴始用之。惟翰林官到任，命教坊官俳供役，亦<br>　　玉堂一佳話也。猶記丙戌諸吉士入館，余隨先人同官入觀，時正承平盛時，禮數極盛，今二十年矣。按宋世學士赴院，開封府點集優伶供應，至用女妓，況本朝止役樂工，以供詞臣，非過也。若唐世，學士上翰林，乃作弄彌猴戲，則怪矣！<br>　　【侍從官】宋朝兩府執政而下，最貴近者，名侍從，自六部尚書、雜學士，以至龍圖等閣待制，是也。以執政造膝之後，即召入諷議。故又名次對，如御史中丞、諫議大夫、給事中、中書舍人俱要劇，尚不在此數。若翰林學士，則日直禁中，固不必言矣。或遇有大事大繼，則出旨必有「侍從，及中丞兩省兩制」云云，蓋皆三品四品官，所以有大小從官之別。若右列，必至觀察使以上，始得比侍從，其重如此。本朝不列次對之名。<br>　　蓋六卿事柄雄重，台長亦西漢亞相之職也，同宋之執政，而學士惟翰林及春坊有之。春坊大學士，已久不除；翰林學士及講讀學士，僅為翰林大老兼官。若待制，則本朝固不會設也。以故筮仕得入史局，與外吏入諫垣，皆以侍從自居，人亦不尤其僭，殊失次對之義矣。竊謂部之貳卿、台之兩副，以及通政大理之長，及其佐之四品者，詞林詹事、少詹、光學、祭酒、太常等小九卿三品者，宜命為大從官；大理左右丞、通政二參議、翰林之講讀學士、坊局之五品，以及太常等小九卿之貳登四品者，宜為次從官。以上俱得從閣臣、部堂、台長之後，論思於別殿。即經筵日講，俱於其中選用，其積資稱上意者，不時超拜揆地。則內既無詞臣專覬大拜之嫌，外亦杜庶寮巧圖爰立之望，似與孝宗朝，劉大夏、戴珊等面議條旨故事相合。宋制雖不足法，然因以裨益聖政，陶鑄相材，亦或有補云。<br>　　【宮寮超贈】仁宗初即位，故宮寮、左春坊、左贊善徐善述卒於官，贈太子少保，謚文肅，命有司立祠祀之，仁宗親為文以祭。又追贈左春坊、右贊善兼編修王汝玉為太子賓客，謚文靖。徐字好古，浙之天台人，起歲貢，為桂陽州學正，遷國子博士，以至今官。凡考鄉試者二，會試者二，此猶國初時有之事。獨贊善從六品，超九階而贈宮保，且得謚賜祠，諸君親灑翰祭之，實為本朝所未有。王名璲，以字行，吳之長洲人，起鄉舉，為應天訓導，進翰林五經博士，再進贊善兼檢討，坐事謫戍，時侍仁宗東宮，命特宥之，降為典籍，又復故官。後以應制，作《神龜賦》，名第一，時人忌之，構其罪，又下獄死，至是贈祭諸恩俱備。蓋以從六品，超七階而贈正三品，亦得謚，其恤稍亞於善述云。蓋當時禮重臣如此。<br>　　又宣德元年，翰林侍講、承直郎王璡卒。王字汝嘉，蘇之長洲人，永樂間舉明經，由訓導歷前官，嘗為《永樂大典》副總裁，主應天、廣西、廣東鄉試各一，同考禮部會試者三，洪熙初建弘文閣，與翰林學士楊溥等四人入直，蓋亦內閣輔臣也，而典故俱不載。汝嘉歿之日，殿閣大學士以下，咸走哭。二公與楊東裡同官，志銘俱出其手，其敘置最詳確。汝嘉、汝玉，蓋從兄弟也。二王俱不由甲榜，而遭逢如此，可謂遇矣。<br>　　【從龍外遷】歷朝從龍舊臣，俱峻擢台閣。惟宣宗登極恩，最為涼薄，如春坊中允林長懋者，至轉廣東鬱林知州。弇州書之以為不可解。余考長懋，永樂十八年，以編修侍皇太孫讀書，洪熙初，轉中允，是為宮臣且六年矣。仁宗崩問至，從臣扈從太子赴京，而長懋辭以不便鞍馬，自以舟行。比至則宣宗已登極，故有是遷，蓋上尚優容不加罪也。乃訟言宮僚遷擢，同異不平，且以二弟。一為部屬，一為監生，母老路遙，願改降繁難京職。上怒下錦衣獄，終宣德一朝不釋，至英廟登極，始赦出，令之故官，遂卒於任。然則長懋免於誅殛，亦幸矣！時宮寮中，有司直郎張景良者，轉四川順慶通判，則不得其解矣。<br>　　【坊局】近年詞林遷轉，俱以坊局為重，若從本衙門遞轉，則怏怏見辭色。蓋因講讀俱為翰林屬官，而修撰以下俱史官，不得與揆地講客禮也。以故今上己卯應天主試，先中允而後侍讀，以至高啟愚山題有勸進之疑，不知祖宗朝殊不然。如永樂二年李繼鼎，以禮部儀制郎中，兼右贊善，猶曰外僚也。英宗朝，岳蒙泉由正統戊辰鼎甲編修，至壬申已轉贊善，天順元年丁丑改修撰，入閣辦事，蓋轉宮寮已六年，仍還本衙門。且兩官俱從六品，其重詞館如此。其他翰林學士，兼春坊大學士，又不勝紀矣！<br>　　【宮僚兼官之異】世宗朝用人入詞林多不次，而兼職亦異。如夏文愍以翰林侍讀學士兼吏科都給事，此特恩不必言。其他尋常兼官，如嘉靖二十年廷試，讀卷官張治直拜翰林光學士，則不當帶他職，而兼右諭德；提調官孫承恩，以禮部左侍郎兼侍讀學士、是矣，又帶少詹事；常卷官左副都御史胡守中，本憲職也，而兼詹事府丞。蓋皆以宮官為重也。又是年，彌封官通政參議兼禮科都給事李鳳來，揆之祖制，是以堂官兼屬吏也。尤奇！<br>　　永樂間，楊士奇、金幼孜輩，亦曾以光學兼宮寮，是時仁宗在東宮，特重其選。後館中久次者，亦轉宮臣，然不復以大寮兼矣。世宗初立莊敬太子，每事仿祖宗行之，故宮官較前朝特異。末年亦漸不然，乃宮寮自此日重。昔成化初，黎淳以《英宗實錄》成，升庶子，力辭，願轉本衙門應得之官。其時猶未以坊局為榮也，今惟以早離史局為幸矣。<br>　　正統八年，胡儼以太子賓客、國子祭酒，兼侍講，掌翰林院事，卒於官。景泰間，以修《通志》成，閣巨商輅由兵部左侍郎加兼太常卿、翰林學士、左春坊大學士。尤奇！<br>　　【詞林知制誥】宋朝分內外兩制，翰林學士與中書舍人對掌之，本朝獨歸其任於翰林。正統初年，特置學士一人司其事，其後廢不復設。至弘治七年，始簡命尚書或侍郎一人，兼翰林學士，入內閣專典誥敕。需次大拜為輔臣，以故詞林中亦呼為閣老。其不得入相者，十不一二人也，至嘉靖二十四年而廢之。<br>　　但用講、讀、編、檢諸史臣四五員分掌，以至於今。蓋相嵩新居首揆，惡知制誥大臣之逼，故設計去之。自史臣分領以來，各以葩藻見長，其辭采日盛一日。以逮數年來，如陶周望、董玄宰、黃平倩、湯嘉賓諸太史，咸命代才名，鼓其餘勇，駢麗詳縟，殫巧窮工，幾奪宋人四六之席。然揆之綸綍之體，或稍未然，或云大僚司誥敕，廢不設，始於張永嘉柄政時，是不然。<br>　　【王師竹宮庶】信陽王師竹（祖嫡）宮庶，與先人最相善，且不拘詞林前後輩俗體，博洽虛心，過從甚密。其為庶常時，值同館有以微嫌詈吏部吏者，時蒲阪楊襄毅（溥）為太宰，聞之大怒，愬之江陵相公，蓋以俱江陵所取辛未榜中人也。江陵素嚴重，蒲阪議欲盡斥諸吉士為外寮，如張永嘉世宗朝丙戌、己丑故事，館司同州馬文莊爭之，弗能得。諸吉士各絮語自明求免，王獨奮然起，願以身獨承之，且謂庶常辱掾吏，亦何罪可問？江陵憚其詞直。怒亦解。授官史局，以復建文帝號為請，且云景皇帝位號久復，而《英宗實錄》中，猶書郕戾王附，名寶並舛，亦宜改正。今上稱善，英錄中故稱，遂厘為景帝。而建文之號，則暫已，蓋以事體大，難驟舉行，而識者固韙其議矣。尋轉宮洗，曾以撰明因寺碑文，受知慈聖太后，拜金綺佛像諸密賜，心不自安，恐人議其以他途求速化也。尋遷庶子，即以病請急歸。時正冀其復出，而僅以下壽歿。然晚年耳稍聵，似亦難以登綸扉云。其家世為右列，有子延世，官參將，亦能文。<br>　　辛未庶常之辱吏部掾也，在癸酉之秋，去散館止旬月耳。時，吉士宋儒者，素興吉士熊登樸有口語，乃譖之江陵，謂毆吏止熊一人。江陵信之，比散館，宋授禮部主事，熊授兵部主事，蓋有意抑之。熊有才名，館試亦屢前列，遠非宋比，即不留亦當掖垣，而得此官，乃諸吉士之殿也，意亦不無憤憤，出怨望語，宋儒者因增飾之，又以譖於江陵，謂登樸已具疏，將劾蒲阪並及吾師相矣。江陵怒且恐，亟語蒲阪參之。蒲阪與登樸父名過號南沙者相善，同年也，不便舉事，乃囑之熊堂官大司馬譚二華（綸）參之，坐降調外任。稍有言其冤者，江陵乃召熊、宋二生面質，始知盡出宋捏造，宋亦遂遠貶，時去二人授官匝月耳。因思蒲阪、江陵二老，俱一時高才巨公，何至為一刻本，而修怨於吉士三十人？既用王太史一言而中寢，可謂能補過矣。又因宋儒讒說，致熊登樸兩遭蜮射，無端左官。人謂江陵英察，茲事則太憒憒云。<br>　　熊登樸號陸海，從調稍進為常德府通判，其地故江陵楚旁郡也，以公差入京謁江陵，江陵留之坐，溫語慰勞之，曰：「足下今漸進可喜，努力修職，峻擢不難。我詞林衙門痛癢相關，我此語亦出痛腸也。」熊徐起曰： 「只恐老師未必痛耳。記得醫書云：『通則不痛，痛則不通』。請以二語驗之。」江陵為大笑，歡劇而罷。熊後晉學使者歸，其父亦己丑庶常，以永嘉不愜，亦僅授主事，尤為異云。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
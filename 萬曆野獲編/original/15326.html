<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬曆野獲編 - 第二卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二卷</font></h4>
			　　○列朝<br>　　【世宗入紹禮】世宗從興邸入纘，初至京城外，駐蹕行殿，禮部具議如皇太子即位禮。上謂長史袁宗臯曰：「遺詔以吾嗣皇帝位，非皇子也。」輔臣楊廷和等請由東安門入居文華殿，以待勸進。上不許。輔臣輩不得已，乃以慈壽皇太后令旨，內外臣民即於行殿上箋。行三勸進禮。蓋上繼統不繼嗣之說，早已定於聖心。張、桂等建白，不過默窺其機耳。是年九月，章聖太后自安陸至京，禮部具議從崇文門進東華門，上不允，命再議。由正陽左門進大明東門，上又不從，令再議；而諸臣又執前說，上乃親定其儀，從正陽中門直入，以至他門及大內皆然。此旨已下，大臣等不敢復違，乃禮部具奉迎聖母鳳轎義仗，請用王妃禮如故事中旨批出，竟命治母后駕義注已俱云聖母，又何待嘉靖三年之稱本生皇太后。與夫七年之直稱聖母皇太后而始定耶？諸臣紛紛哭諫伏闕者。徒自取謬遣耳，然事君則當如此矣。<br>　　【引祖訓】世宗之入紹也，用武宗遺詔曰：「皇考孝宗親弟興獻王長子，聰明仁孝，倫序當立。遵奉《祖訓》『兄終弟及『之文，即日遣官迎取來京，嗣皇帝位」。按「兄終弟及「祖訓，蓋指同父弟兄，如孝宗之於獻王是也。若世宗之於武宗，乃同堂伯仲，安得援為親兄弟？時，草此詔者為楊文忠廷和，既妄引《祖訓》，後張、桂議起，復改口援宋濮安懿王故事以拒之，持論不堅，遂終不能勝。今上之二十一年，建儲事久不定，上忽出御劄，有待嫡之議。時，王太倉新從里中起當國，擬兩旨以進：一為冊立定期；一則云中宮年少，且待數年後，有嫡立嫡，無嫡立長，以遵《祖訓》，今且並封三王以俟之。<br>　　上竟出待嫡之旨，於是舉朝嘩然。謂《祖訓》所云：「有嫡立嫡，無嫡立長」，乃藩王嗣爵之例，非天家也。上雖震怒，王自認條旨偶誤之罪。上曰：「卿既認罪，置朕何地？」未幾而並封事亦寢矣。待嫡之說，沈商丘鯉為宗伯時，亦曾私建此議，但王以《祖訓》為證則誤矣。王出一時倉卒，姑以臆對，亦理勢所有，楊文忠時。上不豫已久，籌度推敲，當無剩義，猶不免舛謬如此，何耶？二公俱一代名臣，初不以此貶望，然授後生以話端，致其彈舌相譏。可見通今之難勝於博古。<br>　　【世室】世宗登極後，張、桂議更興獻王尊號。是時，附和者尚少，且興獻王亦既安祀於觀德殿矣。嘉靖元年九月，聽選監生何淵繼璁上言，力請追考興獻王且加帝號，立世室於京師，不宜遠在安陸。上是其言，命會議，無一人應者。時，廷臣憎之，選陝西平涼縣主簿以去。屢為上官笞撻，自訴乞改京職，乃拜光祿珍羞署丞。時，嘉靖四年之春，則獻皇帝稱考久矣。淵至京又上疏，請立世室祀獻考於太廟。下禮部議，時，席書為尚書正大禮貴人也，力言其不可。上不允，令會多官詳議以聞。時張、桂並為學士，各抗章力阻，乞罷會議，亦不見從。至禮部再議，廷臣俱有異詞。上又命復議。張、桂等又爭之，疏僅報聞。命席書又會文武大臣科道議，無一人以為可者。<br>　　上命內臣傳示，必欲祔廟而後已。席書上密疏勸止，乃令止議世室。於是何淵復上《禰廟正議》，上亦下之禮部。禮臣乃會議立廟京師，別為祭享，亦無不可，且引漢宋故事為證。上親定其中名為世廟，命於太調節左右。擇日興工。時禮臣疏中有云：待獻王服盡之日與孝宗一同祔廟。上乃又遣內臣諭旨更議，部覆以為此宜俟百年，聖君賢相自定之。上又不悅，令別議。<br>　　部乃議請於世廟另建一室為祧廟，上不從，云：「既別立廟，則與太廟不同，以後子孫世世奉祀不遷。」事遂定，而議禮諸臣。如黃宗明、黃綰，皆疏乞速正何淵謬議之罪。止報聞而已。<br>　　比廟工工興，何淵又疏以新廟神路迂遠，宜別開路與太廟同門。<br>　　於是群議謂改別路當壞垣伐木，震驚宗廟。上大怒，責對狀。<br>　　於是張、桂等又疏諍之，宜如初議。上乃命拆神宮監對房通路。<br>　　蓋淵之橫恣求榮如此，張、桂等亦厭恨之矣。淵以《大禮集議》書成，升上林右監丞。其年十二月，淵又上疏，奏以席書格其世室諸疏，請將以前後疏。增入重修續編。上又下之禮部。<br>　　時，席書目疾不能出，乃上疏乞召王守臣及議禮臣方獻夫等增修，其何淵章奏，紕繆不可採。上又諭席書。將續修事理，直對以聞。書不得已，奏請將世廟事編次為上、下二卷。上允之，命張、桂諸人為纂修宮。六年，淵又進《大禮續奏》一部，並疏已倡議立廟之功數千萬言。上命付史官。既而《明倫大典》成，淵已升太僕寺丞，又上疏謂大典中壽安皇太后今進為太皇太后矣，請改在昔之誤稱，庶為全禮全書。上以已經進呈不許，且云毋得再擾。上亦厭惡之矣。淵猶不悟，十八年二月，上言璁等沒其太廟世室之說，私匯其疏為五卷進之，且訐璁引漢哀別廟之謬。上怒甚，謫為湖廣永州衛經歷。蓋嘵嘵狂瀆者，凡八年而始逐，天下快之。<br>　　【御制元夕詩】世宗初政，每於萬幾之暇喜為詩，時命大學士費弘、楊一清更定。或御制詩成。令二輔臣屬和以進，一時傳為盛事，而張璁等用事，自愧不能詩，遂露章攻弘，誚其以小技希恩。上雖不詰責，而所出聖制漸希矣。上常命一清擬賦上元詩進呈，有「愛看冰輪清似鏡」之句。上以為似中秋，改云「愛看金蓮明似月」。一清疏謝，以為曲盡情景，不問而知為元宵矣。聖資超悟，殆非臣下所及。信乎非一清所及也。<br>　　惜為璁輩所撓，使天縱多能，不遑窮神知化耳。<br>　　【定策拜罷迥異】世宗自興邸入紹，諸宰輔翼戴之功，良不可沒。如楊新都、蔣全州、毛東萊，世封伯爵，固其宜也。<br>　　費鉛山時在林下，至上御極後，召還入閣，亦得世襲錦衣指揮使。而梁南海時為次揆，位在蔣上，竟無寸賞，已為可異。至如駙馬崔元以親奉金符，迎立於邸中，遂進封金山侯世襲。而梁以輔臣偕奉符以往，獨無涓滴及之，又何說耶？若云梁儲扈武宗南征，不能力諫，以是為罪，則蔣冕固同侍六飛往還，何得獨求多於梁也？蓋是時新都受遺，為物清歸鄉。而梁素不為楊所重，以故世宗以四月廿二日登極，梁即以五月五日見逐，蓋相新朝僅十餘日耳。其後，議禮貴人方獻夫、霍韜、澤輩俱南海入也，蓄不平久矣，乘機而發，至指新都為元惡，為逆臣，必削其籍，戍其子，著之丹書而後快，亦新都有以取之。最後高岱著《鴻猷錄》，遂謂鎮國朱壽之出，梁以死捍詔，而薛氏《憲章錄》，又以草敕屬之新都，皆方、霍餘唾也。楊廷和去位次年，上念梁儲定策迎駕功，蔭一子世襲錦衣指揮同知，特命太監戴永往諭意。儲力辭，上嘉其讓，特允所請，加蔭其子中書為璽丞。時，大禮已定，楊以議禮失上意，而毛蔣亦以傳會廷和，相繼謝事。上始追錄梁舊勞。梁謝疏中自陳無功，詞旨抑揚，微露去國之由，且引蔣、毛二輔不受蔭為比，而無一語及廷和，其不愜可知矣。又一年梁歿，上眷之不衰，飾終之典大備。又一年而《明倫大典》成，新都奉「本當僇市，姑宥為民」之旨，蔣、毛亦閒住，而梁不及也，乃知禍福吉凶，倚伏無常，非人力可爭矣。<br>　　【嘉靖初議大禮】世宗欲考興獻帝，其議合，得大用者七人，以稱大禮用者五人，言大禮用而不終者四人。此王龠州紀之張孚敬傳後者也。然用而不終者其人尚多，今略記於後。正德十六年十一月，山東歷城縣堰頭巡檢方濬，建言欲考獻王，其說與張璁同。此宜與張、桂偕受賞，竟不見登進。繼之者為致仕訓導陳雲章，革退儒士張少連教諭王價，亦不聞優擢。後惟雲章為霍韜所薦，起升國子博士，轉太僕寺丞而已。此皆進議最先者。稍後有南京通政司經歷金述者，以官生入仕與黃綰同，亦疏稱張璁之言為是，吏部升為隨州知州，致仕去後得起為武昌府同知，至工部員外而止，其位去黃綰遠矣。嘉靖三年，原任給事中升僉事陳洸，以議大禮復職，尋以他事遁解原藉為民。七年，霍韜薦起升一級。十二年，南京考察，以貪斥。則韜以憂去，不及救矣。三年九月，錦衣衛革職百戶隨全、光祿寺革職錄事錢予勛上言：獻皇帝當改葬北京之天壽山，以會議不同而止，二人廢罷如故。五年，大禮書成，王價、錢予勛復職。給事中解一貫謂二人皆考察斥官，不可壞典制。從之。四年，有致仁縣丞歐陽欽，薦席書及張、桂等宜另給誥命，上允之，而欽無所加賞。五年十一月，南寧伯毛良及百戶陳紀，以議禮求長，旨升紀一級，良不升。至嘉靖十年，光錄寺廚役王福、錦衣千戶陳昇，又祖隨全之說，力請遷獻王梓宮葬於北。<br>　　上又命會議。禮部尚書李時、工部尚書趙璜等，極論其不可，得寢。未幾，而緣事監生詹{<img src=/mpf/i/ISOK.BMP align=absmiddle border=0>山}、溫州武舉杜承美為民、兵馬周密、湖廣生員蕭時用、致仕僉事寧河，又剿前說，托名地理，請遷顯陵。尚書汪鋐駁之，上不允，命禮部會議。宗伯夏言乃言此事前禮部尚書席書、今大學士李時，皆極言於昔，又尚書趙璜言尤切至，望聖明獨斷，勿為群議所惑。上大悟，下旨曰：「卿言良是。朕奉聖母慈訓，謂陵不可輕動。奏擾諸人，本當拿究，姑宥之，再犯者必置重典。」繼而湖廣壁山縣聽選官黃維臣等，又數奏遷陵寢，上廉知其妄，有希冀，命錦衣衛逮下獄治罪。於是遷陵一說，無復及之者矣。是年，歸州南邏口巡檢徐震，請於安陸州建立京師。上下禮部議云：京師之建，於典禮無據。當依太祖龍興濠州，改州為鳳陽府故事，升安陸州為府。詔從之，命改建府，賜名承天。而徐震無寸賞也。至十一年，而廣平府教授張時亨上言：「皇考當有天下，請更定廟號稱宗，自皇上誕生之年，追改鍾祥年號，不用正德紀年，以昭皇考受命之符。皇上當效古人，刻木為皇考聖像，朝夕侍立，以決萬幾。仍請聖母改衣帝服，正位內廷，上執太子禮，關決政事。」於是禮部參奏其罪。上責以大禮久定，時亨假建言希進，又潛住京師，著法司訊問。後以時亨有心疾，姑褫其職。十二年，山西蒲州諸生秦鍾伏關上言：「孝宗之統，已訖於正德，則獻皇於教宗實為『兄終弟及』。陛下承獻皇之統，當奉之太廟。今張孚敬乃別創世廟，永不得與昭穆之次，是幽之也。」上大怒，謂其毀上訕君，大肆不道，下錦衣拷訊主使之人。鍾服妄議希恩，實無主者，乃命比妖言律坐死繫獄。自是言禮者，知獻諛無賞，亦稍稍息矣。至何淵之建世室，豐坊之宗獻王，雖其說得伸，要俱無賴之尤，別紀詳之。<br>　　【帝社稷】嘉靖十年，上於西苑隙地，立帝社、帝稷之壇。<br>　　用仲春、仲秋次戊日。上躬行祈報禮。蓋以上戊為祖制，社稷祭期。故抑為次戊。內設豳風亭、無逸殿其後添設戶部尚書或侍郎專督西苑農務，又立恒裕倉，收其所積以備內殿。及世廟薦新先蠶等祀。蓋又天子私社稷也，此亙古史冊所未有。自西苑肇興，尋營永壽宮於其地，未幾而元極高元等寶殿繼起。以元極為拜天之所，當正朝之奉天殿；以大高元為內朝之所，當正朝之文華殿。又建清馥殿為行香之所。每建金籙大醮壇，則上必日躬至焉。凡入直撰元諸僥臣，皆附麗其旁，即閣臣亦書夜供事，不復至文淵閣。蓋君臣上下，朝真醮斗幾三十年，與帝社稷相終始。至穆宗紹位，不特永壽宮夷為牧場，並西苑督農大臣，亦立裁去矣。西苑農務，凡占地五頃有餘，役農五十人、老人四人、騾夫八人，每人日支太倉米三升，仍復其身。<br>　　耕畜則從御馬監支糧草。先是，工部蓋農舍，築牛宮，造倉庫，順天府歲進穀種。比其積也，戶部以本年所入之數上聞。蓋自夏言「皇后親蠶」之說行，於是農桑並舉，以復遂古神農之政。<br>　　未幾，親蠶禮即廢，而農務則終世宗之世焉。今西苑宮殿久撤，惟無逸、豳風尚存，仍為至尊親稼之所。<br>　　【景靈宮】宋世建景靈宮於汴京，凡祖宗帝后御容，俱陳設其中，以表羹牆。雖非古制，亦後主孝思也。本朝事先典制極備，獨此禮未講。直至嘉靖十五年，造獻皇帝廟於太廟之巽隅，其舊時營建名世廟者，遂空寂無所用，始移列后列帝神像於其中，改名曰景神殿。其後殿則曰永孝，以示尊崇。蓋前此雖藏之禁廷，未有專地專名也。至十八年，又命帝后忌辰，俱列祭於景神、永孝二殿，最合宋世所行舊典。至二十四年而罷，還其祭於奉先殿。此宮神御雖存，而昭告駿奔絕跡矣。按景靈宮在宋，不特人主四時瞻禮，即大臣遇有除拜，俱行謁謝。聖朝缺事，幸世宗修舉，而禮數簡略，識者猶有遺恨云。<br>　　【配天配上帝】世宗既分祀天地於南北郊矣，其後以太祖、太宗並配天為非禮，遂省去太宗之祀，蓋陰為獻皇地也。至嘉靖十七年，諛臣豐坊言：「請仿古明堂之制，如獻皇宗號，以配上帝。」上意甚愜，遂以其年九月舉明堂大享禮於大內，尊獻皇稱睿宗。更上昊天上帝號，為皇天上帝，而以睿宗配享，蓋用《周禮》故事。按上帝即天，豈有分祀為二之禮？此舉在古人已屬支離，至於昊天、皇天更易名號，尤為贅詞。蓋世宗熟揣獻皇之不可配天，故抑而從明堂之說。至穆宗登極，並大享禮罷之，真千古卓見。宋徽宗政和間，上玉帝尊號，曰「太上開天執符御歷含真體道昊天玉皇上帝」。蓋循真宗舊稱，而益以昊天字也。其事與嘉靖相似。<br>　　【會典失載】嘉靖八年，開局重修會典。時，副總裁詹事霍韜等上疏，其略云：「臣等將舊典翻閱，見洪武初年天下田額，以至弘治十五年，如湖廣田額二百二十萬，今存二十三萬，失額一百九十七萬；河南額田一百四十四萬，今存四十一萬，失額一百三萬。自洪武至今百四十年矣，天下田額已減如此，再數百年，減失不知如何。乞敕戶部考訂。又，天下戶口，洪武初年一千六十五萬，弘治四年承平已久，戶僅九百一十一萬。<br>　　乞敕戶部檄實。天一藩府，洪武初年山西晉王府歲支祿一萬石，今增郡爵而下，共支八十七萬石有奇，則加八十七倍矣。乞敕禮部稽纂，俾司計者計之處之。天下武職，洪武初年二萬八千餘員，成化五年增至八萬一千餘員；錦衣官，洪武初年二百一十一員，今增一千七百餘員。此成化已前耳。若弘治已後，尚未之及也，乞敕兵部稽纂，俾司計者何以處之。再，按內臣監局官，《祖訓》置職甚詳。惟弘治年間，儒臣失考，不及纂述，致皇祖聖制不得而知。乞敕禮部行司禮監備查、洪武年職掌員數、列聖來欽差事例、及今日員數，送館修纂。臣等觀《周禮》內監統天官，今監局事例多由禮部。若遵《祖訓》添修內臣職掌，亦聖朝禮以制治之意。至刑、工二部，都察院累年匠役之制，官府供應之式，四方物料之准，律令異同之宜，太祖俱有定典在。惟弘治間庸臣舞智，更為新例，盡壞成憲，乞敕廷臣削斥，訂積年之陋。」得旨：令各衙門備檄沿革定數送付文館。按霍疏最切時弊。至查考內官冗濫，尤為吃緊。世宗雖俞允嚴稽，迄至書成，猶循弘正之舊。至今上再修時，則江陵公為政，交懼榼寺，惟恐稍失其歡。欲如霍渭厓昌言刊補，難矣。惜哉。<br>　　【駁正大禮】大禮定後，舉朝緘口。而遠外下吏。及昌言以糾其非者，又二人。嘉靖九年，福建平和知縣王祿者，疏請建獻帝廟於安陸，封崇仁王以主其祀，不當考獻帝，伯孝宗，以涉二本之嫌。宗藩之子，有幼而岐嶷者，當預養宮中，以備儲貳之位。上斥其言，下巡按御史逮治。比疏下，則祿已先解印歸矣。御史坐以避難在逃律，詔罷職不斜。按祿前封崇仁之說，即上初年楊廷和議也；次預養宗子之說，即他日薛侃所建白也。楊、薛俱蒙重譴，而祿以小臣擅興此議，且其時《明倫大典》已頒行逾年，璁正位首揆，萼為次輔，不聞起而囂誶昌言，使祿僅以微罪行，其人亦幸矣。至十一年，原任山西霍州知州陳采者，又上言：「《祖訓》『兄終弟及』，指同父而言耳。武宗遺詔謂陛下乃孝宗親弟興獻王之長子，倫序當立。非與武宗為『兄終弟及『也。楊廷和誤主濮議與初詔自相矛盾，張孚敬謂陛下不當繼嗣孝宗，止繼統於武宗，因以為『兄終弟及』，事皆無稽，難以施諸宗廟。既明知其非，又□成薛侃之謀，以陰壞祖宗成法。楊廷和雖蒙斥罰，而心跡不明。張孚敬首開議禮之端，而乃那移《祖訓》，誣罔先帝，疑誤聖躬，當先正典刑。乞將《明倫大典》所載事情輕重，各論如律。」疏上，上大怒，謂大典朕所裁定，行天下久矣，乃輒敢妄議，命錦衣衛逮送法司拷訊。陳采此論，又並新都、永嘉議論一概掀翻，其詞辨而譎，乃亦無駁之者。時，永嘉以陷薛侃甫去國，桂安仁又病死。內閣輔臣，唯方南海為議禮貴人，然而新入，又性和易，不願與人競也。蓋大禮雖定，不旋踵而即紛紛若此，況後世乎！<br>　　【獻帝稱宗】獻皇帝之稱宗也，非張、桂意也，始於何淵之世室。至四年淵復申前說，上惑之，下其事禮部會議。時，席書新以議禮得上眷，拜宗伯，力止，且曰：「昔者獻考觀德殿成，醫士劉惠欲更殿名，已蒙聖斷。發戍邊衛。臣上議曰：假使張璁、桂萼謂獻帝可以入太廟，非獨諸臣欲誅，臣當先攘臂誅之。今何淵欲以御定殿名改同文武世室，臣昧死以為不可。」上不允。至學士璁、萼及太宰廖紀咸力言其非，且共請重治淵罪，猶不許。至兵部尚書金獻民，乃調停為別廟京師之說，上始允行。至十五年，又命改世廟為獻皇帝廟，與九廟並列。<br>　　其稱宗祔廟，上心知其不可，亦不復再議。繼而猶有請者，上嚴治論死，事寢久矣。直至十七年四月，原任通州同知豐坊，遂請加尊皇考獻皇帝稱宗，禮明堂以配上帝。禮部尚書嚴嵩覆奏：謂配帝當如所奏，稱宗則未安。上必欲行坊言。戶部臣侍郎唐冑，力持以為不可，上震怒，下冑獄訊治。於是嚴嵩等改口奉命，進獻皇為宗，一如坊議。坊父豐熙，以翰林學士率修撰楊慎等諸詞臣，於嘉靖二年，痛哭闕下，撼門長跪，力辨考興獻之非，廷杖瀕死，下獄遠戍。至嘉靖十六年，恩詔大霈，部議赦還，上許盡還諸臣，獨豐熙、楊慎等不宥。是年，熙即卒於戍所。坊之入都獻諛，距其父歿時尚未小祥也，不忠不孝，勇於為惡，一至於此。上既以獻皇明堂配上帝，稱宗入廟，居武宗之上，聖意始大愜，無遺恨。而坊仍罷歸田里，老死不敘。<br>　　坊素有文無行，以故世皇用其言，薄其人。聖哉神哉！坊歸，至十八年，又上《慶雲雅詩》一章，命付史館，而坊終不召。<br>　　坊字存禮，浙之鄞人，舉解元高第，初為南考功郎，謫是官，旋以察罷。既兩獻諂不售，居家益狠戾，不為鄉里所容。出游吳越間，以善書知名，稍用自給。而與人交多不終，偶有不諧，輒為文詛之於九幽。晚年尤甚。人皆厭憎之，困阨以死。隆慶元年，禮科給事中王治建議欲奉還睿宗於世室，上不允。至今上登極，禮科都給事陸樹德，又疏言穆宗祔廟，則宣宗當祧，不如仍以世廟祀睿宗，而免祧宣宗。事雖不行，識者韙之。<br>　　【邵經邦譏議禮】《明倫大典》行後，張璁被劾遣歸，尋即召還。刑部員外邵經邦者，以陽月日食上言：「議禮貴當，用人貴公。陛下私議禮之臣，是不以所議者為公禮也。夫禮惟當，乃可萬世不易。使所議非公禮，則固可守也，亦可變也；可成也，亦可毀也。陛下果以禮為至當，欲子孫世守，莫若厚其賚與，全其終始，以答議禮這功。然後專選碩德，置諸左右，使萬年之後，廟號世宗，不亦美乎！」上大怒，謂朕私議禮諸臣，自比茅焦之諫，訕上無禮，逮下詔獄訊治。已請付法司擬罪，上以非嘗犯不必擬，竟發邊衛充軍。經邦之疏，語簡而該。<br>　　即張、桂聞之，亦無辭置辨。但人主生前，未有臣下輒擬諡號者，惟曹魏大臣，預尊明帝為烈祖，貽千古笑端。經邦敢於英主初年，肆言至此，即茅焦所不道也。而僅以戍行，豈「世宗「二字，已默契聖衷，遂從末減與？其後上升遐，廟號「竟符「二字。若經邦者，固得氣之先耶？<br>　　【更正殿名】太祖初定大朝會正殿曰奉天殿，門名亦如之。<br>　　其後，文皇營北京，遂仍其名。毀於火。世宗更其名曰皇極，而華蓋殿則曰中極，謹身殿曰建極，蓋取《洪範》之義。而議者以為《洪範》中更有六極，字面相同，意義不美。然上方親定禮樂，薄視百王，少忤即立糜，無救正者。至隆慶初元，而御史張檟請改仍太祖舊號。時，高儀為大宗伯，以為皇考所定，且遺詔中多所改正，獨不及殿名，乞存之，以存「三年無改」之義。遂不果易。按太祖「奉天「二字，實千古獨見，萬世不可易。以故《祖訓》中云：「皇帝所執大圭，上鏤『奉天法祖』四字，遇親王尊行者，必手秉此圭，始受其拜。以至臣下誥、敕命中，必首云『奉天承運皇帝』。」太宗繼之，一切封拜諸功臣，必曰「奉天靖難」。其次曰「奉天翊衛、奉天翊運」。至列聖所封者，無論為功勛，為恩澤，為文武，亦必「奉天」為號，至今不改。若皇極、建極本屬一義，而中極尤為無出。<br>　　穆宗初元，未忍遽改，於聖孝宜然。今殿與門再罹祝融，鼎建在邇，仍用太祖初號，亦是機會使然。有識大臣，必有起而建明者。完顏氏上京宮殿，其正寢取名乾元殿，蓋襲唐世舊號。<br>　　至天眷元年，改名皇極殿，則亡金先已稱之，尤為不典。張侍御疏後，原任山東副使王世貞。亦有《復殿名疏》，不允許。<br>　　其與張侍御同時，則有太監李芳。請改南北郊合祀天地如國初典制，禮臣亦執不許。蓋以議出中官。其後，今上甲申議崇祀陳獻章於孔廟。禮臣為沈鯉，亦疑大榼張宏主之，不肯行。而內閣竟票發多官，會議允祀，由是與政府不協。其事與隆慶中李芳正相類。李芳者能讀書，喜諫諍，穆宗於裕邸，代滕祥柄事，益發舒，屢指上過舉，積久不能平，乃杖之百，下法司論斬，刑官毛愷等力爭之不能得。其人亦金英、覃昌之流亞也。<br>　　張宏繼馮保柄事，亦有稱於時。<br>　　【玉芝宮】初，世宗之建世廟也，先名世室，以奉皇考獻皇之祀。既以世字礙後世稱宗，改建獻皇帝廟。即而獻皇祔廟稱宗，遂閉世廟不復祀。至嘉靖四十四年，舊廟柱產芝，上大悅，更名玉芝宮。欽定祀儀，日供膳如內殿。四時歲暮、大小節辰，牲帛諸品如廟祀。穆宗即位，禮臣以獻皇已同列聖臨享，則玉芝之祀可罷。況宗廟常禮如四孟大袷，止行於太廟；節辰忌辰，止行於內殿；國有大事，止告太廟或內殿。未有並告者。<br>　　今無所不祭告，則列聖先帝，將何以處之？至於日供之膳，宜仿南京奉先殿太祖例，如舊奉設，以存有舉莫廢之義。上命如所議，而議者猶以日膳為瀆云。按玉芝之祀，去世宗上仙僅匝歲。說者謂上春秋高，欲仿漢原廟衣冠故事，存此舊朝肇舉盛典，默示意於後，稗尊奉禰廟，傳之子孫，為中興元祀，如漢光武、晉武帝萬世烝嘗張本。即改太宗為成祖，亦聖意慮及此耳。未知然否？<br>　　【齋宮】西苑宮殿，自十年辛卯漸興，以至壬戌凡三十餘年，其間創造不輟，名號已不勝書。至壬戌萬壽宮再建之後，其間可紀者，如四十三年甲子，重建惠熙、承華等殿，寶月等亭既成，改惠熙為元熙延年殿；四十四年正月，建金籙大典於元都殿，又謝天賜丸藥於太極殿及紫皇殿，此三殿又先期創者；至四十四年重建萬法寶殿，名其中曰壽憩，左曰福舍，右曰祿舍，則工程甚大，各臣俱沾賞；至四十五年天月，又建真慶殿，四月紫極殿之壽清宮成，在事者俱受賞，則上已不豫矣。九月，又建乾光殿，閏十月紫宸宮成，百官上表稱賀，時上疾已亟，雖賀而未必能御矣。自世宗升遐未匝月，先撤各宮殿及門所懸匾額，以次漸拆材木。穆宗欲以紫極宮材，重建翔鳳樓，因工科都給事中馮成能力諫而止。未曆數年，惟存壞垣斷礎而已。<br>　　蓋茲地為文皇帝潛邸舊宮，因而入紹大位，且自永樂以來，無論升遐，即嬪御無一告殞於此者，故上意為吉地而安之。禁藥初起，命名為仁壽殿，他如洪應雷壇，上有禱必至。如凝道雷軒，上畫日常御，皆無跡可問。惟清馥殿則整麗如故，外門曰仙芳，曰丹馨，內亭曰錦芳，曰翠芬，流泉石樑，頗甚幽致。<br>　　且松柏列植，蒙密蔽空，又百卉羅植於庭間，花時則今上亦時一遊幸。蓋其地又與萬壽宮稍隔，故得免焉。讀《連昌宮》詞，數世後舞榭猶存，轉眼已成蔓草，悲夫！<br>　　今西苑齊宮，獨大高元殿以有三清像設，至今崇奉尊嚴，內宮宮婢習道教者，俱於其中演唱科儀。且往歲世宗修玄御容在焉，故亦不廢。至萬曆庚子五月，忽下旨令見新，凡費物料銀二十萬、工匠銀十萬，不過油漆一番而已。然則修葺更當費幾何？乃知當時徐文貞力主毀，未為無見。<br>　　【無逸殿】世宗初建無逸殿於西苑，翼以豳風亭。蓋取詩書中義，以重農務。而時率大臣游宴其中，又命閣臣李時、翟鑾輩，坐講《豳風．七月》之詩，賞賚加等。添設戶部堂官，專領穡事。其後日事玄修，即於其地營永壽宮。雖設官如故，而主上所創春祈、秋報大典，悉遣官代行。撰青詞諸臣，雖暴直於無逸之傍廬，而屬車則絕跡不復至其殿。惟內直工匠寓居，彩畫神像，並裝潢瀉染諸猥事而已。至上甲辰年，翟鑾坐二子中式被議，鑾辨疏以日直無逸為辭。時，上奉道已虔，惟稱上元、高元，及元威、元功，而鑾椎樸尚舉故事，上大怒褫逐之，此後並殿亭舊名無齒及者矣。世宗上實未期月，西苑宮殿悉毀，惟無逸則至今存。至尊於西成時，間亦御幸，內臣各率其曹，作打稻之戲，凡播種收獲，以及野磕、農歌、徵糧諸事，無不入御覽。蓋較上耕耤田時尤詳云。今上甲申乙酉間，無逸燼於火。輔臣申吳縣等奏：「皇祖作此殿，欲後世知稼穡艱難，其慮甚遠，非他游觀比，宜以時修復。」上深然之。今輪奂尚如新也。<br>　　【西內】世宗自己亥幸承天后，以至壬寅遭宮婢之變，益厭大內，不欲居。或云逆婢楊金英輩正法後，不無冤死者，因而為歷，以故上益決計他徙。宮掖事秘，莫知果否。上既遷西苑，號永壽宮，不復視朝，惟日夕事齊醮。辛酉歲永壽火後，暫徙玉熙殿，又徙元都殿，俱湫隘不能容萬乘。時分宜首揆。<br>　　請移駐南城，蓋故英廟為上皇時所居也，天順間修飾完整，實遠勝永壽。上以當時遜位受錮之所，意甚惡之，聞分宜言大不懌。然是時方興三殿大工，縣官匱乏，無暇他營，分宜建議甚善，但倉卒不及避忌諱耳。時，華亭公為次揆，即封云：「今徵到建殿餘材尚多，頃刻可辦。」且薦司空雷禮材婿足任此役。<br>　　上大悅，立命華亭子璠以尚寶司丞，兼營繕主事，督其役。不三月宮成，上大悅，即日徙居，賜名曰萬壽。華亭進少師蔭子，璠亦躐遷太常少卿。雷司空禮加太子太保，大匠徐杲者，亦拜工部尚書，分宜僅拜加祿銀幣之賜。其年七月，即有御史鄰應龍之疏，分宜逐而世蕃戍矣。分宜一生以逢迎稱上旨，獨晚途片言稍逆，頓失權寵，豈天奪其魄耶？<br>　　雷司空古和，素名博洽，居官亦以勤勞著績，初以分宜同里厚善，得官六卿。時，窺知上意已向華亭，復去嚴事徐。其營萬壽一事，俱先有成謀，因分宜失旨，愈得間之以固寵。分宜恨甚，面詈之，雷答語甚誖，幾至攘臂，徐以此益厚之。世宗上賓未幾，萬壽宮殿悉已撤去，僅存階礎。若諸臣直廬，更榛莽不可問矣。而南內之完整，則至今如故也。識者謂華亭此舉於「三年無改」一段，稍未諳解云。雷在世宗末年，又進少保，再加少傅。隆慶二年，以上修祭樂器縻費，劾太監滕祥詞旨甚激，上不悅，令致仕，人議其迎合於先帝，而觸忤於新朝，借題賣直云。<br>　　【代祀】嘉靖十一年二月驚蟄節，當祈殼於園丘，上命武定侯郭勛代行。時，張永嘉新召還居首揆，夏貴溪新簡命拜宗伯，不聞一言匡正。獨刑部主事趙文華上言，切責而宥之。時，文華登第甫三年，其辭嚴而確，使其末路稍修潔，固儼然一直臣矣。次年十一月，大祀天於南郊，又命郭勛代之，大小臣遂無一人敢諫者。時，上四郊禮甫成，且親定分祭新制，遂已倦勤如此。至中葉，而高拱法官，臣下不得望清光，又何足異。<br>　　蓋代祀天地自癸巳始，至甲午後，遂不視朝。己亥幸承天還，途中火災，上僅以身免，因歸功神佑。壬寅宮婢之變，益以為事玄之效，陶仲文日重矣。然邵元節實以嘉靖三年召入，五年遂封清微妙濟守靜修真凝元衍范志默秉誠至一真人，給玉金銀牙印章各一，得密封言事。是時，鉛山費文憲為首揆，已不能有所諫正矣。至其後，是禮悅尚書，贈其父守義為太常寺丞，猶之可也。又封其師範文泰為清微崇玄守道凝神湛默履素養和衍法輔教真人，則濫極矣。至陶仲文更勸上以退居為祈天永命秘術，何論郊祀哉！<br>　　【聖誕忌辰同日】八月初十日，為孝慈高皇后忌辰，而世宗皇帝以是日誕生。及即位，禮臣毛文簡請先一日稱賀，但並習儀及山呼之禮，俱殺之。行之二年矣，至嘉靖三年，又遇聖誕，時禮部為汪文莊，請即以是日先行孝慈奉祭禮，然後嵩呼大慶，一切如先朝故事。上允之，四十餘年不復輟。則以孝慈雖開天聖母，而上則藩王入嗣，又中興聖主，自不相妨也。其時議者又云：正月初三日為宣莊忌辰，然孝武二廟，凡遇祭祀，得衣大紅吉服為比。是又不然，均為在天之靈，自不宜軒此輊彼。若嗣君必當自盡其誠，但普天臣子又欲申祝釐之敬，則先凶後吉，亦無不可。使其事在宋朝，又有洛蜀哭則不歌之爭，成一大黨論矣。<br>　　【世宗聖孝】嘉靖丙午外計言官拾遺疏，有貴州尋甸知府汪登不謹。當斥，吏部尚書廖紀覆疏，謂登以母老赴官偶遲，宜鎸秩示罰。上命降職三級，特改京官，以便其母就祿。蓋上聖性至孝，以登為母被議，故左其官，實優之也。其後陝西參議於湛者，直隸金壇人。以母老求改南方。言官糾其詭避，宜重懲，上又命改江西，便其迎養。吏部侍郎董玘以聞母喪久不奔赴，褫職。蓋錫類之孝如此。<br>　　嘉靖間，京師人張福欲圖賴鄰人張柱，自弒其母，謂柱殺之。既鞫得情，且有福姊為證。上謂必不然。再三研審，刑官執如初獻。上終不信，竟坐柱辟，蓋上謂世間無弒母之人也。<br>　　【講學見絀】世宗所任用者，皆銳意功名之士。而高自標榜，互樹聲援者，即疑其人主爭衡。如嘉靖壬辰年御史馮恩論彗星，而及吏部侍郎湛若水，謂素行不合人心，乃無用道學。恩雖用他語得罪。而此言則不以為非。至丁本年御史游居敬又論南太宰湛若水學術偏陂，志行邪偽，乞斥之，並毀所創書院。<br>　　上雖留若水，而書院則立命拆去矣。比湛歿請恤，上怒叱其偽學盜名，不許。因以逐太宰歐陽必進，其憎之如此。至辛未年九廟焚，給事戚賢等因災陳言，且薦郎中王畿當亟用。上曰：「畿偽學小人，乃擅薦植黨，命謫之外。」湛、王俱當世名流，乃皆以偽學見斥。至於聶雙江道學重望，徐文貞力薦居本兵，上以巽懦僨事逐之，徐不敢救。比世宗上賓，文貞柄國，湛、聶俱得恩贈加等。湛補諡文簡，聶補溢貞襄。蓋二公俱徐受業師，在沆瀣一脈宜然。而識者以為溢美，非世宗意矣。若王文成之歿，在嘉靖初年，既靳其恤典，復奪其世爵，亦文貞力主續封，備極優異，而物論翕然推服，蓋人情不甚相遠也。王龍溪位止郎署，且坐考察斥不得復官，故文貞不能為之地。即隆慶初元起廢，亦不敢及之，第為廣揚其光價耳。<br>　　湛文簡之學，以隨處體認天理為宗，而不免失之迂腐。如勸世宗求嗣，必收斂精神。上曰：「既欲朕收斂，則不必如此煩瀆。」其時即已厭之矣。聶貞襄任本兵，曲庇分宜孫嚴鵠冒功，為時所薄。及罷官南遠，遇倭亂暫留吳門，人問何以禦倭，則曰：「壯者以暇日修其孝弟忠信。」聞者竊笑。如此經濟，何以支俺答哉！惟王龍溪聰明機警，辨材無礙，聞其說者解頤心折，即王文成當時亦歡服，以為門牆第一人。至徐華亭又為同心至友，推獎贊歡。如司馬公之與邵堯夫。又，龍溪性好游，以故安樂行窩所至，四方共重，逾於王公。同時同鄉錢緒山、唐一庵諸公，俱不爾也。<br>　　【進詩獻諛得罪】古今獻詩文頌聖者，史不勝紀，然惟世宗朝最為繁夥，乃遭際亦自不同。如嘉靖四年，天臺知縣潘淵，進嘉靖《龍飛頌》，內外六十四圖，凡五百段，一萬二千章，效蘇蕙織錦回文體以獻，其用心亦勤矣。上以其文字縱橫，不可辨識，命開寫正文再上之。然其時不聞有賞，尚不聞被罰也。<br>　　至嘉靖十三年，朝天宮道士張振通奏：「臣祝釐之暇，作《中興頌》詩二十一首，金臺八景，武夷九曲，皇陵八詠，以及瑞露、白鵲、白兔，俱有詩上進。乞賜宸翰序文。」下部議，以猥鄙陳瀆，替逾狂悖，希圖進用，詔下法司逮擊訊問。則進諛希恩反得譴矣。然猶黃冠也。嘉靖二十六年，朝覲竣事，上敕諭天下入覲官員，此不過舊例套語耳。而給事中陳棐者，將敕諭衍作箴詩十章上之，上大怒，謂棐舞文墨，輒欲將此上同天語，風示在外臣工，甚為狂僭。令自陳狀，棐服罪，乃降調外任。棐即議帝王廟斥去元世祖者，素善逢君，不為求榮得辱。<br>　　然前此乙未年春正月朔大雪，上諭大臣曰：「今日欲與卿等一見，但蒙天賜時玉耳。」禮卿夏言。即進《天賜時玉賦》以獻，上大悅，以忠愛褒之，甫逾年而入相矣。此非上同聖語乎？乃知富貴前定，聖主喜怒偶然值之，容悅無益也。<br>　　【賀唁鳥獸文字】世守朝，凡呈祥瑞者，必命侍直撰元諸臣及禮卿為賀表，如白龜、白鹿之類，往往以此稱旨，蒙異眷，取卿相。然在先朝固亦有。故事如永樂間，北京得白鵲，時仁宗監國，命宮臣撰表為賀。楊士奇以為不著題，即賀白龜、白鹿亦可。仁宗即命士奇改作，云：「望金門而送喜，馴丹陛以有儀。」又云：「與鳳同類，蹌蹌於帝舜之庭；如玉其葷，蒿在文王之囿。」仁宗大喜，云：「方是帝王白鵲。」命撤內膳賜之。士奇之見知，此亦一也。其後世宗廟，胡宗憲進白鹿，諸生徐謂作表，一時傳誦，而上不及知。及禮卿吳山賀表，實祠部郎徐學謨所作，為上特賞。未幾，山以不賀日食閒住，未嘗得表文力也。最後西苑永壽宮有獅貓死，上痛惜之，為制金棺葬之萬壽山之麓，又命在直諸老為文，薦度超升。俱以題窘不能發揮，惟禮侍學士袁煒文中有「化獅成龍」等語，最愜聖意。未幾，即改少宰，升宗伯，加一品入內閣，只半年內事耳。同一禽畜，同一諛詞，而不遇如此。<br>　　按白鵲為瑞，僅見於曹子建《魏德論》。嘉靖十年，鄭王厚烷貢二白鵲，上大喜，命獻宗廟及兩宮，頒示百官。廷臣為鵲頌、鵲賦、鵲論者盈廷，遂為獻瑞作俑。癸亥年八月，湖廣巡撫徐南金獻白鵲，云出自景陵，群臣表賀。昔楊椒山喜鴉惡鵲，謂鴉忠鵲佞也。鵲身為佞，又導人以佞。然楊文貞已先學鵲矣，何論嘉靖諸人。至若厚烷晚年，又極諫世宗事玄，上大怒，革爵錮之高牆。至穆宗即位，以忠正見褒，還爵復國。是又始鵲而終鴉矣，極堪捧腹。<br>　　先是弘治十七年，大名府元城縣民家，烏巢中生一白雛，因收豢之。及長，瑩潔如雪。時孝肅太皇太后上仙未久，咸以為上孝感所致，遂表獻之朝。上不受，卻還。甫逾年，而孝宗亦鼎成矣。白烏較鵲，不知孰佳，然為災不為祥如此。使在嘉靖朝，驟貴者不知幾人矣。<br>　　【廟議獻諂不用】嘉靖中，太廟被災，尋即鼎建，時，尚賓司丞輿首上議，請增建廟制倫次，繪圖上之，其意在尊睿宗也。上不悅，下法司鞫之，擬以納贖還職，上特命冠帶閒住。<br>　　輿即諛臣萼之子，將竊父故智取寵，不意其遭斥也。又數月，國子監司業江汝璧請備親廟，謂上享祀宗宮，考廟不可獨缺，宜奉皇考入居昭廟。又，請預立世室，以待皇考。其言無非尊興獻以媚上，而上不省。其冬，上自下諭，仍復舊制，太祖正南面之位，成祖以下，及睿考俱同堂而序，享畢，各歸於寢。<br>　　已如敕奉行矣。次年甲辰，又會議同堂異室之制。時，江汝璧已遷為左庶子矣，又上言「皇考入廟，宜遷於穆廟之首，與成祖對峙，三昭三穆列於前，成廟睿廟翼於左右。」蓋欲以興獻，為百世不祧之主也。又，贊善郭希顏，則請如太祖立四親廟，以明未有無父之國，無非為睿考計久遠，而上皆報寢。不逾歲，汝璧已進少詹事，坐科場事革職為民。希顏升中允，謫運副罷歸矣。蓋上入紹之初，大禮未定，人心方搖，故貴張、桂諸臣，以招徠天下，至是且二十年矣，稱宗入廟，禮無可加。而此輩憸邪，猶仍佞習，為橫飛直拜之地。甫出口，而上已洞悉其奸，斥逐不已。而郭希顏遂以弔奇至殺身，豈非下愚之尤哉！就江、郭兩疏細詳之，則汝璧之議，尤為狂恣蔑禮。<br>　　【捐俸助工】嘉靖二十年辛丑，九廟被毀。更建時，邊餉亦告匱。太宰許贊，議借百官之俸，上以非盛世事已之，真得治朝大體。今上甲申大峪壽陵興工，閣臣亦議令百官捐俸，上不許，蓋養廉為重，亦體群臣之一也。頃，三殿之災，群僚又欲捐俸助工，會議於中府。一御史奮筆書曰：「主上好貨。諸公捐俸是矣。倘主上好色，諸公何以處之？」皆赧然退散。其後各衙門公疏，或各官私疏，以捐俸為請，主上亦欣然俯從。<br>　　自此以後，為開礦，為抽稅，遍大地皆以大工為名，不復能遏止矣！<br>　　【工匠見知】世宗既以創改大禮，得愉快於志，故委毗春曹特重。如言，如嵩，如階，為宗伯時，其寄托已埒輔相。又以掀翻大獄，疑刑官皆比周撓法，立意摧抑之，即賢者多不以善去。至末年土林繁興，冬卿尤難稱職。一切優游養高，及遲鈍不趨事者，最所切齒，誅譴不逾時刻。最後趙文華為分宜義子，歐陽必進為分宜妻弟，特以貪戾與闒茸相繼見逐，權臣毫不能庇。而雷豐城以勤敏，獨為上所眷倚，即帝堯則哲之明，何以過之？終上之世，雷長冬曹，無事不倚辦。即永壽宮再建，雷總其成。而木匠徐杲，以一人拮據經營，操斤指示，聞其相度時，第四顧籌算，俄頃即出，而斷材長短大小，不爽錙銖。<br>　　上暫居玉熙，並不聞有斧鑿聲，不三月而新宮告成。上大喜，以故尚書之峻加金吾之世蔭，上猶以為慊也，杲亦謙退，不敢以士大夫自居，然其才自加人數等，以視文華、必進，直樸椒下材耳。<br>　　按奉天等三殿並奉天門災，在嘉靖三十六年四月。時，上迫欲先成門工，以便朝謁。而文華不能糾纏，屢疏遷延。上大怒，盡奪其官，而用必進，甫匝歲門成，必進得一品。則督工侍郎雷禮有勞，而躬自操作，則徐杲一人力也。又，三年而殿工無完期，必進以司空為苦海，營改左都，而上怒矣。甫一月分宜又勸上改必進吏部，而聖怒遂不可解。先革孤卿並兼官，未幾並尚書奪之，其去工部半歲耳，明年而三殿告成矣。然先一年永壽宮已災，旋奏工完，不特禮得一品，杲得正卿，而華亭亦因以進少師，乃子尚賓丞璠，躐拜太常少卿。識者不無代為恧焉。時，分宜以子世蕃官工部侍郎，反不得監工。求與璠同事，而上峻卻不許。退而父子相泣，不兩月禍起矣。比三殿落成時，徐杲已稱尚書，上欲以太子太保寵之，而徐華亭力沮，謂無故事，得中止，僅支正一品俸。雷亦僅以宮保轉宮傳。其他在事諸臣，升賞亦止不行，僅拜銀幣之賜。以較永壽宮加恩，百不及一矣。時，上愛念杲不已，倘再有營建，杲必峻加，即華亭亦不能尼也。<br>　　【觸忌】古來人主多拘避忌，而我朝世宗更甚。當辛巳登極，御袍偶長，長屢俯而視之，意殊不愜。首揆楊新都進曰：「此陛下垂衣裳而天下治。」天顏頓怡。晚年，在西苑召太醫院使徐偉察脈，上坐小榻，衰衣曳地，偉避不前。上問故，偉答曰：「皇上龍袍在地上，臣不敢進。」上始引衣出腕。珍畢，手詔在直閣臣曰：「偉頃呼地上，具見忠愛。地上人也，地下鬼也。」偉至是始悟，喜懼若再生。又乙丑會試第一題為「綏之斯來」二句，下文則「其死也哀」。上已惡之矣。第三題《孟子》，又有兩「夷」字，時上苦虜之擾，最厭見「夷」、「狄」字面，至是大怒，欲置重典。時主文為高新鄭，徐華亭詭辭解之而止。然初年講章，有進《曾子．有疾章》，去卻「人之將死」一節，上謂：「死生常理，有何嫌疑？」促令補進。<br>　　又似豁然無所諱者。蓋進講時，講官為學士徐瑨，上方富於春秋，嗣位未久，樂聞啟沃，恐臣下有所避匿，故亦優容。至乙丑之春，上年已六旬，不豫且久，宜其倦勤多疑也。<br>　　按世廟晚年，每寫「夷」、「狄」字，必極小，凡詔旨及章疏皆然。蓋欲尊中國卑外夷也。而新鄭出題犯之。又有前一題，益益原作蓋。據寫本改。疑其詛咒矣。高之得免，謂非全出華亭不可。新鄭晚途與徐講和書，亦引先帝見疑，賴公調解為言，亦是天理難泯處。<br>　　宋南渡後，人主書「金」字俱作「今」，蓋與完顏世仇，不欲稱其國號也。至高宗之劉貴人、寧宗之楊后，所寫「金」字亦然，則宮閫亦改用矣。然則世宗之細書，亦不為過。<br>　　【正嘉御寶之毀】御寶凡十七。正德九年甲戌，大內遭火，寶璽散佚。至嘉靖四十五年之冬，則世宗已不豫久矣，乃下詔曰：「先朝甲戌遇災，御寶凡六，其五已遭毀。」命所司覓美玉補造。想十七寶者，大半範金為之，而此六璽乃玉製耶？然嘉靖十八年，上又添製七顆，合之世守者為廿四矣。辛酉西苑之災，則歷代所傳，盡付煨燼，所少奚止五寶？意者聖主諱言。而托之甲戌耶？<br>　　【符印之式】秦天子六璽，唐始有八寶。宋世尚循其制，至徽宗而加九，南渡至十一，皆非制也。本朝初有十七寶，至世宗加制其七，今掌在符臺者共二十四寶，蓋金玉兼有之。若中宮之璽，自屬女官收掌。更有太祖所作白玉印，曰「厚載之紀」，以賜孝慈后者，至今相傳寶藏。若歷朝太后，則每進徽號一次，輒另鑄新稱一次，皆用純金。此故事皆然。<br>　　其臣下印信，則文武一品二品衙門，得用銀造，三品以下俱用銅，惟以式之大小分高卑。兩京兆雖三品，印亦銀鑄，則以天府重也。以上俱用九疊篆文，不知取義謂何？唐宋以來並無此篆法，蓋創自本朝。意者乾元用九之意乎？巡按御史用方印，其式最小，比之從九品巡檢僧道衙門，尚殺四之一。又百官印止一顆，惟巡按則有循環二印，以故拜命即佩印綬，且其文八疊，與大小文武特異。豈以斧繡雄劇，特變其制耶？此外，則各鎮掛印總兵官，如征南、征西、鎮西、平羌、鎮朔、征蠻、平蠻、征虜諸將軍，俱銀印，視一品稍殺，二品稍豐，獨以虎為鼻鈕，且篆文為柳葉，則百僚中所未睹。其他添設大帥，雖事體不殊，而另給關防，與督撫文臣無異矣。明興，無正任大將軍，國初徐武寧達曾一領之，其他則必帶軍號。如徐達、藍玉、馮勝、邱福、盛庸、領征虜，楊洪、朱永。領鎮朔，仇鸞領平虜，俱得稱大將軍，而印之制無可考據矣。內閣大學士位不過五品，而所用文淵閣印臺，僅一寸七分，略似御史巡方印，乃亦用銀，視一二品，其重可知。且玉筋篆文，與主上御寶書法相埒，宜其權超百辟也。邱福北征失律，並印亦亡，屢購不得，後於沙漠夜吐光怪，始縱跡得之。仇鸞病篤，藏印內寢，忽躍出於地有聲，尋奪印暴死戮屍。而文淵閣印，自今上丙戌失後，再鑄則閣權漸削，陵夷以至今日。蓋將相二大柄，關於印章如此。<br>　　【嘉靖青詞】世廟居西內事齋醮，一時詞臣，以青詞得寵眷者甚眾。而最工巧最稱上意者，無如袁文榮、董尚書，然皆諛妄不典之言。如世所傳對聯云：「洛水玄龜初獻瑞，陰數九，陽數九，九九八十一數，數通乎道，道合元始天尊，一誠有感。<br>　　岐山丹鳳兩呈祥，雄鳴六，雌嗚六，六六三十六聲，聲聞於天，天生嘉靖皇帝，萬壽無疆。」此袁所撰，最為時所膾炙，他文可知矣。時，每一舉醮，無論他費，即赤金亦至數千兩，蓋門壇扁對皆以金書，屑金為泥，凡數十碗，其操筆中書官，預備大管，泚筆令滿，故為不堪波畫狀，則袖之，又出一管。凡訖一對，或易數十管，則袖中金，亦不下數十銖矣。吾邑談相輩，既以此得貳卿，且致富云。<br>　　【嘉靖始終不御正宮】大內乾清宮，以正德九年遇災，旋鳩工創建。役尚未竣，比肅皇以正德十六年四月，自郢中入奉大統，暫居於文華殿，亟促冬宮書夜繕治，至十月而落成，上始移蹕。臨御垂二十年，至己亥南巡，則永壽宮已成，至壬寅宮婢之變，上因謂乾清非善地，凡先朝重寶法物，盡徙實其中。後宮妃嬪俱從行，乾清遂虛。直至丙寅上賓，始返龍蛻於大內。<br>　　蓋自踐阼之初，及彌留之際，皆於別宮行吉凶禮。說者謂世宗以禁中為列聖升遐之所，意頗疑懼。而永壽則文皇舊宮，龍興吉壤，故聖意屬之。古云：「先天而天弗違。」世宗有焉。<br>　　【大行喪禮】本朝大行皇帝皇后初喪，每寺各聲鐘三萬杵。<br>　　蓋佛家謂地獄受諸苦者，聞鐘聲即蘇，故設此代亡親造福於冥中。非云化者有罪，為之解禳也。聲鐘一事，累朝皆見之詔旨，蓋自唐宋以來，相沿已久。惟冥鏹最屬無謂，今貴賤通用之。<br>　　如周世宗發引，以楮為金銀錁，黃者名「泉臺上寶」，白者名「冥游亞寶」，已為可笑。至宋高宗梓宮就道，百官奠用紙錢差小，孝宗不悅，諫官云：「紙錢乃釋氏使人以過度其親者，本非聖主所宜。」孝宗曰：「邵堯夫何如人，祭先必用紙錢。豈生人處世，如汝輩能一日不用錢乎？」則此亦相傳故事。本朝雖用而不以此相高，賢於前代多矣。<br>　　【實錄紀事】世、穆兩朝實錄，皆江陵故相筆也，於諸史中最稱嚴核。其紀新鄭將去，為南北科道及大小臣工所聚劾，以為皆迎合時情，而參高保徐，尤屬諂媚。況上未嘗有意棄徐，紛紛保之何為？其言可謂至公。及至奪情戀位，一切保留，偏大小南北倍於諂徐之時，而杖譴忤意者以快睚眥，又有華亭所不為者。其於新鄭幕客吏科都給事韓原川等，亦極筆醜詆，目為無忌憚小人。豈非真正實錄！及吏科都陳錦江等入幕後，獻諛畫策，與韓蒲州諸公無異，顧一一任為腹心，資其角距，恬不為異。則笑人適以自笑也。頃見屠緯真《曇花記》，其填詞皆無足取，惟內戶杞說白云：「我做秀才時，也曾罵過李林甫來。」此一語也，亦後來黃扉藥石矣。<br>　　【實錄難據】本朝無國史，以列帝實錄為史，已屬紕漏。<br>　　乃太祖錄凡經三修，當時開國功臣，壯猷偉略，稍不為靖難歸伏諸公所喜者，俱被劃削。建文帝一朝四年，蕩滅無遺。後人搜括捃拾，百千之一二耳。景帝事雖附英宗錄中，其政令尚可考見，但曲筆為多。至於興獻帝以藩邸追崇，亦修實錄，何為者哉！其時總裁費文憲等，苦無措手，至假借承奉長史等所撰實錄為張本，後書成，俱被酬賞。至太監張佐輩，濫受世錦衣，可哂亦可歡矣。今學士大夫有肯於秘閣中借錄其冊、一展其書者乎？止與無雙字同，其修《承天大志》亦然，但開局太遲，詞林諸公，各具事希寵，紛紛不定，比成未幾，則世宗已升遐矣。總之，皆不經這舉也。<br>　　【兩朝仁厚】世宗末年，一更嚴明之政，如海忠介狂戇尚能容之。貽謀穆廟，以迨今上，禮遇士大夫，絕無往年論報見法之事。惟初政逮訊廷杖數君子，皆出權相意，後皆不次登用。<br>　　僅臨江錢知府，以濫刑被劾坐辟，亦意在重微酷吏。終以輔臣請貸，至今長擊。李見羅中丞，以滇事下獄七年而從戎。近年礦稅忤旨者，或致逮繫，非久即釋。惟曹心洛侍御，以爭東封，在獄稍久，頃得旨編戍，出獄之日，京師擁曹歡呼者數萬人，且頌聖主如天之量云。<br>　　【主上改臣下名】世宗時，喜改臣下姓名，如改張相國璁為孚敬，改袁中丞貞吉姓為衷，又改指揮僉事琴大鳴為大聲是也。穆宗朝，掖縣趙宦為御史，因巡方題差，上見名不雅，改為煥，今歷大司空以侍養歸。弟名耀，亦拜御史，後以中丞撫遼左，亦請告歸養。其父名孟，以明經官教授，得封吏部左侍郎。二子俱為大九卿，在膝下娛侍，尤不易得云。<br>　　趙長公巡方，為陝西巡茶任滿，而乃弟代之，兄弟交承，亦一時佳話。事在今上初元。<br>　　【聖主命名】今上以全亥八月生於裕邸。時世宗惑於「二龍不相見」之說，凡裕邸喜慶，一切不得上聞。是年四月西苑玉兔生子，七月有白龜卵育之瑞，廷臣俱上表賀。而今上彌月，不敢請行翦髮禮。至穆宗即位，大臣以立太子請，上命先命名，徐議冊立，始以元年正月賜今御名。故事命名在百日，至是睿齡已五歲矣。從來朱邸皇孫，未有愆期至此者。然而次年即主震方，又四年龍飛，開萬億年盛治，千古未有也。<br>　　【朝覲官進獻】近以國用匱乏，議加田賦，加關稅，以至搜索贖鍰，且有「無礙官銀」之說。夫既曰官銀，那有無礙之理，真掩耳盜鈴也！當穆宗戊辰外計時，陝西副使姜子羔者上言：朝覲官各有路費及饋遺私帑，宜令進獻羨餘以佐國計。且限為定制：布政司三百兩，按察司二百兩，苑馬行太僕一百兩，運司府正二百五十兩，府佐一百兩，州縣正官二百兩，州縣佐五十兩。上曰：「進獻非事體，且國用亦不藉此。其勿許。」且並禁入朝官員不得借覲名科派。大哉王言，與歲進月進者天壤矣。姜未幾即轉行太僕，稍示裁抑，猶有太平氣象云。<br>　　【今上聖孝】今上初登極，尊禮兩宮。嫡母陳皇后，上號仁聖皇太后。生母李皇貴妃，上號慈聖皇太后。每遇大慶輒增二字。至丙申年則仁聖上仙，慈聖獨享天下之養，慶典頻舉。<br>　　丙午之春，以皇太子元孫誕生，加上徽號。曰慈聖宣文明肅貞壽端獻恭喜皇太后，則聖壽僅六十有二。<br>　　按本朝母后得親見曾孫者，惟孝肅周后一人，今慈聖福履正同。但孝莊后先崩，時孝肅為邪說所惑，慮他日不得與英宗同穴，欲改葬孝莊於他所，賴大臣力諍而止。今慈聖在位，事仁聖最恭，歲時尚執嫡庶之禮。仁聖上仙，悲慕逾禮，宜其備享榮哀。今上聖孝又千古所無，白玉欄觀牡丹，正偕先帝遊賞，無意人間信有之矣。<br>　　【今上御筆】今上自髫年即工八法，如賜江陵吳門諸公堂扁，已極偉麗，其後漸入神化。幼時曾見中貴手中所捧書金扇，龍翔鳳翥，令人驚羨。嗣後又從太倉相公家，盡得拜觀批答諸詔旨，其中亦間有改竄，運筆之妙，有顏柳所不逮者，真可謂天縱多能矣。<br>　　【貞觀政要】今上聖學高邃，遠非臣下所及。如戊子二月，以春和初啟講筵，上御文華。講畢，復傳諭閣臣申時行等，曰：「唐魏徵為何如人？」對以徵能強諫，亦是賢臣。上駁云：「徵先事李密，再事建成，後事太宗，忘君事仇，固非賢者。」<br>　　其時產臣以伊尹就湯就桀為比，已非其倫，又引太祖時佐命劉基等皆元舊臣，顧其人可用否耳，此語尤為失當。劉基輩用夏變夷，豈魏徵處角逐時可擬！上遂置不問。又傳聖諭云：「唐太宗協父弒兄，家法不正。」閣臣對曰：「倫理果虧，閨門亦多慚德，但納諫一事可取耳。」此語稍為得之。上意終不釋，命罷《貞觀政要》，而講《禮記》。閣臣又言宋儒云：「讀經則師其意，讀史則師其跡，宜令《通監》與《禮經》參講。」<br>　　上允之。乃命先講《尚書》，徐及《通監》，以至《大學衍義》。上之於經史，後先權宜審矣。至評論魏徵、太宗，真千古斧鉞。惜乎對風諸語，稍未能助高深耳。<br>　　《通鑒》一書，今上元年冬杪，張居正當國，將本年講章進呈，已首列此書，上命鏤版印行矣。今閣臣何又以《通鑒》為請，似乎未經御覽者。意或卷帙浩汗，啟沃未竟耶？然《貞觀政要》，亦上初御講幄，輔臣即以勸講，至是乃厭薄中輟。<br>　　或以張居正所進，終未審當聖意耶？然自政要罷後，次年四月遂不復御文華。廣廈細旃，迄成塵坌，輔臣屢請不允。其年冬，即有評事雒於仁「酒色財氣」四箴之疏。庚寅元旦召對以後，閣臣亦不得復望天顏矣。唐太宗貞觀之治，季年亦少遜焉。蓋古今同一慨矣。<br>　　【沖聖日講】列聖經筵，每月用初二、十二、廿二、凡三日。而日講則不拘期，一切禮儀視經筵俱減殺，僅侍班閣部大臣，與詞林講官，及侍書等官供事。然聖體稍勞，則不御之日居多，值日詞臣依例進講章，以備乙覽而已。今上初登大寶，江陵相建議，上每日於日初出時駕幸文華，聽儒臣講讀經書。<br>　　少憩片時，復御講筵，再讀史書。至午膳而後還大內。惟每月三六九常朝之日始暫免，此外即隆冬盛暑無間焉。以故十年之中，聖學日新，坐致太平之治。昔英宗御極亦在幼沖，初不聞三楊諸公有此朝夕納誨，遂使王振得盜國柄，幾危宗社。則主上早歲勵精，真可只千古矣。<br>　　【今上待馮保】上初以慈寧及江陵故，待馮榼厚，而不堪其鈐束，屢有以折之。一日，上御日講畢，書大字賜輔臣等，馮榼侍側，立稍傾欹，上據以巨筆濡墨瀋過飽，擲其所衣大紅衫上，淋淳幾滿。馮榼震懼辟易，江陵亦變色失措。上徐書畢，起還內。時戊寅己卯間事，故相申吳門已從講筵入閣，是日正得上所賜大字，其長公職方為予言。此時上意已作李輔國、魚朝恩之想，而馮榼尚以少主視之，了不悟也。後惟癸巳年王太倉為首揆，蘭谿、新建為次，因自講得御筆大字。是後遂不復賜。<br>　　【壬寅歲厄】世宗中年，靜攝齋居，不御朝已久。至壬寅冬十月，而有宮婢之變，主上已瀕危，至丙夜始能言。醫官用去血劑稍蘇，猶數日始能復故。從此聖體愈康，又二十五年丙寅，而龍馭始上升。真古來奇事，載籍所未睹。今上御極之三十年壬寅二月，上不豫數日，至十六日己卯遂大漸。上急召輔臣及部院大臣，入至啟祥宮，時內閣止沈一貫一人耳，至則中官及鄭貴妃俱避不侍，上命太子及諸王跪聽，上呼沈近前聽諭云：「朕享國已久，亦無所憾，佳兒佳婦，今以付先生，輔之為好皇帝，勸其講學勤政。且命向來礦稅悉罷，並諸無稽之徵停止，釋詔獄及法司擊囚，還職起用建言得罪諸臣，此後遂當捨諸臣而去矣。」按此即玉幾末命。比及二更，而上稍蘇。至次日庚辰，則聖躬頓安，寢膳復舊。蓋垂殆者僅一書半夜耳。時東宮成婚甫三日，故有「佳兒佳婦」之語，如唐太宗故事。<br>　　是時垂拱內廷，不視朝者亦十年矣。今上神明威斷，動法皇祖，而罹災之歲，亦屬壬寅，恰恰六十年。豈非上天仁愛，同一示警哉！上所頌聖諭，旋即取回。雖普天有反汗之疑。又三年為乙巳冬，命稅務歸並，有司封閉礦洞，撤回內臣，出孑遺於水火，聖德遠被，共祝聖壽。較之世宗再御二十五年，行且什佰倍之矣。<br>　　【壬寅上壽】壬寅之歲，上聖齡甫滿四旬，而御極已三十年。至秋八月，值上萬壽聖節，內廷暬御輩，思別效嵩祝，以博天顏一啟者，乃以上誕生及在宥，合之為七十歲，上南山之觴。大小監局，競奢鬥侈，罄其力以備進奉。時礦稅甫罷而旋興，諸采榷使，方憂喜交並間，得此消息，爭市瑰異未名之寶，名「孝順錢糧」。充金帛之媵，左藏為之充牣。聖情果大怡，嗣後乾德、壽皇、小南內諸工，及造龍鳳船亭之屬，一切惟群下所請。而榷稅縱橫，愈不可諫止矣。然但行之禁掖，惟閹尹宮娃輩共獻諛詞而已，不以聞之大廷。故諫官無敢以其事顯諍者。蓋長生久視，固聖主所樂聞，況春間啟祥，召臣下，驚魂甫定。此舉雖似不經，亦古所謂此非惡心也。<br>　　【百年四葉】邵康節謂自本朝建隆受命以後，百年而僅止四葉，詫以為近古所未睹。昭代歷年之久，前此不必言。即如世宗以辛巳入纘，在位四十六年，中更穆宗之隆慶，而為今上之壬申御極，今年己未，恰已九十九年，只三葉耳。而聖躬強豫，方共日升月恒。三皇御宇俱百年以外，茲且將四之。使康節生今日，其慶幸又何如也？<br>　　【北臺】今上仁儉，至土木事尤為減省。惟辛丑年於禁城內乾方築一高臺，臺名曰乾德臺，閣名乾祐閣，其鉅麗不待言，而高入雲表，望之真如五城十二樓。頃駙馬萬仲晦招同戚里諸公，入游西苑，因試登之，如旋蠡然，殊不覺足力之疲。每一層即有一小殿，几榻什物畢具，凡數轉未至其巔，已平視兔兒山矣。時天曙未久，萬瓦映日，大內樓臺，約略在目。悚然心悸，急促同行諸公趨下。聞落成時，主上以軟輿升陟，則宮城外巷陌街，逵如靈濟宮前後一帶，皆近在眉睫。聖心亦以下瞰為非體，嗣後僅以月夜再登。今宸游不至，已數年矣。<br>　　【章奏留中】先朝章奏亦有不報聞者，然多是奏本。若題本用印，則係衙門公事，例不留中。即不當上意，再三更改亦可。自今上厭臣下之屢聒，一切庋之禁中，屢催不下。初亦甚以為為苦，久而稍習，遇大小興革，主者自行其意，第具本題知，不復取上意可否。而大權反下移矣。臺省建白，間有當取旨者，則建言之人上疏以後，即請謁政府，云此本當條旨云云。<br>　　政府即唯唯如命，一同屬吏之稟承於長官，其名曰講旨。此互古未有之事，福清在時，尚未然。<br>　　【端陽】京師及邊鎮最重午節，至今各邊，是日俱射柳較勝。士卒命中者，將帥次第賞齎。京師惟天壇遊人最勝，連錢障泥，聯鏢飛鞚，豪門大估之外，則中官輩競以騎射為娛，蓋皆賜沐請假而出者。內廷自龍舟之外，則修射柳故事，其名曰「走驃騎」。蓋沿金元之俗，命御馬監勇士馳馬走解，不過御前一逞迅捷而已。惟閣部大老，及經筵日講詞臣，得拜川扇香藥諸賜，視他令節獨優。今上初年猶然，自內操事興，至甲申歲之午日，預選少年強壯內侍三千名，俱先嫻習騎射，至期彎弧騁轡，云錦成群，有京營所不逮者。上大悅，黨賚二萬餘金。<br>　　然是日酷熱，當值候操諸榼，擐甲操兵，伺令於赤日中，因而喝死者數人。按禁本非觀兵之所，其事起於正德初年，蓋不特八虎輩各有裨列校，仿效外廷，而本兵王恭襄，亦頂罛刺飄靛纓，雜處於中貴之中矣。今上因癸未謁陵，始選內臣具軍容扈從，旋蹕後益廣其伍，俱江陵敗後事也。近年來則內教場已鞠為茂草，想武事置不講矣。聞之先輩云：孝宗在御日，遇午節會於便殿手書一桃符，云：「彩線結成長命縷，丹砂書就辟兵符。」蓋聖主好文，宴衎自娛，又與後聖不同如此。其後午節，惟世宗初元，曾奉兩宮聖母游娛，最後十五年，又同李時、夏言、郭勛泛舟西苑，賦詩唱和。按介子推以五月五日自焚，而古來就以冬至後一百五日禁火，太原之地峭冷未解，因禁煙寒食。人多有死者。何不考訂改正？既令楚晉二忠臣各享極唁，民間餕角黍之餘，即寒食。不至傷生也。附以解頤。<br>　　【七夕】七夕暑退涼至，自是一年佳候。至於曝衣穿針、鵲橋牛女，所不論也。宋世，禁中以金銀摩睺羅為玩具，分賜大臣。今內廷雖尚設乞巧山子，兵仗局進乞巧針，至宮嬪輩則皆衣鵲橋補服，而外廷侍從不及拜賜矣，惟大榼輩以瓜果相餉遺。民間則閨閣兒女尚修乞巧故事，而朝家獨無聞。意者盂蘭會近，道俗共趨，且中原遺祭陵寢，尤國家重典，無暇他及耳。<br>　　江南李煜以七夕生，至期其弟從益自潤州赴賀，乃先一日乞巧，江浙間俱化之，遂以成俗，直至宋化間始詔更定仍為七夕。亦奇事也。<br>　　【扈從頒賜】至尊初登極，行郊祀大禮，其四品以上，及禁近陪祀官，俱賜大紅織金<img src=/mpf/v/VFJPN.BMP align=absmiddle border=0>袍。若恭謁諸陵及行大閱，則內閣輔臣俱賜蟒衣，或超等賜服，至鸞帶金銀瓢繡袋等物，以壯扈從。其次即日講官，以至文武勛戚、部府大臣，俱沾繡帶綵帶之賜。皆主上肇行大禮，特恩殊典一次耳。惟閣臣未及受賜者，則於嗣舉補給，他官不爾也。又錦衣衛官登大堂者，拜命日即繡春刀鸞帶大紅蟒衣飛魚服，以便扈大駕行大祀諸禮。其常朝亦衣吉服，侍立於御座之西，以備宣喚，其親近非他武臣得比。以故右列豔之，名為武翰林。<br>　　【六曹答詔稱卿】從來六尚書與左右都御史，一切謝恩乞休之類，旨下皆稱卿，以示重，不論南北也。嘉靖之末，以至今上初年，凡南六卿一切叱名，識者以為非體。萬曆己亥大計，南六卿自陳，旨下，有得稱卿者，一時以為榮遇。自後漸復舊制，可謂釐正陋規矣。王給事忽於建白疏內，輔臣條旨之，謂其獻媚大僚，為植黨地，蓋未諳典故耳。<br>　　【御座後扇】今主上御門常朝，黼扆之後，內執一有柄之物，若擎扇然，用黃帕裹之，自上升座擁蔽於後，降座則撤去，從來不曾展開。或疑為雉尾之屬，終莫知其真。後聞其名曰「卓影」，乃先朝外夷所貢瑞物，最能祓除不祥，以故臨朝輒舉，以衛御座。未知果否？<br>　　【礦場】今開礦場遍天下，生民罹其毒，說者以始禍歸罪張新建相公。因考永樂十三年，太監王房等督夫六千人於遼東黑山淘金，凡九十日，得金八兩。又永樂十五年，有言廣西南丹州礦發者，命內臣開採，歲餘得九十六金，旋變為錫乃止。<br>　　胡文穆當國，江西之吉水人，成化十年，湖廣寶慶府開金礦，歲役夫五十五萬，湖南民為水淹死，及虎豹所食無算，僅得金三十五兩，始報罷。時，彭文憲當國，彭亦江西之安福人。<br>　　【礦害】今開礦偏天下，為世亂階。然權屬內榼與無賴奸宄，故致紛紜耳。按宋金冶有二十一處，銀冶則登號等二十三州，又三軍一監，共冶場八十有四。皇祐中，得金萬五千餘兩、銀二十一萬餘兩，其後銀又增九十餘萬兩，蓋所入止此。堂堂天朝，安用經刀錐之利？然皆守令為政，閭閈受害猶淺。今日則敲樸善良，必足其數，發塚夷山，以為協取之術矣。<br>　　宋仁宗皇祐中，金脈大發於登、萊州，其民掘地採取，至有一塊重二十斛者，取之不竭，是時為宋盛世，豈真地不愛寶耶？<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
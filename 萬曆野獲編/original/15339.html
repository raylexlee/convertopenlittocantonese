<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬曆野獲編 - 第十五卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十五卷</font></h4>
			　　○科場<br>　　【閣臣典試】隆萬以來，南宮主試，例用輔臣，而以詞林大僚副之，已有成規矣。惟今上之壬辰，列內閣者四公，首輔王太倉，四輔張新建，俱未至；次輔王山陰以爭冊立杜門，僅趙蘭溪一人在閣，遂並用詞林兩學士主之。至辛丑科，則內閣二人，首輔趙蘭溪，久在病杜門，僅沈四明一人在閣；至丁未科，內閣亦止朱山陰一人，遂並用詞臣如壬辰。又至庚戌科，則內閣三人，首輔王太倉不至，次輔李晉江以避言杜門，僅次輔葉福清一人在閣，於時主試亦用兩詞臣，是四科雖變體，亦揆之理勢宜然，況先朝俱有故事乎？及次科癸丑，內閣止福清獨相，則典試應如前四科例矣。而中旨忽下，命葉揆入闈，而起故祭酒方德清於家，以為之副。是時虛綸扉以待者幾三旬，一切送票本章皆自外而入，條擬旨意皆自內而出，法膳上尊，賜無虛日，真千古所無之曠典！臺垣寂無一人敢言其非體者。<br>　　乃至舊臺臣素號錚錚，臨期上疏勸駕矣。次科丙辰，吳崇仁以次輔領春闈，而假元之事起，狼狽去國，為天下笑。真所謂盛滿之後，必有衰颯也。<br>　　【有司分考】今下壬午科以後，議者謂十三省鄉試，俱巡按專其事，實為總裁；而外簾府縣知推，自為分考官；所聘教官，雖刊名錄中，分閱硃卷，毫不得干預試事；其知推各看墨卷，恣通關節，競取所私。今宜痛革前弊，以京朝翰林科部諸官馳往典試，如先朝故事。若分考則盡用別省教官之有聲者，倘不足，則間取本省一二知推佐之。奉旨准行，以今科乙酉為始，永為定例。其年之三月，將遣主考，巡按浙江御史王世揚，條陳科場事宜數款，其語俱關切可行，而就中一條，若預知今日之弊而先言之者，疏中所列二曰：「議革有司分考以杜私交。<br>　　臣查得往年同考試官，不論省直皆用教官，惟順天鄉試，則間以辦事進士，或府佐及州縣正官充之。此非有意如此，蓋以其待選銓曹，隨便擇用。此雖以閱卷而取，彼非以閱卷而來，事不出於預期，人自難於早見，即欲作弊，安所措手哉！乃今謂教官識劣位卑，為人所薄。欲與前項官員相間取用，是誠補偏救弊之法矣。而不知今日之教官，非前日之教官也。前此就教者，類皆年力衰遲，今則多少壯矣；前此就教者，科不數十人，今則或千百矣；前此教官，多無志上進，今則成進士者接踵相望矣；前此充考多壓於監臨等官，今則隨京考入簾，得專試事矣。此其識其官，尚可薄乎？即使果爾，亦宜另為酌處，不可遽及有司。何者？蓋有司之在本省，屬官也，其入簾則考官也。<br>　　將待之以屬官，則考試之體不宜卑；將待之以考官，則上下之禮不宜紊。此猶其小者，臣聞甲科有司之在各州縣，多有從之講學作文者，其聲口知之極真，其情好交之甚密，今一旦使之得典試事，則與前日外簾何殊？雖糊名易書，與看墨卷者不同，然豈能盡保無牢籠之意，如昔人所謂冒中三古者乎？革弊而反以滋弊，釐奸而重以為奸，似非計之得者，況平時考官，各省俱已聘定足數，欲減其數，則苦於時迫路遙；欲聽其來，則不免徒勞無益，將若之何而可哉？臣以為分考各官，似宜仍用教職，第速行各巡按御史，督同各提學官，將各學年資精壯教官，嚴加考選，一如類考生員之法，勿徇請托，勿庇私人，惟擇最優者應聘前來。若輩既有志於功名，豈忘情於舉業，以此程士，自無留良。若使拘拘於有司，則云貴川廣有司，進士甚少，亦何貴於捨外省舉人之教官，而必用本省舉人之有司乎？此有司之分考，所以當革也。」疏上，下禮部，時宗伯為歸德沈龍江，力主遣京考者，亦深是其說，但間用知推，乃其所建白，不欲自改前言，遂於覆疏中云教官之外，仍用知推一二人，但令按臣嚴核奸弊可也。自此以後，教官日減，知推日增，沿至今日，每科用聘來教官止一二人，亦有全不用者。本省有司，平日廣辟門牆，入闈各收桃李，士子鑽營日巧，徑竇日多，取功名如寄。其京考官，視有司之高名跡資者，旦夕銓部臺省，惴惴敬畏之不暇，間或駁回二三卷，則艴然盛怒，不復別呈。放榜期迫，京考惶懼，反卑辭謝過，仍求所呈卷，填榜畢事。較之壬午以前，幸門不啻倍蓗矣！<br>　　【鄉會分考】自今上乙酉，命京朝官出典鄉試，其分考屬之知推以及遷謫官。後知推行取拜禁近，再入會場分考者，固不可勝數，然未有先會場，而下就鄉試者。惟吳江李龍門（周策）以禮科都給事中，為壬戌會試分考官，後外謫，升山東兗州府通判，又為甲午科山東鄉試房考，此則二十年來未有之事。<br>　　【科道爭為主考】自乙酉以京朝官典鄉試，行之已三科，而御史不甘文柄之見奪，每科必有爭執。至癸巳冬，而紛紛互訐愈不休，上命禮部會官議之，因及主考兩司，分考有司之便否，今錄其略。禮部題覆，九卿科道會議曰：「臣等參酌《大明會典》前後詔令，竊謂國初之制，教官主考，慎選老成端方之士，皆自遠方聘至，不使本省一官得預其間。行之既久，法廢柄移，則改而署事舉人矣，又改而京官進士矣，又改而博選廷臣矣。並未有以較文歸守土，如近議用兩司者。蓋事外之官，必立於耳目之表，而後可以專彈壓；事內之官，必絕於嫌疑之地，而後可以操權衡。布、按二司，皆守土之吏，向用為提調監試，而不用為考試，杜請托，絕嫌疑，祖制之所當恪守者也。<br>　　同考試官舊聘教職，或謂品鑒稍有未精，至欲改用本省甲榜推官知州知縣，則又失祖制，不用守土官之意。且前項有司，在本省屬官也，入簾則考官也。將仍待以屬官，則取聘教職，不得一體；將概待以考官，則於御史二司，不便相臨請。御史於隔省，聘取甲榜府佐推官或遷謫閒散之臣，大省量用三四員，小省量用二三員，以為領袖，其餘仍舊聘取教職，而知州知縣有地方之任者不與焉。一應科場之事，在外聽御史糾劾，在內聽禮部禮科參駁，毋得阿徇，著為定例。庶職掌畫一，名實不淆。」上然其言，命永遠遵行。蓋未幾而漸變，以至今日，則漸以有司為政矣。王世揚疏語雖確，然奉旨後，稍為部所調停。<br>　　此則九列與兩衙門會議，乃滿朝公論，今上已著為令，不旋踵而置高閣，雖聖主亦無如之何矣！先是辛卯春，御史劉會，請罷京考，仍用臺臣監試，禮部覆奏：「監臨而親校閱之事，倘有奸弊，誰為糾察？即京差不便，總必歸重內簾。當使甲科就教者，復以行取，以備主考；舉人就教者，寬以三科，以備分考。」疏上議行，臺臣不敢復爭。然而不用本省有司如故也，其如臣下之不奉行何？<br>　　【太座師】鄉會座主，體嚴自難假借，至座主之師，則少殺矣。是以有「看馬不避馬，隅坐不隨行」之說。蓋士登甲榜，便有太座師三十六人，勢不得以居尊概之。況大廷會議，公事糾彈，有難以引嫌者。往年惟甲戌科楊御史（四知），認太座師許新安相公為師，凡進謁俱踵弟子之後，已為一時談柄。近日亓靖初（詩教）給事用事，有江西祝給事（耀祖）與之同垣，其認師弟極稱親切。蓋祝之鄉座師為於泰常（倫）光祿，而亓則於之座師也。人薄其趨時，譏之云：「不父其父，而禰其祖。」相傳以為笑。<br>　　【李京山門生】古人以門生門下見門生，為絕盛奇事。本朝固時有之，然如近日京山李翼軒（維禎），則異極矣。辛未科，李以編修分考，得陳大參培所（長祚），陳之門生為癸未葉相國（向高），葉之門生為戊戌顧榜眼鄰初（起元），顧之門生為甲辰楊狀元昆阜（守勸），一時同列禁近，無在家者。<br>　　至癸丑會試，葉以首揆主考，得周延儒等一榜，尤為極盛。李尚以右轄起家，仕途中最為跡薪，而衣缽之傳，則向來未有綿遠如此公者。<br>　　【薦主同咨】士人當重座主，無論鄉、會皆然。若作外吏，遇臺剡舉薦，雖稱相知，然恩地輕重，相去日遠。數十年來，特重薦師，待以異禮，幾出鄉會座師之上。蓋房考座師，日後升沉不可問，而薦主西臺烜赫，且可藉以為援，勢使然也。以故近世建言諸公，參劾會試大座師者屢見，則大座師已癸揆席，次亦要地，可借以博直聲，而參薦主者無一人焉。其向背最為易見。至於中行知推同時行取者，向號同咨，不過以咨文並列，初無譜牒之誼。自戊戌一咨，候命輦下者五載，青袍角帶，鱗集都城，匹馬過從，靡間朝夕。而西北大老，有位望氣力者，時攜壺榼作黃梅授衣故事。於是一時風靡，論議如出一口，敦講年誼，情以塤篪。是時沈四明、溫三原方水火，次年楚王妖書諸事起，沈遂為公議所共棄。間有異同一二人，旋以掃門入幕，受指目矣。二十年來，同咨之好，更勝同榜十倍，其子弟修通門之敬亦加嚴，然戊戌以前無此也。今同年往還投刺，俱稱年弟，然先人丁丑榜中，惟同館數相知稱之，其餘皆年侍生也。聞一榜盡稱年弟，始於乙未科，不知然否，要之後日名位稍異，其貴者或執舊禮，而冗散庶僚，自稱年晚生，至有竟署銜名，不復敢書年字矣。惡睹所謂年弟哉！<br>　　【乙丑會試題】高中元主乙丑會試，孟題有二「夷」字，犯上所諱，賴首揆徐存齋力解而止，人皆能言之。然實以首題為「綏之斯來」二句，則下文有「其死也哀」。為上深怒，謂有意詛咒，忽問徐此題全文，令具以對，徐云：「臣老耄健忘，止記上文有臣名與字，猶天之不可階而升，差能記憶耳。」上意頓釋，不復治。使其具述諱語，高無死所矣。是年海忠介從郎署抗疏，指斥上諸過舉，上必欲殺之，亦賴華亭詭辭，如「王生達生長富貴，正復一往之苦」云云，因得長繫。上即以是年冬上賓，又二年徐謝政，而高再起柄用，海撫江南，所以苦徐者萬狀，幸兩公先後去位而事寢。徐之施恩出無心，而報者反是，不可謂非兩公之薄也。<br>　　【甲辰科首題】今山陰朱相公主甲辰試，首題為「不如命」章。初命題即約同事：必三段平做，不失題貌，始可掄元；若違式即佳卷亦難前列。同事皆以為然。既揭榜，則元卷殊不然，朱氏子弟俟其出場暫憩，漫叩曰：「大人遴擇榜首，何以竟違初意？」朱驚起取卷讀之，歡曰：「我翻閱時殊不覺也。」蓋識神似為鬼物所掩矣。朱婿張兵部親為予言之。又楊表中「天何言哉，民力竭矣「二儷語，亦夢中先授之者，及閱二場，皆擊節歡賞，謂為成語確對，且切題，因以刻程。蓋冥趣默相此公如此。然元卷為士子所聚嘩，主考有憂之，索性以冠廷對，冀弭群口，天之巧於玉成至矣。<br>　　【出題有他意】古來考試，以題譏人者，與見譏於人者，其出時未必有意，而揣摩者多巧中之。如唐僖宗時，以「至仁伐至不仁「命題，而士子作詩云：「主司何事厭吾皇，卻把黃巢比武王。」此語幾欲殺其人，刻亦甚矣。若歐陽文忠典試，出「通其變而使民不倦「賦詩，謂多一「而」字，錢氏子因作詩云：「試官偏愛外生兒」。此又援蔣之奇，劾歐甥女曖昧事，更為浮薄。我朝命題者無此事。而正德改元，實誤襲西夏李乾順故號，時馬端肅秉銓，出試題以嘲政府之不學，劉晦庵、李西涯、謝木齋三公在揆地，世傳為笑端。世宗朝語涉忌諱有厲禁，鄉會試命題，莫非諛詞，至癸丑孟題「五百餘歲而巧」極矣。隆慶初元，高中元以次揆聚劾去，是年應天遂出「顏淵問為邦」一章，以放鄭為言，蓋媚徐華亭也。斯已可異。萬曆己卯，正江陵擅國之時，山東、貴州第二題，俱為「敬大臣則不眩」，尤屬可笑；而南京出舜禹為首題，致他日有勸進之疑，則怪極矣！壬午湖廣出「天下有道，則庶人不議」，則江陵之桑梓，媚之尤為近情，而權相已歿，不及知矣。此後諂風稍衰，而諷訕者漸出。戊子河南，《孟子》出好善章後二節，主意在訑訑之聲音顏色，與讒諂面諛之人，所以譏切時相，聞時相頗不悅。甲午應天，以「管仲器小」命題，福建以「鄙夫事君」命題，說者謂指蘭溪相公，又謂只指石東泉司馬，未知誰屬，而借聖語詈人，亦虐甚矣。至於己酉，湖廣忽出《孟子》孫叔敖舉於海，初見人甚疑駭，後乃知為郭江夏家居，方負相望，故以此題，默寓擁戴，亦真能識時趨者。但江夏公正人，反未必喜也。<br>　　【讀卷官取狀元】自嘉隆以來，春榜會元，大都出詞臣之門。蓋館閣本文章之府，而大主考又詞林起家，亦理勢使然，惟今上癸未會元為李九我，則工部郎蘇紫溪（濬）首卷，蘇、李同邑，又自幼同筆硯，李舉解元，久在公車，名噪海內，兩主考既欣得人，並天下亦無議蘇之私者，此數十年奇事也。若狀元卷，則必出揆地所讀，方得居首，間有出上意更置前後者，十不一二也。惟今上乙未狀元朱之蕃，則工部右侍郎沈繼山（思孝）所讀，沈居六曹貳卿之末，而以人望新起，時政府四人，為趙蘭溪、張新建、陳南充、沈四明，俱與沈同年，夙稱氣類。<br>　　孫富平雖為太宰，與沈隙未開，亦相厚善，故沈所取，竟得大魁，莫取與爭，亦累朝以來僅見事也。至考館選，從來非相公屬意，則本房分考力薦，未有外寮得與者。是科秦人南師重，故沈撫陝時得意門人，至是薦入，亦列庶常，皆以前所未有。<br>　　朱南二詞臣，感知己之恩，修門牆禮甚恪，未數月沈轉官協理京營，漸與孫太宰有違言，彈文四起，沈杜門求去，二詞臣蹤跡，亦頓疏矣。<br>　　【鄉試借題攻擊】丁酉順天二主考，獨焦漪園（竑）被議，攻之者惟二三科臣，皆次揆張新建客也。焦以進《養正圖記》為新建所痛恨，而郭明龍以宮寮為皇長子講官，亦深嫉之。焦既出闈，即以所撰《圖說》具疏呈御覽，其時禍本已成矣。監生吳應鴻、生員鄭棻先被斥，而曹蕃、張蔚然等數人，則重罰以待覆試。分考行人何崇業、主事費寫本費作曹，學佺等調南京，焦亦調外任。蓋物情惟欲焦早離青宮講筵足矣。其關節固無影響，即指摘文體亦借多名耳，焦既補冗僚，己亥再入大計，直至丙午，始一補藩幕，推南司業，又論罷。蓋新建厄之於前，江夏尼之於後，兩公非同志也，時憎焦則無異辭。丙午後，郭久已林居，時方為名流所宗，故人肯代為效力。<br>　　【北場口語之多】順天鄉試，自戊子深求之後，辛卯則馮臨朐為政，時負海內重望，自愛其鼎，以故故陳都諫子、故邵中丞子，列在元魁，俱斥去別換，僅免口舌。甲午亦無所糾拾，特以政地持平，主者亦無仇家相嗾耳。丁酉一役，焦弱侯正在多凶多懼中，忽以臨場特命，使不得辭，識者已知其故。比榜出，而省中曹大咸、楊廷蘭輩露章，辭雖峻刻，實無關節可指。<br>　　況所參汪泗論、張蔚然、邱夢周、曹藩諸人，俱名下貧士，無能具苞苴者，焦雖謫，而己亥大計，曹、楊兩公，亦坐新建黨逐矣。庚子則顧開雍主考，素以豪傑自命，慮礙大拜，加意防閒，至預約提調府丞喬壁星：凡其同鄉，江南四府監生卷，皆另為一束記認之，不派房，不批閱。自謂極其跡嚴，以故三吳遂無一人得售。乃榜首浙人趙維寰已首被文體指摘，蓋北人見趙卷峻潔，駭而未見，儀郎某公尤忿忿，至欲斥而胥靡之。會同鄉在事，議罰科而止。然向來被議者，主試皆南人，舉子皆冑監，豈畿輔子衿，皆曾史耶？<br>　　【禮官誤字】辛卯南京鄉試，中式李應傑者，誤書「從諫如轉圜」為轉鐶。禮科給事胡汝寧駁之，謂當為「轉環」，而此子荒謬乃寫作「鐶」，此必關節語。主考諭德陸可教辨疏嗤之，謂一「圜」字耳，舉子已誤，給事再誤，此寧容相笑。胡江西南昌人，理學名邦也。又前一科戊子，胡亦曾主考浙江，而鹵莽乃爾，同鄉恥之。先是南昌一巨公張升者，在武宗時為禮部尚書，因主上新登極，選宮嬪，例禁娼優隸卒之家，不許就選，張誤「隸」作「吏」，以登榜文，其下力爭不聽，比榜張而大嘩，闔京刻木輩，至欲剚刃，始為改正。同一邑人，同為文章司命，先後以鄙受侮，乃知伏獵侍郎，杖杜宰相，何代無之？先嘉靖七年戊子，順天鄉試後，御史周易，劾副考庶子韓邦奇，試隸引用《尚書》「元首喜哉」等句，錯亂截除。而易疏中，亦自稱誤改《尚書》，為禮部所劾，邦奇既降冏丞，易亦降衛幕。蓋易為提學，恨序中不列己名，故借端攻考官，已而兩敗，與胡汝寧事相似。<br>　　【榜後誤失硃卷】戊子順天場事竣後，失去硃卷數卷。禮官高桂，糾場弊，歸罪於主考作奸，先去以滅其跡。至次科辛卯，應天中式七十五名錢魁春借出硃卷。以燈下檢閱，誤焚二三場，檢舉當議罪。禮臣覆奏，請薄罰，得旨姑宥之，一時言路，亦無參駁之者。錢今去「魁」字，單名春，甲辰登甲榜，作吏有聲。同一失硃卷也，而評議異同如此。蓋其時司衡者，物情有與有不與，故當事者之苛恕亦因之，非通論也。今北場及會場硃卷，皆以開榜時，立刻送部磨勘，無復遺失事矣。<br>　　【廷試】正統戊辰科會榜後，即喧傳謠云：「莫問知不知，狀元是彭時。」及廷試彭文憲果為龍首，不三年而入內閣。天順癸未科，以御史焦顯監試，而火焚科場，說者以御史之姓應之，詔改是年秋會試。次年甲申廷試，於是時人為之語曰：「科場燒，狀元焦。」比傳臚，則彭教為龍首，其謠竟不驗。惟庶吉中有焦芳一人，後至大學士少師，豈即此人應之耶？今上癸未，閱進呈卷中，有吾鄉朱少宰，與國姓既同，且名亦以佳讖，因拔為首。聞乙未科，金陵之朱亦然。總之君父造命，特偶應之耳。嘉靖末年，及今上近科，以大力得路者，改佳名以應廷對，自謂芥拾鼇甲，竟不如所願，揆地亦付之浩歡而已。<br>　　宋時焦蹈登狀元，是年棘闈亦被災，時人云：「不因科場燒，那得狀元焦。」癸未之謠蓋祖此。<br>　　【閣試】士人自鎖闈易攵廷之外，其試事最重者，無如吏部之考選科道，內閣之考選庶常，尤為華選。先朝俱視文字為甲乙，且不拘定疆域，各以義命相安。今未試之前，採訪居其半，請托居其半，甚而暮夜先容，紙上之語，僅免曳白，便足入彀。科道本以試卷為芻狗，惟庶常自考改以後，仍親筆墨。<br>　　朔望有閣試每旬有館課，近來又多屬之捉刀人。蓋挾冊傳代諸弊，視里試有加焉。即博學宏詞，故自不乏，然才力每以應酬奪之。且自初考時，各省限定人數，而雲、貴、廣西三省，又每科輸選。如壬辰當用貴州，則是科止中一人為馬文卿；乙未當用雲南，則是科止中一人為佴祺，皆未入試已知妙選屬之，最為可笑。而同鄉中篋書潛遞，露揭顯攻者，至不避友戚，年誼衰薄，終身切齒，往往見告。今上自御極以來，放進士已十六榜，其不開館選者，僅甲戌、庚辰、庚戌、丙辰四科耳，此本朝翰苑稀有之盛。然前戌前辰俱江陵當國，自以詞林壅滯暫停，至丙戌議定每科不輟，永為例矣。庚戌以隔房取中，指摘紛紛，上意大疑，以故屢請不報。至丙辰而群龍無首，文壇喪氣，不至駢誅者幸耳。何暇議及庶常哉？乃知宋世制科，屢舉屢廢，當亦有繇矣。庚戌科，請考吉士，久未得旨，過夏且歷秋矣，諸進士中有聲有援者，各懷奢望，亦各挾妒心。時，山東僅當取一人，有三甲守部者本巍科巨族，雅負才譽，自謂無敢抗衡，惟即墨人周士臯，父為詞林大僚，身亦廣交時貴，意其相厄，乃作謗書遍投，謂周輦數萬賂戚畹，京師藉藉，疑信相半。周時病困，慮其或強起就試，至排閣穢詈之，周不勝恚而死，同鄉俱恨怒，周夫人至欲出疏鳴冤，為姻黨勸而止。究之上終不允考，聖矣神矣！<br>　　【御史方伯相毆】顧侍御驤宇（龍楨）以行人入西臺，出按廣東，不甚諳吏治，而性剛戾自尊大。廣州知府方遂者，以部郎出守，為其所詈，自罷去。其下郡僚令長，為所辱者接踵，以漸及於蕃臬。王跡齋（泮）為左轄，素以清直著聲，至是已先為備。時庚子秋試，王以提調偕侍御入闈，王點名散卷畢，偶以一公事相爭，遂詬詈，至以老奴才目王。王亦以惡聲答之，因兩捽於至公堂上，王奮拳擊之，顧不能勝，墮冠弛帶，以吉服而盤旋於地。有邑令倪姓者，名失記，司外簾，力為解勸，顧即攬其裾痛毆之。令故美鬚髯，頃刻頤頷俱空，不知王出外久矣。王返藩司，即具疏言狀，且請罷，得旨顧革任聽勘。顧疏尋至，王亦去如顧勘。例事下撫按，又轉委之兩司，俱礙直指體貌，久不能結。其後按臣李時華者，黔人，乙科，竟欲坐王而直顧，以藩臬不從，遂兩平之。時人皆知曲在侍御，後京考以浮躁處之。王雖不起，今優游林下，頗為輿論所惜。<br>　　【孫蕡陳遇】洪武初元，徵求隱佚，惟恐不及，同時南海之孫蕡、建康之陳遇，皆稱儒臣，然而晚節則天淵矣。雖開國聖人，誅賞不測，然實皆自取之。蕡自洪武三年庚戌開科，三試俱高第，賜進士出身，授工部織染局使，出為虹縣主簿；選入為翰林典籍，又出為平原主簿；以事逮問，輸左校，尋被釋，拜蘇州府經歷，二十二年謫戍遼東，又以藍玉黨見法。蓋仕宦二十年，一禁繫，一從戎，四為下僚，僅一入史局，而不免伏鑕。其著述甚多而失傳，今存者《祭灶》一文耳。當時亦何苦應舉入仕，以致非命耶？陳遇當太祖渡江，即以書聘之，稱為老先生，比之伊、呂、孔明，書在御集，文多不載；遇赴召，上大悅，遂見親信，授供奉司丞不受；上即帝位，三授翰林學士俱不受，乃賜肩輿，從以衛士，以使兩浙；歸除中書左丞，力辭，召入禁中，賜坐，命草《平西詔》，加授禮部侍郎，兼弘文館大學士，復辭，再除太常少卿，又除禮部尚書，皆固辭；命其子入直，又辭。甲子秋病卒，上遣中官諭祭賜葬，子恭由鄉貢仕至工部尚書。遇自癸酉受上知，入侍帷幄，前後二十一年，無日不在太祖左右，命以禁近不受，命以卿貳不受，欲貴其子又不受，寵眷則師臣，而不改布衣以歿。飾終之典，視文臣有加，比之李鄴侯差似之，尚嫌泌在德宗時，多一番宰相也。<br>　　蕡起東粵，萬里應制科，得微官而以凶終。遇生輦轂下，出入禁闥而無恙者，則求祿與遺榮異也，當時詞臣如青田以酖死，金華以憂沒，而遇獨免於讒賊，且造膝之語，無一傳於世。其品之高，見之卓，有劉、宋諸公所不及者，未可與孫蕡並論也。<br>　　或云陳遇者，自以生在元時，雖不仕，不忍背之，故力辭顯位，不特慮高帝威嚴難事也。其意似與楊廉夫同，遇即世所稱靜誠先生也。<br>　　【洪武開科】洪武四年辛亥，始開科取士，得吳伯宗等，此世所知也。不知先一年庚戌，以明經薦至京師者，上俱親策問之，賜徐大全等出身有差。廣東番禺人李德者，以明《尚書》薦與焉，授洛陽典史，歷濟南、西安二府經歷，告改湖廣漢陽教諭，又改任廣西義寧縣，致仕歸。見黃泰泉（佐）所為德傳中，則庚戌實開天第一科。又《蘇州錢氏世譜》云，洪武庚戌狀元安大全，則又徐字之誤也。楊升庵又紀洪武五年壬子科會元陳忠，福建莆田人，而狀元則為朱善。蓋連三年，三賜廷對，得大魁三人，而世知之者鮮矣。至六年癸丑科，命罷會試，選河南舉人張惟等四名、山東舉人王璉等五名，俱拜翰林院編修，命贊善大夫宋濂等教習，而正史及諸家記載俱不書。直至十八年乙丑，始復會試廷試，以至於今。張惟者，江西永豐人，寓南陽，遂應六年癸丑科河南鄉試，以通《尚書》為第一人。<br>　　是年不開南宮，止選惟等十七人，即授編修光祿，日給酒饌。<br>　　太子諸王，分日為主，宋濂等以上所親教，不敢以師自居，因侍上宴，始敢請惟等為弟子。上笑而許之。尋命惟等歸省墓，俱攝監察御史以行，其恩禮非後來教習諸士可及也。時河南同選者，祥符王輝、河南李端、洛陽張翀中，其云十七人，蓋又在山東五人之外也。<br>　　【開國第一科】洪武四年辛亥，始開科取士。時，自畿輔外加行中書省，凡十有一列，中式者一百二十名，而吾浙得三十一人，蓋居四分之一。而會元俞友仁，復為浙西之仁和人。<br>　　首藩首科，盛事如此，是時劉基、宋濂、章溢、王禕輩，俱浙人，一時同為開創名臣，宜其聲氣之相感也。累朝教育，遂以科第甲海內，信非偶然。是科獨湖廣一省，無一人中式，而高麗國中一人。<br>　　【鄉會試並舉】洪武三年庚戌，開科鄉試，次年辛亥會試，狀元吳伯宗在紀載中久矣。乃四年京畿鄉試，以前元貢士鮑恂，與學士宋濂，為考試官，而解大紳學士文，又云家君以洪武辛亥主考江西，則是歲鄉闈，與南宮同開矣。況解為江西人，即主江西試，而鮑以青衿與學士同列，且居其前，俱奇事也。又《臨江先哲錄》云：「洪武五年八月禮部侍郎曾魯，奉旨為京畿考官，則是庚戌、辛亥、壬子連三年，俱舉鄉試，尤奇之奇也。雖國初典制未定，而後學則未之知。若連三年廷試，則已紀之矣。」<br>　　【二張忠義】洪武二十四年辛未科，一甲第二名張顯宗，福建寧化人，拜編修，曆官工部右侍郎，以事遣戍興州，起至交址左布政使，卒於官，此史所紀也。葉文莊《水東日記》云：「顯宗舉洪武辛未狀元，官至祭酒，聞燕邸靖難師興，遂從陝西起義兵，後不知所終。二說不同，葉云顯宗狀元，或承俗刻之誤，而起義兵一事則偉矣。顯宗初從工部侍郎謫戍也，正代張昺之任。昺為浙江慈溪人，從工部侍郎，出為北平左布政使，知燕邸有異謀，欲偕其僚發之，為庫吏李友直所告，文皇帝捕昺斬之，即以其時舉兵，立授友直為北平布政司參議。尋升刑部侍郎、尚書，以至工部尚書，至正統間，始歿於位。二張死節，同官同時，今惟昺之名見於史，而顯宗忠義，後人無能名之者。革除義士，其湮沒者多矣！又他書紀顯宗為狀元，不止葉文莊一人，又《練子寧別傳》，云登張顯宗榜進士第二人。<br>　　【吳康齋父】吳康齋以布衣薦起，英宗召見，特授左春坊諭德，不赴而歸。今上有言官議，將同陳白沙、王新建，崇祀兩廡，偶議者不同、中止，然天下猶以為缺典。而不知康齋之有父溥也；溥字德潤，洪武時為太學生，即奉詔使雲南宣諭，再使福建閱士伍，其饋遺一無所受；登建文二年庚辰科會試第一名，廷試第二甲第一名，授翰林編修，與修《高皇實錄》，書成升修撰；又修《永樂大典》，充副總裁；尋用祭酒胡儼薦，升司業，在詞林國學二十餘年。其科名既敻，遭際亦奇，而人無稱之者，並不知本朝有此會元也。康齋以徒步位宮寮，而生被寵遇，沒亭俎豆，榮名萬世，信乎人貴自立哉！康齋名夢祥，字與弼，以字行。洪武間，吾邑嘉興，有王嘉會者，字原禮，元末累舉不第，入我明，以明經應聘至京，授翰林檢討；洪武十五年，升國子右司業，與祭酒宋訥、左司業龔學，嚴立楷範；三人俱春秋高，鬚眉皓然，太學數千人，肅而畏之；以老疾乞歸，特賜致仕，未行而卒於官舍，時年八十餘。上命禮部應天府給舟車還葬，發引之日，又詔沿途有司祭之，而吾鄉人已無能名之者。且國初國子司業，有左右二員，則雖博洽耆夙，亦不及知矣。<br>　　【前甲申會元】錢文肅（習禮）作劉子欽墓志云：劉以《書經》中永樂癸未江西鄉試第一，明年甲申，禮部會試仍第一，登會棨榜進士，選庶吉士；授刑部主事，坐累，戍廣西南丹衛。<br>　　仁宗登極，以會棨薦，起為江西新淦縣訓導，歲滿請致仕歸，以大耋終。余與公生同邑，學同志，少而往還相好，壯而相繼登朝，老而先後謝事，所述劉生平甚詳。蓋錢以洪武壬子生，劉以洪武戊申生，長於錢四歲。劉先舉解元，錢以永樂戊子繼登江西鄉試第一，相去僅隔一科，皆吉水人，又同在詞林。子欽年八十卒於家，又六年而錢亦殘，年八十九。其生平交情最昵，出處又同時，斷無誤謬之理。而歷代紀述相傳，俱云是科會元為楊相，江西泰和縣人，又何也？子欽名敬，以字行，本朝南宮榜首，宦途不振，未有其比。錢鄉會亦聯捷，己丑會試第十，辛卯廷試，亦起家庶常，官至少宗伯，諡文肅。弇州所紀，六典文衡者，即此公也，與劉榮枯迥異如此，《天順日錄》云：「子欽甲申會元。」時去永樂未遠，且李文達亦不應妄言也。陸文裕《玉堂漫筆》亦云然。而弇州直駁其誤蓋未考李公《日錄》及錢文肅所作志耳。<br>　　【現任大臣子弟登第】弇州云：「大臣在事，而子弟登第者，成化以前俱無之。此又大謬不然。」永樂二年甲申，會元又館元楊相，為輔臣士奇姪；宣德二年丁未，進士金昭伯，為次揆金幼孜之姪；正統元年丙辰，二甲進士章瑾，為禮部左侍郎張敞之子，試時竟不引例回避，瑾後亦至禮部右侍郎；正統十年乙丑，進士劉璉，為戶部左侍郎劉中敏之子；正統十三年戊辰，二甲第二名曹鼎，為首揆文忠公鼐之嫡弟，文忠讀卷不回避，又選為庶吉士；景泰二年辛未，二甲進士陳僎，為都察院左都御史鑒之嫡姪；三甲進士曹景，為南京吏部尚書義之嫡姪；景泰五年甲戌，三甲進士孟淮，為戶部左侍郎鑒之子；耿裕為刑部右侍郎九疇之子；羅淮為太子少保右都御史通之嫡姪；二甲進士何喬新，父文淵為太子太保禮書，甫去任半年；天順元年丁丑，二甲進士許起，為次揆許彬之子；二甲進士石濬，為忠國公石享嫡姪；進士沈瑤，為南京戶部尚書翼之子；天順四年庚辰，三甲進士周經，為刑部左侍郎瑄之子，俱現在大臣。<br>　　此皆成化以前之事也。乃成化以後，弇州所紀亦未詳：如成化二年第一甲第二名程敏政，為首揆少師李文達（賢）之婿；而庶吉士商良臣，則故相商文毅（輅）之子，文毅即以是年冬出山再相矣；庶吉士李瑢，為禮部侍郎紹之子；成化五年己丑，庶吉士尹龍，為吏部左侍郎旻之子；成化十一年乙未，二甲進士王沂，為南癸酒璵之子；三甲進士章元應，為南禮部左侍郎綸之子；成化十四年戊戌，三甲進士庶吉士楊時暢，為戶部尚書鼎之子；三甲進士周紘，為南刑部尚書瑄次子；成化二十年甲辰二甲進士黎民表，為吏部右侍郎淳之子；成化二十三年丁未，庶吉士萬宏璧，為首揆少師安之孫，兵部右侍郎翼（一作翬之子；二甲進士倪阜，為禮部右侍郎岳之嫡弟，岳會試不回避，且為廷試提調；弘治六年癸丑，二甲進士王承裕，為太子太保吏部尚書王端毅（恕）之子，端毅不讀卷；弘治九年丙辰，二甲進士劉東，為次輔健之子，健不辭讀卷；又南左都御史翟瑄子銓，南禮部侍郎董越子天錫，俱舉進士，時越考績在京，又進士許贊為右副都御史進之次子；弘治十二年己未，二甲進士謝迪，為次揆謝文正（遷）之嫡弟；三甲進士許誥，禮部左左字原缺，據寫本補，侍郎進之長子；弘治十八年乙丑，第一甲二名謝丕又為遷之子，以出後其叔選，不書本生父文正公名，文正雖亦引嫌，竟充讀卷官；進士金達，為南兵部侍郎憲之子；正德三年戊辰，傳升檢討，又升侍講焦黃中，為次揆芳之子；傳升編修劉仁，為兵部尚書，宇之子；庶吉士韓守愚，為戶部右侍郎鼎之子；進士劉寉年，為禮部尚書春之姪，春辭提調；正德六年辛未，狀元楊慎，為次揆楊文忠（廷和）之子；庶吉士費寀，為禮部尚書費文憲（宏）弟；正德九年甲戌科，庶吉士于承勛，為首揆楊廷和之婿；十二年丁丑科三甲進士李惠，為僉都御史鉞之子；庶吉士葉桂章，為首揆楊廷和之婿；正德十六年辛巳，第一甲三名費懋中，又為文憲之姪；嘉靖二年癸未，狀元姚淶，為新任工部左侍郎姚鏌子；二甲進士楊惇，為首揆少師楊文忠（廷和）次子，仍充讀卷官；二甲進士崔允，為駙馬都尉京山侯元嫡弟；嘉靖五年丙戌，庶吉士費懋賢，又為首揆費文憲之子；庶吉士毛渠，為次輔毛文簡（紀）之子；又先一年乙酉解元，二甲進士王汝孝，為兵部尚書憲之子；嘉靖八年己丑，三甲進士吳子孝，為南京吏部尚書一鵬之子；嘉靖十一年壬辰，三甲進士劉燦為副都天和之子。此後數科未之見。至嘉靖二十三年甲辰，而翟諸城當國，長子湧現論，以試中書舍人；次子汝孝，以國子生登第，為臣科王交等所劾，致父子削奪。然是科二甲進士，亦試中書舍人，為故錦衣帥陸松次子，現任錦衣帥陸炳嫡弟，獨無一人指及。蓋是昱陸燄已熾，非翟石門比，故言官求多於宰輔，而緘口於權幸也。二十六年丁未，二甲進士陳以寉，為兵部尚書陳經之子；二十九年庚戌，三甲進士王正國，為吏部左侍郎邦瑞之子；嘉靖三十二年癸丑，二甲進士孫鋌，為禮部左侍郎升之子，南宮試亦不回避，仍充廷試提調；三十五年丙辰，二甲進士孫鑨，又吏部右侍郎升之子；三十八年己未，吏部尚書吳鵬子紹，登二甲進士，則倩人入試，途人皆知，而言路無敢言者，乃父太宰亦不辭讀卷也；至四十一年壬戌，少保兵部尚書楊襄毅（博）子俊民、左都御史潘恭定（恩）子允端登第，兩公辭讀卷不許，二字俱二甲進士；南京兵部尚書李遂子材，亦以是科得雋；至四十四年乙丑，遂次子試，又舉進士，時乃父尚在位云。降慶以後，耳目所及不必記矣。李文達，河南之南陽人；程篁墩、南直之休寧人，何以數千里外結姻？且程舉鼎甲，年已二十有二，乃父信現任兵部侍郎，何以聘而未娶？且婦翁為讀卷首臣，竟置前列，當時亦無異議，均不可解。<br>　　【壬辰會元】本朝開科以來，南宮壬辰凡四見矣。初為永樂十年，則林志居首；再為成化八年，則吳寬居首。林以解元會元登榜眼，吳以經魁會元登狀元，俱掇巍科，居翰苑。至嘉靖十一年，則會元林春，萬曆二十年，則會元吳默，俱二甲進士，俱不得入詞林，且兩科又考庶常，而兩公竟失之。是四公者，二林皆福建之福州人，二吳皆直隸之蘇州人，同姓、同郡、同單名，前則同入鼇甲，後則同拜郎署，並館選見遺，造物播弄，奇巧極矣！<br>　　【馬鐸李騏同母】馬鐸者，舉永樂壬辰狀元；李騏者，舉永樂戊戌狀元，俱福建之長樂人。世傳其母先嫁馬氏生鐸，再嫁李氏生子，即帶馬姓以為名，至文皇臨軒臚唱，御筆改馬為騏。二人固同母異父兄弟也。此說自幼聞之，弇州記奇事，亦以為誠然。及考二人志銘，則殊不爾。鐸之母為卓氏，騏之嫡母為葉氏先亡繼母黃氏，俱封安人，未幾黃氏亦卒，騏尋下世。<br>　　然則二人，本不同母，何以世有此說？或因一時並貴，因諱而易其姓耶，是不可考矣。<br>　　【征叛王廢鄉試】宣德元年丙午科，順天當鄉試，以上親征漢王高煦，不及開闈，此亦創見事也。又九十四年，為正德十四年己卯科，江西當鄉試，會寧王宸濠反，亦廢試事不舉，時武宗亦自北率兵親征。然江西省至嘉靖元年壬午科，上命並取一百九十人，以補前度之缺，而宣德己酉，順天之補否，不可考矣。<br>　　【典史再舉鄉試】曹文忠（鼐）以典史中殿元，以輔臣死土木，人皆知之，又但知其以鄉舉棄校官改縣尉耳。初鼐已中鄉試，為山西代州教職，負才不屑卑冗，欲棄官再就試，為吏部駁奏，遂改授江西泰和典史；宣德七年解部匠至京，值京師大比，乞入試，大學士楊士奇憐而許之，遂再中順天第二人，因連捷，遂魁天下。事見國史甚明。今世徒以典史會試巍科為奇，而再登賢書，抑奇之奇矣！其他坐斥去，而再入彀者，另記。<br>　　【舉人充吏會試】先朝中式舉人，會試不到者，降充吏。<br>　　如四川馬湖府王有學等，後以展辨得免吏役，復入會場，已會紀其事矣。乃更有可異，正統三年，行在錦衣衛司吏莫煥等奏：「臣等俱中宣德七年鄉舉，以疾病會試逾期，禮部授例責充吏役，不敢辭避，第求仍許會試，以圖進取。」上從其請。夫擯賢書為功曹，固為苛政，然祖制不可違。若已列胥吏，復入南宮，不幾辱賓興盛禮歟？何不引王有學等例，還其故物而就試歟？因思後日弘治間，唐寅、徐經等，亦以罣誤充吏，亦可如莫煥等，望格外之恩矣。此等事真是異典。進士以雜流起家者，如驛丞、吏員、承差、書算之屬，皆同諸生鄉試也，既登解籍，則為鄉貢士，非複雜流矣。今既降充吏役，此後僅可列仕版耳，仍歌鹿鳴而來，則稀有之事也。<br>　　【驛丞進士】宣德八年癸丑，曹鼐以泰和典史登狀元，以為異事。而不知正統四年己未，第五十九名李鬱，江西豐城人，下書「承差習《禮記》」；成化十四年戊戌科，第一百五十三名譚溥，其下直書「山東東阿縣田縣驛驛丞，習《書》」，此僅見之會錄中耳。弇州奇事述及科試考，皆不之載。若正統七年壬戌科，一百二十一名鄭溫，為直隸松陵驛丞，則弇州已記之矣。<br>　　【鄉試遇水火災】正統三年戊午，順天鄉試，首場畢之夕遇火，士子試卷頗有毀廢者。有司懼得罪，但請修葺場屋，以畢兩試。時會鶴齡以侍讀學士為正考官，獨不可曰：「非再試無以滌百弊，昭至公，何惜一日之費，不成此盛舉哉？」有司以二說奏，上命如鶴禽言，改用十五日為首場，是科更稱得士。<br>　　至弘治五年壬子，浙江鄉試，首場遇大雨，漂浮號舍，不能坐立，士子嘩擾，競散而出，約束之不能止。監臨御史、監察憲臣，俱欲罷試，獨左布政劉大夏曰：「暴雨必有息時，可令自揣能文者聽其願留，勿隨眾去。當以留者為準，閱其文登榜。」<br>　　於是存者尚有八百餘人，悉命還號舍，雨果止，於是仍如額取足數。比榜出，人謂得人勝他科。按此兩番變故，實出意外，曾欲再舉以消弊孔，劉欲畢試以完大典，俱審時度勢，切中事理，賓興俱賴以告成。事若相反，其得體則一也。按天順七年癸未，會試首場，亦遇火，焚死舉人九十餘人，則試卷尚未成文。以故改本年八月再試，至次年二月臚唱，雖稱天順八年，而英宗已先一月升遐不及臨軒矣。英廟在御，鄉會二試，蓋兩罹鬱修云。<br>　　【內官子弟登第】景泰五年甲戌科，二甲進士牛輪，順天涿州人，登科錄書其叔玉為司禮監左監丞。按玉橫於天順之末，成化之初，李文達會面辱之，至今有《學士醉歸圖》傳世，其在景泰時，何以遂登之錄？且書叔亦非故事，時高文義、於忠愍俱稱正人，為讀卷官，何以置不間也？若正統十三年戊辰科，二甲進士李泰，順天香河縣人，登科錄書「父永昌，見任司禮太監」。此必生泰後，始自宮入掖庭。然不書母吳氏，而書其祖母王氏，則又非典制矣。又如景泰二年辛未科，二甲進士成凱，陝西西安耀州人，書「父敬前翰林院庶吉士」，時敬久從館中出為晉府王官，坐法腐刑，尋從景帝潛藩入紹，已升御馬監太監而不書，僅書前銜，最為得體。且並書母孫氏，稱具慶下，則二太監俱見其子成進士，亦幸事矣。李第後，選庶吉士授編修，官至詹事。牛輪亦選庶常授編修，官至太常少卿，惟成凱因病不得赴館選，而父敬為景帝所眷籠，特授凱吏科都給事中，尋卒，又二年而敬始歿。弘治三年庚戌科，二甲進士張定，為太監張敏嫡姪，敏即在憲宗朝保護英宗者。定為福建同安縣人。弘治至同安縣人數句，據寫本補，英宗北狩不返，徐埕輩議南遷，於謙等爭之不能得，賴永昌力諍於太后而止，則永昌亦賢榼也。李泰後乞封，云伯父永昌，立以為嗣，法不得封本生父母，請封其祖父母。詔允之。或疑其托辭，非實也。<br>　　【進士給假】近來新科進士選期未及者，多以給假省親省墓為辭，得暫歸里。其有力者，則乞解銀，及借各曹署閒謾之差，以省偏募之費，否則觀政衙門，堂官代以為請，相沿不改。<br>　　偶閱《景帝實錄》，景泰五年甲戌科，取進士三百五十人，時大理卿薛瑄，奏請除一甲三人外其未授職者，乞放回依親讀書。<br>　　帝曰：「科畢正要用人，既取中又放回，不如不取矣，一切俱留候選。」景帝勵精為治，不容臣下偷安、自便如此。至嘉靖五年丙戌科，辦事進士應檟等百人，以選期尚遠，乞依例放歸，疏連上未允，最後上切責：「爾等發軔科甲，不思練習政體，乃乞回以便己私。」終不許。至首輔費宏等代為請，亦不從。<br>　　世宗聖齡甫二十，正如太阿出匣，諭旨森嚴正大，默符先朝。<br>　　今之新貴圓自佚者，可以憬然矣。<br>　　【進士百戶】英宗親征時，有宣府龍門衛充軍進士張鑒者，詣行在所疏，乞上駐蹕宣府，但選將統兵征剿，則兵權歸一，號令不二，人有效死之心。上不能用。及景帝登極，鎮守山西都督孫安以為言，謂當時若從鑒言，豈有今日之禍，乞量加擢用。下兵部議。帝命鑒為試百戶，送大同總兵昌平伯楊供處聽調。弘治六年，故兵部尚書于子俊男舉人置，乞錄其父軍功。<br>　　上命置為錦衣正千戶，子孫世百戶。今上辛丑，錦衣管衛事指揮于茂發，以考察軍政降百戶，奉旨仍舊蒞事，以從六品得掌司隸雄劇，亦本朝所無。茂發即于寘曾孫也。<br>　　【異姓】天順甲申科，有進士{彡旦}茂，登第時憲宗新即位，怪其姓罕見，問之首揆李賢，對云：「此字音陝。」然而韻書未之見也。正德間，嬖幸錢寧，冒國姓，而其嬸也氏死，朝士有作奠文者，以也姓無出，改稱乜。寧怒不納，俾改正，始受之。按「也」字，必蛇姓之誤，或後人以為不雅，云蟲字耳。古來奇姓雖多，未有若此二氏者。又成化間，有山東布政使胡得盛，上以北虜方熾，且「盛」字音與「勝」相似，改為胡靖。於時憲宗何不並{彡旦}姓改之？雲南阿雄關土巡檢姓者，羅雄州土知州亦者姓，又四川雄鎮府女士官者氏，即近年招贅貴州土舍安堯巨為婿，改姓隴氏，冒襲世爵，以致黔撫郭子章被攻者是也。此正堪與錢寧嬸也氏作確對。且錢寧本雲南人，蓋亦夷姓，類是者甚多。<br>　　【早達】憲宗朝早達者，無如長沙李文正、丹徒楊文襄，俱以數歲神童，薦為翰林院秀才，而不知其後又有壽光劉鈗也。<br>　　鈗為劉文和珝第四子，文和雖次相，受知憲廟甚深，鈗以八歲召入，即授中書舍人，因後幼不能佩牙牌，特製銀牌以代之，出入殿廷，欄檻未能趨越，時丹徒楊文襄已舉進士，與鈗同官，乃提攜之出入。楊負重名，師友造請者無虛日，又好酒奕，因是不得如願，每歡曰：「此童累我！」後為劉瑾所惡，勒罷用。<br>　　李文正薦起，歷尚寶丞卿，以至太常卿，謙翰林院五經博士，晉階資善大夫，賜二品服，食一品俸立朝五十餘年，至嘉靖十四年始致仕歸，其進也不以科目，且文藝去李、楊二公遠甚，即爵位功名，亦相懸敻絕。然文正暮年無子，貧窘憔悴以終；文襄被謗歸，即疽發而歿；鈗以紅霉起家，被遇三朝，富貴安樂，優游林下，則二公所未逮也。鈗頗好學，喜藏書，常刻同姓前代人文集數十種，亦非膏粱儕輩也。觀其對西樵《留印記》一事，則固博通典故者。<br>　　【納粟民生高第】景泰以後，冑監始有納馬之例，既改為輸粟。初不過青衿援例耳，既而白身亦許加倍輸納，名曰「後秀子弟」，於是辟雍遂被銅臭之目。且其人所冀，不過一命為榮，無有留意帖括者。於是士子叱為異類，居家則官長凌忽之，與齊民不甚別矣。惟成化丙午，羅文肅（圭峰）累試，有司不錄，遂以後秀入貲，舉順天解元，次年登進士，為庶常，顯重於詞林，其年且逾不惑久矣。於是士人始有刮目此輩者。<br>　　以余所知，近年則同邑項元池名德楨，亦厄於里試，入北畿，試乙酉第三名，丙戌進士高第，經藝為時所式，今為參議；己丑科吳徹如名正志，以乃翁赴任不及試，命入南監，即聯捷為郎，建言今年以光祿丞召入矣；是年又有微州人汪以時者，年五十餘，尚為儒童而酷貧，其親友哀之，為納銀游北監，亦連舉鄉會為御史，今已升冏卿。其他不及知者，必尚多也。<br>　　【外戚科目】錦衣周賢者，駙馬景之子，母曰重慶大長公主，英宗女也，以儒生登成化二十二年舉人。時，孝肅后在宮中，聞外孫得雋，喜甚，侈以為盛事。賢南宮久不利，乃以戚畹例授錦衣衛指揮僉事。至弘治十六年，以久不遷職，乞升兵部，執奏以為無例卻之，上命升一級為指揮同知。時，孝肅方稱聖慈仁壽太皇太后，猶在養也。至正德間，又以例降千戶，又再歷都指揮僉事以卒。當時外戚恩澤，尚有節如此，又梅純者，曾祖曰駙馬都尉梅殷，會祖母曰寧國大長公主，為高帝第二女，殷以嫌歿於永樂中，純以世職為中都副留守，上疏請改孝陵衛，以便奉曾祖父母之祀，詔許之。純起家三甲進士，授知縣，改襲祖職，歷指揮使，以至今官。純忠貞嫡裔，且起甲科，即改金吾，亦不為過，而靳惜至此。今之濫恩，有十倍正德中葉者，可慨也！<br>　　【魁元再甲子】弘治九年丙辰科狀元朱希周，蘇之崑山人，仕至南京吏部尚書，及見嘉靖丙辰狀元諸大緩，次年卒，贈太子太保，諡恭靖。嘉靖二年癸未科探花徐階，松江之華亭人，仕至少師吏部尚書大學士，及見萬曆癸未科會元李廷機，去臚唱數日卒，贈太師，諡文貞。嘉靖二十年辛丑科會元陸樹聲，松江華亭人，仕至太子少保禮部尚書，及見萬曆辛丑科同邑人狀元張以誠，又五年始卒，贈太子太保，諡文定。三公者以南宮首薦，咸咸原作或，據寫本改，高第鼎甲，俱詞林鉅公，榮哀始終，名德無玷，登第周一甲子而始下世，皆在吳中數十里之內，盛哉！<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
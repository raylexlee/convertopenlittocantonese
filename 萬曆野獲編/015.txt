

    
	
		
			第十四卷
			　　○禮部　　【滁陽王奉祀官】今泗州蠙城之北，為熙祖山陵，設泗州祠祭署。奉祀一員，朱氏世龔。其先為宗婿，遂承國姓。仁祖陵在中都鳳陽府太平鄉之北，設皇陵衛，祠祭署。奉祀一員，祀丞二員，以劉、汪、趙三姓之後世龔。劉即義惠侯子孫，汪即汪氏老母孫也。泗州祀官，以懿親當世職不必言。如劉如汪，不過龍潛時故舊，世叨冠裳，國恩厚矣。惟是滁陽王郭子興長子郭大舍者戰沒，一女充太祖惠妃，幼子名老舍者，僅與莊田，而不得官，卒後亦賜諭祭，傳凡五世，尚以庶民，歲得一朝京師。至名琥者，於弘治癸丑，上始與冠帶守祀。壬戌歲，聖旨郭琥與做奉祀，遂得比劉、汪二氏矣。至正德間，而琥求乞無已。且請印信，當事者厭之，遂革其職。至世宗登極，琥復疏辨，上哀之，始還其舊秩，止許終身。此後遂為編氓，以至於今。夫滁陽破家，以成帝業，且無論高後微時瓜葛，即惠妃生蜀、代、谷三王，永嘉、汝陽兩公主，與國家勛舊，兼之戚畹，而後人不叨一命之榮。滁陽之祭，亦僅有司歲終一舉而已，是亦聖朝大缺典、大恨事也！　　【女神名號】孝女曹娥，在宋大觀四年，封靈孝夫人；至政和五年，加封靈孝昭順夫人；淳祐六年，又加靈孝昭順純懿夫人，父為和應侯，母為度善夫人。此無論名號之無稽，而女之父以溺死，則水府乃其深仇，有何和應亦不經極矣。我太祖盡革之，但稱孝女曹娥之神，令有司歲時祭祀，則最為正大。　　至於海神，今東南共祀者，在宋已封天妃。蓋妃生宋哲宗元祐時，莆田人，姓林氏，生而靈異，歿而為神。本朝永樂六年正月初六日，太宗又加封為護國庇民妙靈昭應宏仁普濟天妃，廟號宏濟天妃之宮，歲以正月十五日、三月廿三日，遣官致祭。　　蓋其時將遣鄭和等浮海使外國，故祈神威靈以助天聲。與孝女封號事若相戾，然於敬奉靈祗，則二聖一揆也。江海二神，俱以女真享食，故並記之。　　按曹娥碑中，所云婆娑，蓋言巫降神時，按節而歌，此其舞貌也。而宋封孝女敕文乃云：「其父迎婆娑神，因溺死。」　　則冬烘之極，不知其時當制者何人也？又宋封天妃，言神功德可與天配，故名天妃。今以為后妃之妃，則褻甚矣。古以伍子胥為五髭鬚，以杜拾遺為杜十姨，又何足怪！　　【廩生追糧】正統元年，初設提學省直憲臣。時山東提學僉事薛瑄，疏請凡廩生考斥者，俱追糧為民，時以為苦。至成化九年，北直隸提學御史閻禹錫奏：「今斥生已奉敕充吏，請停追糧。」上許之。禹錫起家甲子乙榜，為國子學正，曾充天順四年會試同考官，尋升監丞。值天順七年會試，火焚舉場，禹錫疏請贈舉子焚死者俱為進士。禮科駁其非，下錦衣獄訊治。　　既而用其言宥之，成化中遂入臺班。先禹錫以國子學正掌京衛武學，上疏謂武學生俱紅霉子弟，驕惰不學，今後武生考劣等，俱宜追所食廩糧，以警其餘。上亦允之。其持論不同又如此。　　蓋斟酌時宜，通達國體之士也。按正統四年八月，江西南安知府林芊言：「比者提學薛瑄，以生員有疾罷斥者，追所給廩米。　　臣以為不幸有疾，罷之可也。至於廩給，縻費於累歲，而追索於一朝，固亦難矣。且父兄不能保子弟之無疾，今懲償納之苦，孰肯令其就學。」上是之，行體部除其令矣。何以成化間，而禹錫又有免追之疏，想林疏已行而中止耶。　　【五嶽神廟】正統三年，湖廣巡按御史陳祚奏，衡山岳廟坍損，遂欲盡毀其后妃像設、寢殿朝堂，僅立壇壝齋室，以供祀事；且引宋儒張栻之言曰：「川流山峙，是其形也，而人之也何居？其氣之流通可相接，而宇之也何居？」上下其奏於禮部。尚書胡濙、以為太祖更制神號，而不除像設，必有明見，所言不可行。上從之，命湖廣布政司督修。按禮、五嶽視三公，豈有無室無貌之理，陳祚祖、張敬夫陋野之談，妄議祀典，已開張璁去孔廟聖像之端矣。　　【北嶽】北嶽恒山，據《一統志》云：「在山西大同府渾源州南二十里，歷代自舜時巡俱祀於此地。及石晉賂契丹，割以與虜，至宋不能復，乃致祭於真定府之曲陽縣。因俗有飛來石之語，遂借之以文其陋。本朝因而不改，此說其來舊矣。弘治六年，鈞陽馬端肅（文升）為大司空，始疏請還祀渾源，謂本朝既遷都北平，而真定在京師之南，於祀北嶽甚悖。況渾源尚有故廟基址，修葺無難。上下其疏於禮部，時宗伯倪文毅（岳）覆疏，謂事體重大，僅請修建恒山舊廟而已。說者謂文毅之父謙，曾禱於曲陽北嶽廟，因生子，名以岳，故文毅力遏移祀，未知果否？後至萬曆二十年，大同巡撫胡來貢，又如鈞陽疏請之，卒格於禮臣覆議，不允而止。因陋就簡，此祀之正，在何日耶？又《寰宇記》云：「恒山在曲陽縣西北一百四十里。　　《禹貢》太行恒山，至於碣石。正是此地。」《周禮》曰並州，山鎮曰恒山，鄭注云：「恒山在上曲陽縣。至高齊天保之年，始去上字，故郡名恒山。今祀本不誤，不宜更易於渾源。」此說似祖趙宋飛石而附會之，謂舜阻雪於此，即柴望北嶽之說也。　　當再質之博洽者。　　【祀典】世宗朝，大虜頻犯內地，上憤怒，思所以大創之。　　時正議禮紛紛，前朝祀典，多所更改。於是修撰姚淶、給事中陳棐輩，窺知上意，疏請帝王廟削元世祖之祀；又追論故誠意伯劉基，曾受胡元偽命，故力為擁護，致污廟祀，非出我太祖深意。上嘉而允之。又如孔廟易像為主，易王為師，尚為有說；至改八佾為六，籩豆盡減。蓋上素不樂師道與君並尊，永嘉伺得微旨，建議迎合，廷臣爭之，上不顧也。又進歐陽修於兩廡，則以濮議與永嘉暗合，故特崇之，未免為有識所笑。至斥姚少師配享太宗，則聖見超卓，非臣下所及矣。今上甲申年，議孔廟從祀，時主王守仁者居多，而主事唐伯元力攻之，蓋猶祖桂萼等之說也。唐以貶去，先是守仁與陳獻章、胡居仁俱得旨崇祀，已定至次年，而唐始阻止，且疏末又欲斥兩廡之陸九淵，而進宋之周、張、朱、二程於十哲之末。則舉朝皆駭怪。況九淵為世宗所褒，與歐陽修並祀，安得擅議廢退？其僅得薄譴者幸耳。先是江陵當國，最惡講學，故凡言官以從祀諸儒請者，禮部概不允。至是詞臣吳中王珩力主陳獻章、王守仁、胡居仁三人並祀、蓋吳以劾江陵奪情新起，故廟堂皆是其說。而妒者至謂守仁因戚畹永年伯得之，獻章因大榼張宏得之，遂波及居仁。蓋子產立公孫泄意也，亦刻薄無稽甚矣。先是至甚矣數句，據寫本補，是後王弇州，遂疏請裁定孔廟從祀，欲升有若、南宮适，而降宰予、冉求。申王二相在位，俱弇州所厚，竟從中格。而說者遂幾弇州考察聖賢。此等大事，非君相主持，萬無行理，此議似可已。　　【園陵設教坊】世宗入紹，報恩所生，如尊興邸舊園為顯陵，此情也，亦禮也。至推恩蔣氏，命為世都督僉事，令專典祀事，以比魏國公徐氏，世奉孝陵故事，已為濫典。至嘉靖二十七年，增設伶官左右司樂，以及俳長色長，鑄給顯陵供祀教坊司印，獨異天壽山諸陵，不特祀豐於禰廟傅嚴猶以為瀆，且教坊何職，可與陵祀接稱？不幾於皇帝梨園子弟，貽譏後世乎？時嚴分宜為首揆，費文通為宗伯，宜其有此。　　【孔廟廢塑像】正統八年，國子助教李繼上言宮殿將成，惟太學尚仍元舊；且士木肖像不稱，亦非古制，請擇地改建。　　上曰：「朝廷自有措置「不允。天順六年三月，蘇州知府林鶚，因文廟聖像頹壞，乃並諸賢像皆易為木主，然未敢聞之朝也。　　至成化十七年，國子監丞祝瀾者，遂上疏欲以木主改塑像，上不允，斥為雲南府幕而去。至弘治十二年己未，南京兵科給事中楊廉遇闕里災，乃上疏宜趁廟宇一新，更易木主，以革夷教；又「大成「二字，乃譬喻之語，於諡法不合。亦宜革去。上雖不從，而不加譙讓。至嘉靖初，張張字據寫本補，永嘉用事，而普天塑像被毀矣，蓋其說非始於張也。楊又有疏申明祀典，謂宋儒周、程、張、朱從祀之位，宜升居漢、唐諸儒之上。其說更為不經，識者非之。楊至弘治甲子以告病光祿少卿，聘主浙江鄉試，被言官指謫，謂其欺君不忠，後官至宗伯，得上諡。　　時嘉靖乙酉，蓋永嘉以議合，左右之。　　【先聖木主】張永嘉當國，議易先聖孔子塑像為木主。時，徐文貞為編修，抗言其非，坐是外貶，天下翕然稱賢。蓋高皇帝謂塑像為故元夷俗，一切城隍岳瀆，盡易木主，廢王侯之號，獨孔廟存塑像，仍王爵。至永嘉承世廟聖意，易王為師，並棄像設，時論不以為然。然廣東廣州府城隍神木主，至景泰中，巡撫都御史王翱仍易以塑者。則高皇製作，當時已不能盡奉行矣。又宣府儒學聖像，亦係土偶，有鎮守大帥、永寧譚廣者，范中金為五贓，實其中，未幾被盜穴其背而取之。此亦天順間事，見葉文莊日記中者。然則木主亦未可盡非也。徐文貞抗論孔廟事，上恚甚，既逐之，又下旨云：「徐階天下小人，永不許擢用。」未幾超為學使者，超為祭酒侍郎，長春卿，入內閣，繼分宜當國，奉世宗末命。為時元臣，幾軼永嘉而上之。弘治十二年，給事吳世忠，請尊夫子為文祖大成至聖，帝不允。　　【呂仙封號】世宗奉玄諸典，不可勝紀。惟嘉靖二十五年，以永禧仙宮成，命成國公朱希忠祭告朝天等宮，首揆夏貴溪告純陽孚祐帝君；而工所告成，則用次揆嚴分宜。近呂洞賓屢著靈異，然爵以帝號，則始見於此。但人間未有稱之者，即羽流輩，亦未之知也。　　【四賢從祀】隆慶初元，徐文貞當國，御史耿定向，首請祀王守仁於孔廟；而給事趙輄，御史周宏祖，則主薛瑄；都給事魏時亮，又加以陳獻章，凡三人，後會議僅瑄一人得祀，時為隆慶五年，則徐文貞去國久矣。初徐文貞議復王守仁爵，並欲與薛一體從祀，以眾論不同，僅還故封。比新鄭當國，遂嗾給事中笪東光，劾原任給事魏時亮，附階私守仁，借從祀以濫與伯爵，欲坐徐、魏以專擅封拜論斬。蓋魏佐徐攻高最力，故恨之尤深。會東光病狂，衣紅衣跣足，唱曲入朝，被參逐去，自是無敢議守仁從祀者矣。至今上初元，都御史徐栻、給事中趙參魯、御史梁許、蕭廩、謝廷傑、于乾貞等，各獨疏薦守仁，宜與瑄同祀；時萬文恭（士和）為禮卿，亦特疏專王守仁；御史李頤則薦胡居仁宜與王守仁同祀而無及陳獻章者。時旨下，雖命會議，然張江陵秉政，素憎講學諸公，言路逢其意，攻守仁者繼起，以故卿貳臺瑣，以及詞臣，無一人肯具議者，事遂中輟。至十二年，而御史詹事講首倡議，則又薦獻章、守仁，而不及居仁，南科鍾宇淳，亦同其義。乃科臣葉遵、主事唐鶴徵，又只主守仁一人。上下諸疏會眾議之。都察院右都御史趙錦等，御史許子良等，戶科給事蕭彥等，宮坊徐顯卿等，韓世能等，各公疏，禮部王士性一人又獨疏，俱薦陳、王二人，又不及居仁。上意亦以為然。時惟祭酒張位、洗馬陳於陛、中允吳中行，則以王、陳、胡三人當並祀，而閣臣有疏，亦謂三人同祀之說為允。祀典從此定矣。時，禮卿為沈歸德（鯉）當主議，僅左袒胡一人，而於陳、王俱有訾貶，忽聞閣臣有疏，亟露章遏止之，上僅批「已有旨了。」其疏與閣疏同日發下。沈遂疑揆地故抑其言，怏怏見於辭色，相猜自此始矣。次年春，南京戶部主事唐伯元，則又痛詆守仁之學，至不可聞。而上出嚴旨，斥唐偏見支詞，撓毀盛典，於是眾喙始息，說者謂新建之孫，與戚畹永年伯王偉，共醵數萬金，從內援得之，尤為怪妄。永年雖浙籍，與文成非一家；且雖名外戚，而實酷貧，安得有金以助新建也？文成生前身後，無端遭人指摘者，不一而足，豈真高明鬼瞰耶？初祀議紛紛，時光祿寺李楨，又別薦曹端、呂柟等五人，而以禪學暗攻守仁、獻章，為上所詰責。大理少卿王用汲，則單疏專劾守仁為悖叛朱晦庵，且謂守仁曾詈朱熹為夷狄禽獸，至造其像鞭樸之，則又剿龔風聞仇口也。於是上始有「守仁、朱熹學術，互相發明，何嘗因此廢彼」之旨，然皆祀典未定時也。其時內閣止申、許二人在事，沈歸德蒞任未匝月，既閣疏伸。而部疏絀，爭者俱已付之忘言，獨唐戶部於事後力爭，蓋代歸德不平也。今歸德自刻《南宮奏稿》，最為詳備，獨削從祀一疏不存，不知何故。王文成初歿，桂文襄（萼）、魏恭簡（校）、董文簡（巳）尼之於先矣。至穆宗初，又以徐華亭故，波及良知之學，攻之不止。直至甲申歲，出自聖斷，始祀兩廡。而唐戶部疏中，至云皇上尊寵王氏如此，蓋暗指永年賂通中官，見之章奏，以故上怒而謫之。此等語，若在世宗朝，根究下落，唐難乎免矣。又陳白沙在先朝，與薛文清同議從祀，忽有謗大榼李芳廣東人，與陳同鄉，為之奧主，遂議中止。陳在成化被召時，為邱文莊肆謗，亦同鄉也，至甲申之得祀，言者又云：「司禮掌印首榼張宏，故產粵中，私其里中先達，特下俞旨，並祀三臣。此祖子產立公孫泄故智也。　　蓋陳死生，皆以桑梓受累。然而薛河東議祀時，高新鄭為政，主議言官，則吏科都給事韓楫為首，山西蒲州人，與薛同里，因極意推崇韓。又新鄭第一心腹門生，故一疏而穆宗立允，舉朝無敢異議。至胡居仁向來少有議崇祀者，臺臣李頤亦餘千縣人，與衚衕邑，始躋之薛、王之列。其後沈歸德，因據以上獨祀胡之疏，二賢雖無忝盛典，又得鄉人之助如此。　　【加前代忠臣諡號】蜀漢關壯繆侯，本朝所最崇奉，至今上，累加至大帝天尊之號而極矣。或云上夢有異感，遂進此銜名，未知果否。然又加南宋岳鄂王諡號，見之誥詞，不下壯繆，則海內或未及聞也。其最後加岳諡云：「誅邪輔正大將、精忠武穆帝君，主治洞天福地，統領禋祀蒸嘗，協理三十六雷律令，贊七十二候天罡，受命上清，永揚帝化，神霄右監門，靖魔忠勇岳鄂王，蕩鹵大元帥。」其崇奉亦至矣。今西湖鄂王祠，修飾甚麗，禾郡有稱其子孫立祠宇者，何不以此顏其廟，而猶仍宋故稱耶？　　【解池神祠加號】國家鹽利，惟兩淮為最，然歲入不過六十萬緡，已當天下之半。若較之宋僅二十中之一耳。按宋鹽有四種：一曰末鹽，即今煮海所得，兩淮、兩浙、荊、湖、閩、廣、河北俱用之；次曰顆鹽，即今解州及晉中蒲絳所出，中州、秦、晉、趙、魏用之；三曰斥鹽，則川蜀四路用之，以上與今日略相似，而行鹽之地則已不同；四曰崖鹽，出於土崖，秦、鳳、階、成所用，今未聞也。然宋一歲獲鹽之利，凡二千餘萬緡，我朝全盛，何以僅僅止此？且洪武三年，戶部言陝西察罕腦兒之地，有小鹽池，設鹽課提舉司，行鹽之地，東至慶陽，南至鳳翔、漢中，西至平涼，北至靈州，皆募商人入粟中鹽。　　則所出之地，亦宋所未有。今但稱靈州課司，惟隴西三府食此鹽耳。熬鹽之外，獨解鹽最奇，其出之歲，亦有豐歉。唐大歷中，河中鹽池，為秋霖所敗，度支韓滉獨稱不為害，且有瑞鹽。　　代宗喜，賜二池名，一曰寶應，一曰靈應。頃今上己丑年，河東鹽池利大興，御史秦大夔奏聞，請加崇穹爵，以答神貺。時，議本朝於海內神祗久革侯王之號，乃詔賜祠額曰靈惠，蓋司鹽之神，惟解著靈異耳。解池相傳為蚩尤血所化，其說不經。且其長五十餘里，周百餘里；又有淡泉二區，味甚甘洌，鹽得此水方成；又有女鹽池，東西二十五里，南北二十里。土人引水沃畦，水耗土自成鹽，蓋天生之利也。自大歷奏祠，遂建鹽風亭，有碑在池北之峨嵋坡。至貞元十三年，又有鹽池靈應公碑，則更得封爵矣。至宋大中祥符之甲寅，鹽池大壞，關壯繆以陰兵與蚩尤大戰而破之，始為之建祠。至崇寧元年，加封關為忠惠公。大觀二年，又加武安王。蓋關自以桑梓之鄉，加意擁護，而鹽池之功，遂超鹽神而上之矣。　　【部科】凡部曹一拜副郎，馬前即得用鞍籠，如正郎及科、道諸臣矣。今惟吏、禮二部無之。相傳銓屬，以衙門華要，欲比小京堂用紅鞍籠，疏上而旨不下，遂並青者棄之。禮部以秩宗清望，不同他部，亦屏不用。又七品例服鸂涑，向來多別綴他補，惟給事中獨用之，而中書舍人亦效焉。蓋兩官俱內府衙門，連署出入。京師因為之曰：「禮科不帶鞍籠，求同吏部；中書學穿鸂涑，混擬掌科。」又吏禮二部司官，往還但稱侍生，不用寅字，亦自別於他曹也。　　【比甲只孫】元世祖後察必宏吉剌氏，創製一衣，前有裳無襟，後長倍於前，亦無領袖綴以兩襻，名曰比甲，蓋以便弓馬也。流傳至今，而北方發女尚之，以為日常服，至織金組繡，加於衫襖之外。其名亦循舊稱，而不知所起。又有所謂只孫者，軍士所用。今聖旨中，時有製造只孫件數，亦起於元。時貴臣，凡奉內召宴飲，必服此入禁中，以表隆重。今但充衛士常服，亦不知其沿勝國胡俗也。只孫，《元史》又作質遜，華言一色服也，天子亦時服之，故云。　　【仕宦譴歸服飾】今大小臣削藉為民者，例得辭朝。往時成化三年，故相商淳安召還時，尚未復官，及詣闕，投榜子於鴻臚，稱浙江某府縣為民，臣商輅行取到。見朝及陛見，戴方巾、穿圓領、繫絲縧，蓋用楊廉夫見太祖故事。想當時大臣編氓者，其體皆然。頃今上甲申，刑部尚書潘季馴為民辭朝，頭戴平巾，亦布袍絲縧，其巾如吏人之制，而無展翅。今六部及藩司知印，尚戴之，已非方巾矣。比來聞朝士得譴斥削者，皆小帽青衣，雖曰貶損思咎之意，恐未妥。此蓋輿皂之服，充軍者方衣之，而充軍重譴，例不辭朝。若為民者，奉旨云回籍當差，猶然隴畝良民，固未嘗有罪。國初糧長，例得用平巾，則藩司寇所戴，似為得之。又冠帶閒住者，必先云革了職，蓋已奪爵秩，無品級高卑可分，一切頭踏儀從，俱不得用，僅予以仕服耳。以故嘉靖辛酉，高安吳宗伯，以閒住歸時，已拜少保，其見客止青衣角帶，並侍衛亦無之。真深諳祖制，得大臣之體，今俱以章服，里居皆蟒玉金紫，呵殿赫奕，與居官無異，失之遠矣。念上乙酉年，右通政梁子琦，以議壽宮不合，奉旨降本司參議閒住。丁亥年，在籍兵部尚書凌雲翼，以毆諸生被訐，奉旨革去宮保，以尚書閒住。夫既罷閒住，又何秩可降？乃復從貶謫，是無官者反得官矣。揆地如此票擬，不滿諳練者一笑耳，先朝故老，決不冬烘至此。　　【教坊官】教坊官，在前元最為尊顯，秩至三品，皆曰雲韶大夫，以至和聲郎，蓋亦與士人絕不相侔。我朝教坊之長，曰奉鑾，雖止正九品，然而御前供役，亦得用襆頭公服，望之儼然朝士也。按祖制，樂工俱戴青橑字巾，繫紅綠搭膊，常服則綠頭巾，以別於士庶，此《會典》所載也。又有穿帶毛豬皮靴之制，今進賢冠束帶，竟與百官無異，且得與朝會之列，吁可異哉！　　○科場　　【教職屢為考官】荊州府教授陳觀字子瀾，以鄉薦授福建延平府教授，歲滿調湖廣黃州府，升國子助教，力請補外，改除武昌府。又調荊州府，初為應天府同考試官，再為福建考官，調荊州後，又為江西福建考官，以歲滿致仕歸，後起復為應天同考試官。自來舉人無直選教授者，觀得之，又辭成均就外任，且歷四郡，一異也；教職典試未聞有三數往者，觀凡六次，且為應天同考者亦二，二異也；觀以洪武庚午登科，壬申就選，至正統辛酉，尚典試，凡為教職五十餘年，三異也；卑官已居林下，又特選為主司，且屢為主考，又為分考，四異也。事見陳少保？（循）所為陳觀志銘。　　【學士兩主會試】國初官制未定，詞林晨星，以故有一人而三主會試者。如永樂十六年戊戌、二十二年甲辰，皆侍讀學士曾棨為正主考，至宣德二年丁未，曾以左春坊大學士兼讀學，又為副考，蓋三度云。宜德八年癸丑，少詹事讀學王直為副考，正統元年丙辰為正考，四年己未，已升禮部左侍郎兼讀學，復為副考，亦得三次，然二公後俱終於卿貳，不得大拜。至成化以後，詞林大備，漸不復然。惟錢文通（溥）成化中乙未、辛丑兩為正考，而弘治三年庚戌，復入正主會試。然前二次俱學士，最後則為文淵閣大學士，非復詞臣比矣。其他詞臣，兩主會試者固多，然其後次，多以入閣得之。其未得為閣臣，而再司南宮試者，天順四年庚辰，尚寶少卿兼編修柯潛為副考，七年癸未以故官再為副，火焚科場，不完而出，此無足言。彭文思（華）以光學士主成化戊戌，以正詹事光學主成化甲辰，吳文定（寬）以諭德主成化丁未，以吏侍學士主弘治壬戌，石文隱（珤）以禮侍學士主正德庚辰，以吏書學士主嘉靖癸未，張宗伯（潮）以少詹事學士主嘉靖壬辰，以禮書學士詹掌主嘉靖甲辰，曾宗伯（朝節）以禮侍學士掌院主萬曆戊戌，以禮侍學士掌詹主萬曆辛丑。此五公中，其後惟彭、石得為輔臣，然彭戊戌為副，甲辰為正；吳丁未為副，壬戌為正；石以庚辰為正，癸未反為副；曾兩次俱副考；內惟張兩度俱正考為奇。然甲辰之役，以病卒於闈中，輿屍而出，盛美之缺陷如此。　　【十典文衡】弇州盛事紀，錢侍郎（習禮）六典文衡，以為極奇。不知其於永樂二十三年甲辰已為會試同考，宣德二年丁未再入會場分考，則並後之鄉會主試，共八次矣。而正統元年丙辰廷試，四年己未廷試，又皆為讀卷官，凡主文柄者十度。　　又錢之初主應天鄉試，為宣德己酉，而誤書為永樂丙午；正統四年讀卷，而誤書為主考；至正德六年辛酉，錢又以翰林光學，為順天主試，而弇州缺不書。始信紀載非易事。　　弇州《盛事》，又記梁文康（儲）正德戊辰、甲戌兩主會試是矣，然文康弘治壬子、辛酉又兩主順天鄉試，竟亦失記，何也？何如劉文靖（健）再主兩京鄉試，四同考會試，一主會試，六充廷試讀卷；李文正（東陽）再主兩京鄉試，兩同考會試，兩主考會試，八充讀卷，似亦可為錢侍郎之亞云。　　又楊文敏（榮）典京畿鄉試一次，廷試讀卷九次，亦可稱十典文衡。又初預修高廟實錄，後文、昭、章三廟實錄，又為總裁，俱為難遘。其十知貢舉者，前為胡忠安（濙），後為嚴分宜（嵩）。十為讀卷官者，前為蹇忠定（義），後為王文端（直），亦可稱盛事。　　【金實】金實者，浙之金華人，永樂初生員。上書陳王道，其綱有四，其目有五。上嘉納之。又試策三道，俱稱旨，遂命入文淵閣，預修《太祖實錄》。書成，授翰林典籍。又預修《永樂大典》，晉春坊司直郎，洪熙中，升衛王府長史。正統四年，充會試同考官，即以是年卒於京。以青矜為纂修，一異也；以青宮近臣，曳裾王門，二異也；以藩府外僚，膺文衡重任，三異也。是時官制已久定，而金實獨承異數如此。是科與實同為分考者，有浙江僉事花潤生，而江西豐城人李鬱者，以承差習《禮記》中五十九名。　　【考官序次】景泰二年會試，吏部左侍郎江淵、修撰林文為考官。二人俱庚戌進士，林為一甲第三人，江則庶常也。林滯史官二十二年矣。知貢舉禮部尚書楊寧，亦其同年。三人者官爵高卑敻絕，而同事南宮已為可異。至房考則侍講劉儼，官反尊於副主考。而修撰編修二人次之，南京刑部主事錢溥、廣東左參政羅崇本，又次之，其末則教授、學正、訓導各一人，凡分考八人。始中二百名，較前朝加多矣。景泰五年會試，分考始無外官，其領房為翰林院侍講兼左春坊左中允楊鼎，而詹事府丞李齡以己酉貢士次之，左中允廉修撰柯潛又次之。可見本朝官制，重詞林而抑坊局。且侍講中允俱正六品，而相兼如此。天順初元，岳正以修撰入閣，亦兼贊善，則俱從六品相兼。　　至今上己卯，用中允高啟愚主應天試，而侍讀羅萬化副之。後來以舜禹命題，為言官論列，高坐削奪。弇州公謂故事修史主考，皆講讀先而中允後，此舉乃出政府意，而不知講讀之得兼中允也。然則不但弇州未熟典故，即江陵公當軸，亦不諳本衙門舊典矣。是年會試對讀官有仙居知縣張翔，名下書文學才行出身。取中三百五十名，如永樂十三年之制。又正統十三年，弇州云是科廷試右都御史掌鴻臚寺楊善以守城讀卷，然是年登科錄，並無楊姓名；至景泰二年、景泰五年二科，始為讀卷官耳。且正統戊辰科，尚以亞卿掌鴻臚，至景帝監國，始升右都也。弇州博洽第一，而偶訛乃爾。　　【鄉試取士濫額】景泰四年癸酉，各省直鄉試竣事後，給事中徐廷章上言：「今者科舉，山西、陝西皆取百名，其數浮於額三倍，為悖典制。」按正統四年，英宗在御，已定山西、陝西解額皆四十人。則所收雖未至三倍，而考官故違明旨，罪難自逭。乃禮部覆奏云：「此後仍宜如宣德年例。」蓋不以正統所增為成規矣。又云：「若文字果多合格，亦不妨多取，但不得過二十名。」則並宣德舊額，亦不復遵矣。時掌春曹者為胡忠安（濙），其人以模稜致高位，宜有此等議論。至正德三年，則科場定制明備已久，又用給事中趙鐸疏，下禮部議增解額：陝西為百名，河南九十五名，山東、山西俱九十名。是時劉瑾、陝西人；焦芳、河南人；故比周為奸，厚其桑梓。而齊、晉二省，則以餘潤見及，遂超江、浙、閩、楚四大省，而出其上。又二年芳逐瑾誅，是科其說不復行。然是時周陽曲（經）　　以宗伯主議，何以附和至此，豈亦以身為山西人耶？先是弘治間李廣之死，六科十三道糾周賄賂交結諸狀，周恚辨甚厲。今視此舉，無乃不誣。未幾歿，而易名文端。時周婿曹元為逆瑾私人，新入輔政，遂得上諡。按正統初廣解額，江西僅六十五人。河南僅五十人，乃宣德八年，一甲三名鍾復，已中江西鄉試一百九名；三甲進士楊玉，已中河南鄉試一百二十七名。此則不可曉矣。　　【奏訐考官】自來子弟不第，父兄無奏訐考官者，惟景泰丙子順天鄉試，內閣陳循、王文有之。循言子瑛，文言子倫，文字俱優，不為試官劉儼、王諫所識拔，欲罪之。賴大學士高谷力為救解，儼等宥罪？瑛、倫俱許會試。次年丁丑正月，睿皇復辟，而王文就誅。陳循遣戍矣。此事古今創見，宜其不旋踵而敗，後人亦無敢效之者。惟嘉靖甲午順天鄉試，吏部尚書兼兵部尚書汪鋐，以子不與中式，乃指摘場弊，劾考官廖道南、張袞，且以太祖誅劉三吾為言。道南等即引陳、王及劉儼故事以答，上兩不問。次年鋐亦劾罷，旋死。鋐之橫惡，此特其一端，且狠暗無識，至此更為可笑。此後二科，為庚子順天鄉試，掌詹事禮部尚書霍韜，亦以子畿試不錄，恚甚，欲糾主司童承敘、楊惟傑，其門生李開先力勸之曰：「公有子九人，安知無入彀者，姑聽之。」韜次子與瑕，果中廣東鄉試第九名，霍乃止疏不上，未幾亦卒於位。自製科以來，大臣僅有此三次舉動。　　至霍渭厓則正當主上眷知，其疏果上，必有非常處分，賴李中麓巽言而止，總之舐犢情深，裂四維而罔顧，或誅、或竄、或自斃，俱近在歲月間，則其心死久矣。　　【減場解元】正統甲子科，四川鄉試，以周洪謨為解元，其卷減場止五篇，考試官為監利縣教諭楊述所特拔。明年乙丑舉一甲第二人，曆官史局。至成化十六年，洪謨為禮右侍郎，上《疑辨錄》三卷，訂《朱熹集注》、五經、四書之誤，欲乞聖裁，親加筆削，寫其誤者於前，續今所訂者於後，賜以書名，如漢《白虎通》之類。上曰：「漢唐宋諸儒，四書、五經注釋，各有原委，永樂間，儒臣奉敕纂修考訂，悉取其不悖本旨者，錄之天下，習學已久。洪謨乃以一己之見紛更，不許行。」次年周即正位宗伯，其在掌行多所建白，亦不盡允行。憲宗升遐，　　首上疏駁御制《太學碑》、《靈濟宮碑》、《東嶽碑》、《顯佑宮碑》、《延福宮碑》、《戒百官敕諭》，及龍文春景詩諸文字用字訛謬，宜令改正，及憲宗諡議中含譏訕，宜速逮萬安等治罪。時孝宗初登極，山陵甫畢，敢糾先帝製作之失？且句摘字貶，不遺餘力，是誠何心？豈以辨疑一錄見斥於憲宗，故以此逞其憾耶？是時萬文康已去位，又其鄉人也。蓋借以擠其在事劉博野、尹泰和等耳。上命九卿翰林會議，皆引經傳子史，以證先帝聖制，曾無一字之誤。且諡議為禮部掌行，當日何以不言，不過希恩於己，嫁禍於人，蓋已直抉其隱矣。覆疏上，得旨：「御制文字，考訂不差。洪謨妄肆詆毀，本當重治，姑罰俸三月。」於是六科韓重等、十三道劉憲等，皆群起彈治之。　　上以洪謨挾私偏執，但已罰治，姑宥為言，蓋全大臣體也。使當日言官，追論其鄉試五篇之卷，冒冠賢書；又獻書為先朝所擯，故行謗訕，豈惟不得仍居秩宗，且掇大禍矣。乃終無一人及之者，次年洪謨罷去，歿而得易名文安，固聖朝優容；而一時士風之厚，朝論之平，亦不可誣也。成化末年，占城國王古來，為安南所逼，棄國來求救。洪謨在禮部，請命廣東官送之還國，尹直詰之曰：「還國遭殺奈何？」洪謨曰：「於彼殺之，我無預矣。」其經濟如此。　　【順天解元】順天解元，向有被議者，以輦下人眾，妒口易生也。如予所知，景泰四年癸酉第一名羅崇岳，江西廬陵人，以冒籍斥。七年丙子，第一名徐泰，直隸江陰人，以內閣大學士陳循、王文論列，覆試得留。此二事，《英宗實錄》中俱不詳載。至嘉靖四十三年甲子，第一名章禮浙江餘姚人，以冒籍被劾，覆試得留。萬曆十六年戊子，王衡直隸太倉人，以大學士錫爵子見疑，覆試得留。萬曆三十八年庚子，第一名趙維寰浙江平湖人，以文體被參，禮部覆試，罰科，舉人之有罰科自此始。要之博洽如王，經學如趙，無忝榜首，亦遭指摘，世共冤之。當太倉公之為子辨覆試也，引章禮為言，而不及徐泰，蓋偶不記憶耳。　　【京闈冒籍】國初冒籍之禁頗嚴，然而不甚摘發。惟景泰四年，順天舉冒籍者十二人，時禮部主事周騤，請照例論罪，已中式者斥不錄，未中式者終身不許入試。既而言者以為過刻，始令斥回者仍許再試，其中汪諧者，次科即聯捷矣。至成化四年，星變考察，南京科道交章劾吏部左侍郎章綸，縱子元應，冒籍京衛軍餘，僥幸京闈中式，並其他罪宜究，上命禮部右侍郎、刑科都給事中毛宏，往按得實，奏請區處。上以事在革前，姑宥之。但革斥元應，令再入試，又中浙江第二十名，遂以乙未科登高第，為顯官矣。至嘉靖二十二年癸卯，順天中式陸光祚、毛延魁、陳策、俱以冒籍被劾。禮部請發回原籍，上命姑准存留，但不許今科人入試，而貸其父叔侍郎陸傑、太僕卿毛蕖、鴻臚卿陳璋罪。至四十三年甲子順天鄉試後，給事中辛自修，又糾章禮等五人冒籍，詔覆試，僅斥二人，而章禮即以乙丑登第，餘考官監試俱無所問。至今上十三年乙酉科，順天場後，冒籍之說紛起，既而給事中鍾羽王發之。為浙人馮詩等八名，俱奉嚴旨，詩等二人，枷示順天府前，滿日同六人俱發為民，禁錮終身。是時訊治既酷，二生被重創，荷三木，窮冬盛寒，皆瀕死而蘇。八人中史紀純之父為編修鈳，至革職閒住；提學御史董，以失覺察調用；正主考左諭德張一柱調南京。蓋自來冒籍受法，未有此嚴峻且濫及者。逮其後再有議，則寬政普及矣。　　【薛文清主試】英宗天順元年，南京之試，閣臣許彬子名起，與忠國公石亨姪名俊者，同登進士。時有詩曰：「閣老賢郎真慷慨，總兵令姪獨軒昂者「指此也。但登科錄刻許起書兄越為奎文閣典籍，遍考列朝無此官，然刻錄必不誤。蓋英宗時猶仍國初舊制設員，今《實錄》、《會典》諸書俱不載，則舊官之不傳多矣。所云「吳節只知通賄賂，賢孫全不曉文章」，固為仇口；若所云「問仁既已無顏子「指「克己復禮」一節題，芟去首句，此卻不妨；至「祭告如何有太王」，則《詩經》后稷配天，程文果有此語，其說似難通；至若「告子冒名當問罪，周公渫井亦非常」，因《孟子》題為公都子之言而去之，直云告子，《周易》井卦卻引周公，其說出國初趙東山，亦微有可議。是年薛文清為主考，此何等人品學術，尚遭謗訕，下第舉子之口，真可畏哉！是年同考翰林典籍徐佖、刑科左給事司馬恂，俱書貢生係舉人；供給官大興、宛平二縣主簿，俱同名姓王珙，一為丙辰貢士，一為壬戌貢士，俱歲薦也；領房同考，為尚寶少卿兼編修錢溥，以從五品兼正七品，其書批語銜直稱少卿；而正主考禮左侍兼光學士薛瑄，以正三常正五，副主考通政參議兼侍講呂原，以正五帶正六，但書兼官為學士、侍講，而不及九列之銜。俱不可曉。錢溥本以《春秋》起家，是年閱本經，又兼看《詩經》，亦奇。　　【天順初元會試】英宗以天順元年正月十七日復位，二月會試，主考官為薛文清（瑄）、呂文懿（原），俱一時人望也。　　而許起、石濬登第時，父彬以侍郎學士為次揆，濬叔亨以忠國公為總兵官，時有作俚詩嘲主司曰：「閣老賢郎真慷慨，總兵令姪獨軒昂。」蓋指起與濬也。至四年呂原再主會試，則濬先因亨敗，詐病居家褫奪，又以怨望磔於市。使在今日追論往事、則薛、呂二人，難乎免矣。是科分考官，有尚寶司丞兼編修李泰者，即太監永昌嗣子也。首場三題，為《大學》、《論語》、《孟子》，而首題不刻程文，殊不可曉。又讀卷為武功徐、靖遠王、興濟楊三伯，而彌封官，有光祿卿蔚能，則由廚役起家，且曾以盜膳物問罪者。次科能再為彌封官，則已升禮部右侍郎，掌寺事矣。前帙已紀石、許而未備，茲又詳之。　　【會試刻文】會試錄刻文，先朝多不拘式。如成化二年丙戌，五經各刻文三篇，二場乃刻詔。十七年辛丑，二場刻論二篇。弘治六年癸丑，亦刻論二篇，又刻詔一篇。十八年乙丑，又刻論二篇。正德六年辛未，又刻論二篇。而會元鄒守益論在第八名沈圻之後，是後遂無此事，而武舉錄，或刻二論，或二策，則至今尚然。　　【京考官官字據寫本補，被劾】弘治十七年甲子科，禮部建議用京官各省考試，於是浙江聘南京光錄少卿楊廉，山東聘刑部主事王守仁，既訖事矣。至十二月，南京御史王蕃，劾廉以省親，守仁以養病。夫省親者，背親為不孝，養病者，托病為不忠。不忠不孝之人，大本已失，何以權衡人物？乞復里選之制，正廉等罪。然楊實依親在浙，王以病痊北上，俱非現在官也。王蕃之言雖過，然當時御史辟聘，亦似出格，所以止行一科，旋即報罷。今制，則先期請於朝，皆以詞林諫垣及部屬中行出典省試，遂為成例，不可改矣。王文成後日功名不必言，即楊廉亦至南禮部尚書，諡文恪。則言官白簡，亦未足輕重也。　　【考官爭席】李文正（西涯）初在詞林，及居揆地，皆以和煦容物見稱。惟為太常少卿時，典弘治癸丑會試，時耿文恪（岳）以禮部尚書知貢舉，初入簾大宴，與爭席有違言。比壁經命題，其首題即為「伯拜稽首讓於夔龍」，以禦調笑，亦可謂戲而不虐。其時同考修撰三人，而錢福列在楊時暢、涂瑞之前。　　錢后楊四科，後涂一科凡詞林五品以下，俱論科不論官況一官，而挽越前輩乃爾。豈錢以鼎甲重耶？則涂亦鼎甲也。涂、錢俱治《書經》，有愧首題多矣。是年論刻二篇，俱膚甚，又刻一詔，更寥寥數語，不今不古。此時出格刻程，意必博奕驚人，不意技止於此。　　【霍渭厓不認座師】座主門生之誼，自唐而重。然漢時州牧之察孝、秀，三公之辟寮屬，至有以死相報者，其酬知己之恩，固不下於唐也。本朝鄉會座主亦如之，惟嘉靖間霍渭厓（韜），舉甲戌會元。不認大主考梁文康、毛文簡為座師，及己丑主考一榜所投門生帖亦不收。霍有才而忮，以議興獻皇大禮暴貴，所至與人相訐，人頗畏惡之。此等事，亦惟此公能行，張蘿峰欲效而不能矣。前乎此，後乎此，俱未聞也！　　【師弟相得】座主偏重會試分考，執弟子禮終身不衰。若鄉試分考，或滯下僚，而弟子登要津，其房考不敢復居尊，而門生禮亦稍殺矣。至焦弱侯太史（竑）則異是，其舉甲子應天鄉試，適世宗新更典制，先大父以儀曹正郎為書一房，得焦卷欲首薦，而主考賞大父次卷，沈太史虹臺（位）定為解元，焦稍居後，然相知最深。焦久困公車，每歲必至吾家，留浹月，借觀書籍，時焦貧窶，至手自節錄；或遇巨函，則大父撤以貽之。先人少於焦十四年，而早登第，然每兄事之，焦亦不少降意。至己丑掄大魁，先大父喜甚，遣人賀之，先人因寓書令其勿循詞林故套，必稱昆弟如平日。焦復書云：「兄高誼不可違。」已不用「晚」字矣，其真率如此。但焦是科為蜀人范太史凝宇（醇敬）首卷，而情意殊不愜。至於焦丁酉科場之謗，己亥計典之謫，雖張新建、郭江夏諸公不肯相忘，或云座師亦與聞，則不可曉矣。癸未，先人以閱《尚書》分考，得一南卷，賞異之，云非吾叔度老手不辨。此時焦尚未改字，而先人自幼同硯席，識其文甚稔，因薦高等。比拆卷登榜，則廣東鄧宗齡，其年甫弱冠，焦年逾不惑久矣。鄧入詞林，又六年焦以龍首繼之，鄧未幾天，焦雖晚達，又罹謫籍，然年位未可量也。弱侯與宣城沈少林（懋學）同鄉榜，同計偕，途次夢騎牛頭入京城，回顧則焦尾其後，因自負必得鼎元，而戲謂焦「且遲吾十二年」。　　比乙丑同下第，直以魘囈置之矣。至丁丑沈果得第一，而焦將就選人，因舉前夢力止之。後焦以丑科踵其盛，則沈歿將十年矣，此事已有紀之者。但思功名遲速素定，先人往時，即真得焦卷，未必能使之入彀也。　　【貴後拜師】王文成自龍場貶所，內擢為刑部郎，而南海方西樵（獻夫）為吏部副郎，遇文成與語，服其學識，立拜之為師。後以議禮驟貴，薦文成之章不一，及為禮書，又薦文成入內閣。近日則趙定宇少宰，自史官疏止江陵奪情，廷杖削籍歸，負海內重望，亦執贄於弇州門牆，修北面禮甚恭。皆可謂真虛心，忘勢好學者矣。若羅近溪以進士請告歸，而拜大俠顏山農為師，隨之行腳遠方，受其笞責，此又近於妖誕不經。又如邇年之禮達觀者，俱耆夙名公。持缽捧錫，備高足之列，此又如崔浩之師冠謙之，未可為訓也。　　【考官畸坐】本朝兩京主考，從來用資深兩翰林，事體略同。而順天則議論最多，然有罪同罰，未有獨及一人者，有之自天順己卯始。時正考為學士劉定之，副為倪謙，倪有門生不收，遂疏訐其私，倪至遣戍去，而劉不問。直至嘉靖戊子，庶子韓邦奇為正考，方鵬副之，因前序引《尚書》錯誤被論，韓降外，鵬僅罰俸。蓋指摘本及一人，故處分亦不旁及，猶有說也。至今上乙酉冒籍之事，於主考何預焉？而諭德張一桂至於謫調，副考陳於陛無恙。戊子關節之訐，則兩生考均其任矣，庶子黃洪憲受攻，而副考盛訥無恙，然張、黃俱正考，或當獨肩重責也。若丁酉順天，則中允全天敘為正，焦竑以修撰副之，及場後交章，止及焦一人，而全高枕，無一語訶詰。次科庚子，則庶子楊道賓為正，顧天峻以修撰副之，其後攻顧如焦，而楊不及也。此兩人既無關節，又非正考，何以鋒鏑偏叢焉？舉朝明知其故，而無一人為別白之。可歎也！又應天己卯、壬午連二科，亦止議及一人，然前以高啟愚出舜禹題見疑，與副考羅萬化無預，後以沈懋孝獨閱卷受訐，而正考沈鯉，以病臥闈中，俱非無故得免。　　【關節狀元】今上庚辰科狀元張懋修，為首揆江陵公子，人謂乃父手撰策問，因以進呈，後被劾削籍，人皆云然。前此正德辛未科狀元楊慎，為次揆新都公子，人謂首揆長沙公，先以策題示之，故所對獨詳。其後新都公議大禮忤時，為新貴所聚攻，亦微及前事。蓋以用修博洽，無忝大魁，而不免議論如此。又前此永樂二年甲申科，學士解縉為正主考，得江西泰和人劉子欽為第一。劉本省癸未解元聯捷，解愛其才，面許以必得狀元，劉直任不讓，解心薄之，以題密示江西永豐人曾棨得狀元。其題以禮樂制度為問，上意必欲得淵博之士，然非夙構，不能詳對，故子欽竟絀，猶得選庶吉士。然則曾襄敏重名高第，亦不免以關節得大魁矣。今世多知楊、張，而未必知曾。然曾與劉子欽俱吉水人，而曾棨亦同郡人，當時不以為嫌也。是科選庶吉士二十八人，以為上應列宿。而江西占十七人，吉安一府又居其半；浙江得七人；南直隸二人，福建、湖廣各一人。　　所謂挨宿周忱者，又吉水人也。而蜀、兩粵、雲、貴，以及中原四大省及北直無一焉。正與正統戊辰科，但選蜀人與北人，相反之極。又是科會試取四百七十二人，見楊東里所作《羅簡志銘》中本朝甲榜，自洪武乙丑後，未有如此之多者。但是科會元又有云楊相者，未知孰是。簡亦是科庶吉士，亦吉水，簡字汝敬，後以字行。又是科庶常陳士啟者，江西泰和人，先以進士觀政於後軍都督府，時掌府者為成國公朱能，器士啟才，甚相知愛，可見五府亦有觀政。今但撥大九卿衙門，不知始自何時？是年曾棨為永豐人，而第二周述、第三周孟簡，俱吉水人，從兄弟也。又是年鼎甲俱入館讀書，合之吉士，江西凡得二十一名。按是年廷試後，即選吉士五十一人，其他以善書選入同入館者，亦附吉士之列，總為六十一人。蓋庶常之盛，亦無逾是年者。次年又選者為二十八人，中自羅簡外，彭璉字汝器，柴欽字廣敬，李懋字時勉，皆以字行。




    
	
		
			第三卷
			　　○宮闈　　【修女戒】洪武元年三月朔，命翰林儒臣修《女戒》，謂學士朱升等曰：「后妃雖母儀天下，然不可使預政事。至於嬪嬙之屬，不過備職事，侍巾櫛，若寵之太過，以驕恣犯分。觀歷代宮閫，政由內出，鮮有不為禍亂者卿等為我纂述《女戒》，及古賢妃事可為法者，使子孫知所持守。」上之立法，直追三代。故列聖以來，不第后妃專司陰教，即以英廟及今上沖聖御宇長樂，居尊惟保護皇躬，未曾預聞一政。貽謀遠矣，使宋祖以此示戒，則元祐時，宣仁后之謗，何自而興？　　【母后聖制】本朝仁孝皇后著《內訓》，又有《女誡》，至章聖皇太后又有《女訓》，今俱刻之內府，頒在宇內。今上聖母慈聖皇太后所撰述《女鑒》一書，尤為詳明典要，主上親漉宸翰序之，真宮閫中盛事也。然慈聖聖制又不止此，今文華殿後殿，所懸匾凡十二字，每行二字，共分六行，其文曰：「學二帝三王治天下大經大法，乃慈聖御筆。臣下但見龍翔鳳翥，結構波碟之妙，以為今上御書，而實非也。古來惟宣仁皇后善飛白大書，然不過一二字，豈如慈聖備得八法精蘊哉！真天人也。　　【國初納妃】高皇帝提一劍芟群雄，於所平諸國妃主，無選入侍者。惟偽漢違命最久，上心恨之，曾納其妾，旋即遣出，深以為悔。野史訛傳為曾生潭王，復叛誅，不知潭王與齊王同為達定妃所生，自坐犯家事自焚，初不叛，亦不受誅也。惟第十四女含山公主母妃韓氏，係高麗人，考遼簡王母妃亦韓氏，但不知與含山同產否？無所證據，不敢臆斷。公主以洪武十三年生，二十七年下降附馬尹清，永樂間進長公主，洪熙初進大長公主，至天順六年方薨，年八十三。於太祖位下二十五子十六女中，最為壽考。然則高麗貢女，不始於文皇時光祿權永均等諸女也。　　天順五年七月，上致書含山大長公主云：「高皇祖所生，惟祖姑享高壽，誠為難得。近者承諭，用度有缺，騰心惻然。　　特遣太監藍忠，賚送珠翠九翟，博鬢冠一頂、白金三百兩、鈔一萬貫、紗羅各十匹、生熟絹三十匹，以表親親之義。」　　按博鬢惟皇后得用之，國初，王妃亦許用，永樂間革之，親藩曾有請而不許。今特以賜含山，蓋異數也。　　【天家生母不同】高皇帝貴妃孫氏，以洪武七年薨，上以妃無子主喪，命吳王橚認為慈母，治後事，服斬衰三年，一如《孝慈錄》中生母之例。橚後改封周王，高后嫡出也。嘉靖三十四年，肅皇帝第三女寧安公主。將下降駙馬李和，以母妃先薨，命拜皇貴妃沈氏為慈母，出閣醮戒謝辭諸儀，一同生母。　　及和與公主成婚後，入謁皇貴妃，賜宴宮中，尤多異數。一則無子而子，一則無女而女，孰非聖主異恩哉！至有不幸而反是者，如嘉靖三十三年康妃杜氏薨，則穆宗生母也，禮官請復三年喪，上不許：又引孫貴妃故事，亦不從；且以應避至尊，不宜重服下諭。大臣遂不敢爭。且自穆宗就裕邸後，生不得見，沒不得訣，亦可悲矣！又如孝宗為淑妃紀氏出，自離母腹，即為萬貴妃所妒，妃出居內安樂堂。迨季宗六齡，始得見父皇，而淑妃旋以暴薨報，憲宗亦不敢詰。孝宗龍飛，偏覓母家宗族幾十年，終不可得。兩妃為兩朝聖主所托體，他日雖備享尊崇，祔葬山陵，而所遭屯剝乃爾，天耶？人耶？意者運數宜然，特假手至尊耶？　　【列朝貴妃姓氏】內廷嬪御，尊稱至貴妃而極。先朝拜此秩者歷歷可數。高皇帝朝，有貴妃孫氏諡成穆；文皇帝朝，有貴妃張氏諡昭懿，貴妃王氏諡昭獻；昭皇帝朝，有貴妃郭氏諡恭肅；章皇帝朝，則孝恭后亦曾先拜，且特加「皇」字，旋位中宮，不敢並紀，嗣後則有賢妃何氏，贈貴妃諡端靖，然而不得皇字矣；睿皇帝朝，則孝肅后亦曾拜，不敢並紀純皇帝朝，則有皇貴妃萬氏，諡恭肅端順榮靖，為宮妃六字諡之始，而宸妃邵氏進封貴妃，是生興獻帝後稱孝惠后，不敢並紀；肅皇帝朝則有皇貴妃王氏，諡端和恭順溫僖，皇貴妃閻氏，諡榮和惠順端僖，皇貴妃沈氏，諡莊順安榮貞靜，其諡號皆用憲宗萬妃例也；莊皇帝朝，則有皇貴妃李氏，即今慈聖皇太后，不敢並紀；今上則有今東宮母妃及敬妃，追封皇貴妃李氏，諡恭順榮莊端靖，及今翊坤宮鄭氏。蓋列帝十二朝，歷年二百五十，而得此號者僅十六位，內二位猶非生拜。然二祖及仁宗朝，尚未有「皇」字，故有冊而無寶。世宗時，閻、王兩妃未聞殊寵，特以儲宮之重，驟得峻加。而賢妃柏氏在憲宗朝，曾育悼恭太子，竟不得封。蓋軒龍副貳不輕授如此。然柏妃至嘉靖六年薨，距生悼恭時已五十九年，雖嗇於遇，而豐於壽矣。　　孝惠邵后封貴妃時，有冊又有寶矣，而不加「皇」字。意者同封者共十人，不欲太軒輊耶？是不可曉。嘉靖四十五年八月甲子，進封敬妃文氏為貴妃，時去上六十聖誕僅三日耳。然封號內無「皇」字，故止用金冊無寶。此則近代未有，姑附紀之。　　【帝王娶外國女】太祖第二子秦愍王，以洪武四年娶故元太傳中書右丞相河南王擴廓帖木兒女王氏為正妃，至二十八年愍王薨，王妃以死殉，遂得合葬。而次妃鄧氏，則功臣清河王愈女，反屈居其下。同時洪武十八年戊辰科狀元為襄陽人任亨泰，其妻本蒙古人，賜國姓朱氏，而亨泰母為烏古論氏，亦色目人也。又文皇帝納高麗所獻女數人，其中一人為賢妃權氏，侍上北征，回師薨於嶧縣，遂槁葬焉。賢妃父拜光祿卿，仍居高麗。是時尚仍元俗，未禁屬國進女口也。此後遂不聞此事矣。　　後正德間，回回人於永上言：高麗女白皙而美，大勝中國，因並取色目侯及達。官女入內。蓋亦有所本。　　古來中國娶胡婦者，如魏文帝悼后郁久閭氏，為蠕蠕主阿那環長女，文帝至廢元配乙弗後納之。復以悼后妒，賜乙弗死。　　阿那環次女，又為齊神武后，神武每因事跪拜，蓋皆仰其鼻息以為盛衰。及突厥減蠕蠕，其強盛倍於往時，宇文與高氏爭衡，倚以為援，共求其女，終為周所得，藉以滅齊。則唐詩所云「安危托婦人」者，又不在和親之公主矣。我朝英宗北狩，也先欲進其妹，上堅拒之，迄不能強。聖主英概，處困不撓，奚止雪恥酬百王也！　　【高麗女見疑】洪武十三年，高麗愆貢期，上賜詔詰責之。　　既而彼國遣使周誼來計事，上敕遼東都指揮使司曰：「高麗朝貢違約，朕拘其使，後縱之歸，乃復懷詐，令誼作行人，非有謀而何？前元庚申君曾納誼女於宮中，庚申君出奔，內臣得此女以歸，今高麗數遣誼來使，殊有意焉，卿不可不備。敕至當遣誼來京，別有以處之。」及周誼至京，署本國銜，為禮曹判書。上賜以襲衣，遣通事先歸，留誼於京師。仍命邊將：「自今入境者，皆止於邊，不許入見，雖有貢賦亦不許入獻。」蓋終以女在宮為疑。聖主之嚴防女戎如此，又安得褒女、驪姬之禍乎？　　【故后無諱日】太后呂氏，故懿文太子追崇興宗康皇帝之繼配也。太子娶開平主常遇春女為妃，先薨，以太常卿呂本女為繼。建文帝即位，追尊常氏為懿敬孝康皇后，呂為皇太后。　　及文皇兵入，召后至，告以不得已舉兵之意，后出宮復故號為太子妃。尋命懿文諸子：吳王為廣澤王，居漳州；衡王為懷恩王，居建昌。是年俱召還，錮之鳳陽高牆。惟少子允熙，先封徐王，改封敷惠王，隨母呂太妃居懿文陵園。永樂四年，火起於邸中暴卒，追諡哀簡。蓋以呂后生，不欲顯誅之也。經呂后遂不知所終，今紀述中有云與建文同日自焚者，妄也。今懿文園近附孝陵，歲時尚能沾祭，常、呂二后想亦並祔不廢。然呂后竟無諱日可考，亦無諡號追贈。雖大義滅親，然於文皇為長嫂，於仁宗為伯妣，恩禮缺然，可為歎息。今志士仁人徒致意於建文尊號，屢形章奏，尚未循其本也。嘉靖間，孝宗張后崩，追諡孝康，與懿文帝后號同。此大臣不討論之過。時貴溪首揆，分宜掌禮部。　　【母后在位久】本朝母后，如仁宗誠孝后張氏，以中宮擁立宣、英兩朝，進稱皇太后、太皇太后，而在位止十八年。宣宗孝恭后孫氏稍久，正位中宮及太后三十一年。英宗之孝肅周后，稱太后、太皇太后，共四十一年，為更久。然在成化初，以憲宗生母從貴妃崇進者，惟憲宗之考貞王后，以中宮擁立，孝、武兩朝，稱太后、太皇太后，共五十五年，最尊且壽。所微恨者，聖主非所出耳。至若孝宗之孝康張后，專寵椒宮，古今無匹，且誕育毅皇，爰立肅皇，享天下養，前後亦五十五年，可稱備福。然在正德間已擁虛位，嘉靖間，以章聖之故，開罪主上，禍延二弟，夏撓憔悴，不復可堪。何如早從敬皇上仙之樂？人有以壽為戚者，帝后且然，況下此者乎？　　【宣宗廢后】初，宣宗為皇太孫時，納胡氏為妃，及居東宮，稱皇太子妃，宣宗登極為皇后。至三年十一月，以無子多病，表請閒居，而孝恭孫后代其位。蓋孝恭既誕英宗，甫三月即已正位儲宮矣。胡氏以正統八年薨於別宮，尊為靜慈仙師，又至天順七年，上復下敕所司，追復皇后尊稱，諡曰恭讓順康穆靜慈，加葺金山寢園，但不立陵名，不祔廟祀耳。蓋英宗之達孝如此。其時詔中有云：「於情於禮，兩皆無憾。」真不誣也。此與天順四年，赦出建庶人文圭，同一盛德。　　成化四年六月，慈懿皇太后錢后崩，是為孝莊后。時，孝肅周后正並尊，恐他日不得祔葬裕陵，乃脅上欲別擇地以葬慈懿，賴輔臣彭時、商輅，禮臣姚夔等爭之，始許錢后葬。虛其右以待周后。按姚夔之疏云：「或曰慈懿無子，宜與恭讓同，此又不然，恭讓在宣宗時已遜位，而立孝恭矣。慈懿當時未嘗退處，而別立一后。況宣宗晚年悔恨莫及，曰：『此朕幼年事』，蓋可知矣。」蓋其時諂孝肅者，有引胡后以比錢后，故夔有是言。然則聖主舉動，為子孫取法，不可不慎如此。　　弘治十七年，聖慈仁壽太皇太后崩，即孝肅后也上召輔臣劉健、李東陽、謝遷賜封，出裕陵圖以示，則英宗隧道，右壙相通，而左為莊錢氏玄宮，相去數丈，中隔不通。輔臣謝不知。　　上曰：「先生輩如何得知，都是內官做的勾當。」又曰：「內官有幾個識道理的。昨見成化間彭時、姚夔等章奏，先朝大臣，忠厚為國如此。」健等曰：「英宗遺命錢后合葬，大學士李賢記在閣下。」上曰：「遺命奈何違之？」東陽曰：「聞當時尚有別議，委曲至此，非先帝意。今日斷自聖衷，勿憚改作，則天下臣民痛快。」上曰：「欽天監言恐動風水，朕以為不然。」　　遷對曰：「陰陽拘忌不足信。」上曰：「朕已折之矣。今開壙合葬，非動風水乎？皇掌不通，則天地否隔。惟一點誠心為之，料亦無害。」東陽、健等力贊。上曰：「此事不難。」後事竟不行。欽天監既以為歲殺在此，內宮監又謂事干英廟陵寢，難以輕動也。以孝廟仁聖，尚不能改已成之誤。當時內臣曲媚孝肅，致英宗在天之靈，終於不安。是時去孝莊祔葬，已三十七年矣。此事詳李文正《廟對錄》中，而《孝宗實錄》反不詳。　　其祔廟事更出孝宗獨斷，文正輩不過將順而已。　　【封妃異典】皇貴妃始於宣廟朝，是固然矣。然亦有異者。　　如高皇帝洪武十七年甲子，冊李氏為皇淑妃，又進封郭氏為皇寧妃，而貴妃反不得「皇」字，此其異也。至文皇帝嬪御，自賢妃而下，凡二十餘人，無一得「皇」字者。至宣宗孝恭后後，而「皇」字始專屬貴妃矣。又如後宮姬侍列在魚貫者，一承天眷，次日報名謝恩，內廷即以異禮待之，主上亦命鋪宮以待封拜。列聖前後皆然，惟世宗晚年西宮奉玄，掖庭體例，與大內稍異。兼鉺熱劑過多，稍有屬意，間或非時御幸，不能盡行冊拜。於是有未封妃嬪之呼。如追封榮妃楊氏，乃以宮人隨上遭火災而得追賁，且諡以恭淑安僖四字，且祔葬於孝潔皇后之側。　　此殊特之典，又前此未有者。此後殆難盡紀。然承恩歿沒者，必加封內爵，以是外廷得聞。逮龍馭上賓，其現存未封者概不得知矣。聞之老內侍云：世宗一日誦經，運手擊磬，偶誤槌他處，諸侍女皆俯首不敢仰，惟一幼者失聲大笑。上注目顧之，咸謂命在頃刻矣。經輟後，遂承更衣之寵，即世所稱尚美人是也。從此貴寵震天下，時年僅十三，世宗已將耳順矣。其後冊拜為壽妃，拜後百餘日，而上大漸。說者歸罪壽妃，微似漢成帝之趙昭儀云。壽妃之薨，在萬曆三十八年庚戌。宮嬪承恩早，而下世晚者，近代少其比。　　【帝后祔葬】本朝先帝大行山陵，止一后祔葬。直至英宗元配孝莊錢后崩時，憲宗壓於生母孝肅周后，幾不得祔葬裕陵。　　大臣力諍之，始虛孝穆肅玄宮以待，而二后並祔自此始矣。憲宗初選吳氏，旋廢，則元配為孝貞后王氏，而孝宗生母為孝穆后紀氏，二后同祔茂陵。蓋循用裕陵新例。至嘉靖入纘，則憲宗貴妃邵氏，已稱壽安皇太后，尋崩，初葬金山，后亦遷祔堯陵。於是三后並祔又從此始。世宗元配為孝潔后陳氏，繼曰孝烈后方氏，上以方氏有定變衛護功，其崩也，梓宮先入永陵玄宮，又特祧仁宗以孝烈神主入太廟。比穆宗登極，遷孝潔梓宮與孝烈並祔，而上生母為孝恪后杜氏亦遷祔焉。永陵亦有三后同穴，一如茂陵故事矣。今上孝祀兩宮，他年千秋萬歲，其並祔昭陵不待言。惟太廟配享，列朝以來，止一帝一后，嗣聖俱遵行舊禮，不敢更也。　　【廢后加禮】本朝廢后，如恭讓胡后，在天順間，英宗已復位號矣。惟憲宗吳后，立匝月而廢，后以撫育孝宗稍得加禮，至正德四年薨於別宮，輔臣李東陽等疏稱：「吳氏雖先朝所斥，而詔止云退居閒住，無廢為庶人之文，宜稍加恩禮。」上命如英廟惠妃王氏例，歲時以素羞祭別所。然惠妃得諡端靜安和，而吳竟缺諡號，蓋以追稱窒疑也。又后兄瑛，為羽林衛指揮使，於弘治間自陳：「臣職乃先世軍功所遺，不沾外戚恩澤。乞升職改衛。」孝宗命升都指揮僉事，改注錦衣衛而已。當昭德貴妃謀螫儲皇，吳氏保護功實多，而酬報之恩止此，於義儉矣。　　至嘉靖張后之薨，上命一依成化吳氏故事，尋得旨改稱繼后，視吳氏稍優焉。蓋吳之得罪，以譴萬妃。張之得罪，以救張延齡。皆一時微眚，遂干天怒，真不幸也！　　【英宗重夫婦】周璟者，先為雲南左布政，居妻喪未幾即繼一室，為巡撫侍郎鄭辰所指摘，問杖罪革職閒住矣。至正統五年，緣恩赦詔書自辨云：「律所載，但有居父母及夫喪。而私嫁娶者杖一百，無妻喪嫁娶坐罪之條。乞命廷議是非，昭示天下。」上怒甚，勒回不敘。次年，陝西參議載弁，任滿候代，以妻喪及女亡輒歸。都御吏曹翼劾其奸惰不職，弁乃自陳其故。　　上曰：「此亦至情可矜，姑貰其罪。」時大婚未舉，已重人倫之始如此。又有都督同知馬良者，少以姿見幸於上，與同臥起，比自南城返正，益厚遇之，馴至極品，行幸必隨，如韓嫣、張放故事。一日以妻亡在告，久未入直。上出至內苑，忽聞鼓樂之聲，問之，知良續婦，又知為陽武侯之妹，上怒曰：「奴薄心腸乃爾！」自此不復召。蓋聖德仁厚，加以中宮錢后同憂患者積年，伉儷情更加篤摯，因推及於臣妾，真帝王盛節也。　　聞英宗為太上時，錢后至手作女紅賣，以供玉食。今安昌侯錢氏，宅在城東。英宗同孝莊后，曾兩幸其第。今正寢尚設有御座。錢后為浙江之錢塘人，與孝惠后邵氏同邑。　　【英宗敬妃喪禮】英宗敬妃劉氏之薨，距上升遐數月耳，其喪禮皆上手定，恩禮獨厚，輟朝五日，贈惠妃冊諡貞順懿恭。　　一切祭葬之體，視文廟昭獻王貴妃有加焉，他妃所不論也。時，劉氏雖久承恩，然未有所出，則上鍾情獨至矣。次年正月，上彌留之際，召太子及太監牛玉等至御榻前，口諭命太子百日後即成婚，次即及皇后錢氏，他日壽終須合葬，惠妃亦須遷來。　　蓋亦必欲祔葬山陵也，少頃而上賓天矣。蓋始終眷念劉氏如此。　　其後成化四年，孝莊太后崩時，孝肅周后恐身後不得同穴，至欲別葬孝莊於他所。賴閣臣彭時等，及禮臣姚夔等力諍，且述英宗遺命，當時李賢曾紀於閣下。憲宗始婉達孝肅，得並入玄宮。而惠妃之得祔與否，則未詳考。但今《祀典》載裕陵十八妃，一葬綿山，餘皆金山，意者綿山為劉妃乎？　　按太祖孝陵，凡妃嬪四十人，俱身殉從葬，僅二人葬陵之東西，蓋洪武中先歿者。至太宗長陵，則十六妃俱殉矣。英宗獨見，罷免此舉，遂破千古迷謬，視唐宗命孟才人先效死於生前者，聖愚奚啻千里。　　嘉靖三十一年，康妃杜氏薨逝，禮臣奏循成化紀妃喪禮。　　蓋杜為穆宗生母，而紀則孝宗所自出，故引用之。上不悅，僅輟朝三日，加二字諡，並無褒贈。益見英宗之厚妃至矣。　　【景帝廢后】成化十一年十二月，上追復郕戾王仍舊帝號，尋上諡曰：「恭仁康定景皇帝」。且致書於周王等各府詔告天下，云請之聖母皇太后，亦云出自銜帝遣意，不幸上賓，未及舉行，茲奉慈訓誕告在廷，用成先志，仍令有司修葺陵寢。蓋是年十一月已立孝宗為皇太子，太赦海內，上意欲追崇郕邸。而難於赦書發之，故特下詔以示崇奉，亦首揆商文毅等苦心也。　　但景帝繼后杭氏，已於天順元年廢死，而王妃汪氏，故景帝元配，正位中宮者四年，而后被廢。睿皇復辟，即追復為王妃，現居郕邸。何以不並其位號復之耶？況天順初，廷臣以無罪廢汪后，為王文、於謙之罪，見之彈章。今王、於既雪，而母后又不返正，亦事理之未愜者。汪妃至正德元年始薨，乃上諡曰「貞惠安和景皇后「云。　　【景皇后壽考】本朝母后在位最久者，憲宗孝貞后王氏五十五年，孝宗孝康后張氏亦五十五年。王則皇后稱皇太后，又稱太皇太后。張則皇后稱皇太后，改稱伯母皇太后，初無貶降也。惟景帝汪后，以正統十年乙丑冊為郕王妃，十四年景帝即位，立為皇后，景泰三年被廢，天順元年復為郕王妃，至正德元年丙寅始薨。后以丁未年生，春秋恰八十，追崇為貞惠安和景皇后。凡為王妃者二次，為皇后者一次，為庶人者一次，為追贈母后者又一次。凡歷五帝六朝，前後六十二年。升沉興廢，更疊為之，終得與景皇同穴，實前古未之聞。　　【憲宗廢后】憲宗登極，以天順八年七月廿一日，冊立吳氏為皇后，已詔告天下矣。至本年八月廿二日，復下詔曰：「太監牛玉，偏殉己私，朦朧將先帝在時選退吳氏，於聖母前奏請立為皇后。吳氏言動輕浮，禮度粗率，略無敬慎之意。今廢斥吳氏，退居別宮閒住。」蓋中宮正，位甫滿一月耳。又下詔云：「牛玉論罪本當處決，念先帝時曾效微勞，與吳熹都饒死，押發南京孝陵種菜。」后父都督同知俊戍登州，子雄隨之。至本年十月十二日，又立王氏為皇后。詔中謂先帝臨御之日，嘗為朕簡賢淑，已定王氏，育於別宮以待期，不意內臣牛玉云云。　　蓋吳氏之得罪，實由萬妃受撻而讒之，其禍遂不可解。而王氏即孝貞皇后，能委曲下之，故得安於位，在孝宗朝稱皇太后，武宗朝稱太皇太后，加尊號曰「慈聖康壽」。母儀兩朝，壽過八十。夫豈偶然？廢后吳氏，至成化末年尚在西宮，孝宗為萬貴妃所忌，賴吳氏保護以全。至弘治初，孝宗以吳后撫育恩，命供給俱如后禮，至正德四年正月十六日薨逝。　　按天順八年三月初八日，皇太后聖諭：「皇帝婚期在邇，必得賢淑為配。先時已常選擇，尚慮有司遺忽，禮部具榜曉諭京城內外大小官民之家，素有家法女子，年十五至十八者，令其父母送來親閱。」時去睿皇升遐才五旬，而遽下此詔，蓋宗祧之計重也。此事在謝文正公弘治元年疏抗之前，當時不以為非。至正德元年八月，武宗大婚，納孝靜皇后夏氏，遂已備設六宮。時去銜帝升遐，亦甫窬年耳。且聖齡止十六歲，少於孝宗三年。則謝已為少傅次揆，正受遺當軸，卻不聞一語救正，豈蹇諤於宮僚，而循默於宰輔耶？不可得而知矣。　　英宗大婚時，年亦止十六。　　【孝宗生母】東阿于谷峰宗伯《筆麈》，紀孝宗生母孝穆皇后紀氏，孕孝宗時為萬貴妃所妒，潛育西宮，上不及知。一日，上見百官奏，咄嗟歎憤，太監懷恩奏：「萬歲有子在西宮已三歲。」上驚喜，敕百官語狀，召皇子。紀妃泣曰：「兒去，我不活矣。」皇子至，遂賀，頒詔天下，移紀居東朝，後尋賜死，或云自縊。後萬妃曾召皇子食，以有毒辭。妃因忿不能語，以致成疾。此言似是而實不然。按尹文和《直瑣綴錄》云：「紀後有娠萬妃恚而苦之，上令托病處安樂堂，以痞報，而屬門官照管。既誕皇子，密令內侍謹護。」則憲宗設計潛養他所，初非不知也。又云：「甲午春悼恭太子亡後，與彭先生談及，請賜名付玉牒。及冬，乃托太監黃賜達之上。上云：「果有一子在西宮，俟再打聽。」按孝宗庚寅生，至是已五歲矣，不止三歲也。又云：「太監張敏結萬妃主宮太監段英，乘間說貴妃。　　妃驚曰：「何不令我知？遂具服進賀，厚賜紀氏母子。次日下敕，徙紀居西內永壽宮，禮數一視貴妃。」是時，內臣乃黃賜等三人之功，懷國成惟奉上命傳諭內閣耳。而紀後遷西宮亦成禮，未有遽稱不活之語，亦不曾有進毒一事。至次年乙未，孝宗正位東宮。至二十三年春，則孝宗已年十八，萬妃方薨。距立太子時又十三年，安得有忿不能語成疾之說也。獨紀氏有病，萬妃雖請以黃袍賜之，俾得生見，未幾而卒，則此中曖昧致薨事必有之。所以孝宗登極後，縣丞徐瑣等建言，請追報母仇也。　　惟此說為稍實耳。尹謇齋雖非賢者，然此時正長禁林，親履其事，豈有謬誤？於公起北方早貴，並本朝紀載不盡寓目，自謂得其說於今上初年老中官，不知宦寺傳言訛舛，更甚於齊東。　　予每聞此輩談朝家故事，十無一實者，最可笑也。　　尹錄所云彭先生，蓋彭文憲也，時甲子年彭正當國，而尹以讀學掌院，與彭最厚，故得進言。尹所紀未免居功，而情景則不謬云。　　商文毅公於成化十一年，因悼恭太子薨，上憂念甚，知西宮有子六歲，乃上疏，略曰：「皇子聰明，國本攸繫。重以昭德貴妃撫育，恩逾已出，百官萬民皆謂貴妃賢哲近代所無。但外議皇子生母，因病別居，久不得見。」人情事體未便。伏望敕令就近居住，皇了仍煩貴妃撫育，庶朝夕便於接見。按此疏，孝宗之在西宮，商公已頌言於朝，且歸美萬氏，以頌寓規，可謂苦心。今《麈史》乃云出自懷恩密奏，想於公並文毅疏未之見耳。　　成化五年，柏賢妃生長子，即悼恭也。大臣請告之天下，上不許，蓋慮傷萬妃之心也。至孝宗之生，臣下不敢請命名，無怪其然。先憲宗大婚時，初選吳氏為中宮，柏氏與王氏為東西二宮。迨吳氏廢退，王氏代為后，止存柏妃一人，為初婚三宮之一。若孝穆本萬妃宮中人，而萬妃又孝肅侍女，先以賜上者，初未有位號，故吳氏得而笞之。後以此廢。　　萬妃之始先入孝恭太后宮。　　【萬貴妃】憲廟時，萬貴妃專房異寵，首揆萬文康至通譜稱從子。而孝宗生母孝穆皇后紀氏，噤不敢自明，至六歲而左右言之，始得見父皇，命養於仁壽皇太后宮。萬貴妃恚甚，孝穆旋以暴薨報，未逾年而孝皇亦旋正東宮之位矣。以萬氏之專妒，遂令孝穆不全，而終不能有加於孝廟，則宗社之靈憑之也。　　萬氏豐豔有肌，每上出游，必戎服佩刀侍立左右，上每顧之輒為色飛。其後成化二十三年，撻一宮婢，怒極，氣咽痰湧不復甦，急以訃聞。上不語久之，但長歎曰：「萬侍長去了，我亦將去矣。」於是悒悒無聊，日以不預，至於上賓。情之所鍾，遂甘棄臣民不復顧。然婦人以纖柔為主，今萬氏反是而獲異眷，亦猶玉環之受寵於明皇也。《晉．傳咸傳》云：「妹喜冠男子之冠，桀亡天下。」《晉書．五行志》謂男子屐方頭，女屐圓頭。至惠帝時，女屐亦如男子，以為賈南風專妒之應。今萬氏女而男服，亦身應之矣。又，武周垂拱二年，雍州新豐縣有山湧出，初僅六七尺，漸高至三百尺。因命改新豐為慶山縣。江陵人俞文俊上書，謂太后女居男位，反易剛柔致然。成化十六年，福建長樂縣，地中突起一阜，高三四尺，人畜踐之輒陷，尋又湧出一山，廣袤五丈。此見《雙槐歲抄》，以為男女易拉之象，蓋亦以屬萬氏之服妖云。唐武宗賢妃有盛寵，其貌與帝甚肖，每戎服從帝騎射，莫知其孰為至尊也。萬氏以成化二年丙戌封貴妃，生皇長子將百日而薨，未及命名。至妃之薨，則二十三年丁未，想其年必非少艾矣，而恩寵不衰。亦猶今上之專眷鄭貴妃，歲三十年也。然萬氏戚里之封，僅得錦衣秩，雖漸進不離本衛。今鄭氏亦然，並不敢援永樂之例，以請文職。　　蓋兩朝之恩厚，而有節如此。　　【謝韓二公論選妃】弘治元年，太監郭鏞，請選女子於宮中，或諸王館，以待上服闋，冊封二妃，廣衍儲嗣。左庶子謝遷諫止，謂六宮當備，而三年未終，山陵未畢，諒陰猶痛，不宜遽及此事。焦泌陽秉史筆，謂謝進此諛詞獻諂，以誤孝宗繼嗣之不廣。王弇州《考誤》中駁焦云：「此泌陽懟筆。蓋陰刺中宮之擅夕，而譏謝公之從臾，時上聖齡甫十九，中宮何以有擅夕之聲耶？謝疏議甚正，焦乃小人無忌憚耳。」此說固不謬，然次年禮科右給事韓鼎，又以皇嗣未廣為憂，上言：「古者天子一娶十二女，以廣儲嗣，重大本也。今捨是弗圖，乃信邪說，徒建設齊醮以徼福，不亦惑乎？」上感其言，優詔答之。次月，鼎又言：「臣有立天下大本之言，仰承溫詔。今幾五十日，而聖斷杳然。伏望慎選良家以充六宮，為宗廟長久計。」上曰：「立大本之言誠有理，但未宜遽行耳。」按韓之疏，正與謝牴牾。但據韓疏細味之，則是時中宮已擅寵，專以祈禱為求嗣法。　　上雖是鼎言，終不別廣恩澤，蓋為后所制也。以故后自再舉蔚悼王后，孝宗更無他子。泌陽之譏謝文正，誠屬無稽。然而謝之為聖孝計，韓之為宗祧慮，俱憂國讜言，未可偏廢也。至弘治三年，荊王見潚，亦請上博選良家女，以廣胤嗣，而上終不從。蓋中宮之擅夕，已著聞於宗藩矣。至弘治四年，吏部聽選監生丁巘者，又疏言內庭妃之選，上用諭德謝遷言而止，所以保護聖躬者至矣。今恐左右讒巧之人，或以皇儲未建為言，移上初意，乞慎終如始云云。是時去謝疏時已閱四歲，且上亦從無採擇之詔，其意不過迎合中宮，結歡張氏。為進用地也。然時武宗已在孕矣。　　歷朝大行山陵後，凡生時嬪御已逝者，及他日亡者，俱得陪葬陵寢，或近陵之金山。歲時侑食於本陵之享殿，俱得標名沾祭孝宗以前，孝陵在南京，高皇帝之葬，帝后以下祔葬者，妃嬪共四十人。其在北葬天壽山者，如太宗長陵。則帝后以下有十六妃祔；仁宗獻陵，則帝后以下有七妃祔；宣宗景陵，帝后以下有八妃祔。以上三陵，俱主上升遐時，殉節從葬者。英宗裕陵，帝后下有十八妃祔祭；憲宗茂陵，帝后下有十四妃祔祭；其後武宗康陵，則二妃祔祭；世宗永陵，則妃三十人，嬪二十六人祔祭。以上四朝，則先後薨逝不祔先帝山陵，俱葬金山。惟孝宗止有孝康皇后，寶山雙峙即泰陵，祭祀更無一妃旁侍侑食。蓋上自青宮婚後，未幾登大位，無論魚貫承恩，即尋常三宮亦不曾備，以至於上仙。真千古所無之事。　　【鄭旺妖言】當弘治末年，孝康皇后張氏擅寵，六宮俱不得進御。且自武宗生後，正位東宮，再舉蔚悼王薨後，更無支子。京師遂有浮言：「太子非真中宮出者。」時有武城尉軍余鄭旺，有女入高通政家進內，因結內侍劉山，宣言其女今名鄭金蓮，現在聖慈仁壽太皇太后周氏宮中，實東宮生母也。孝宗聞之大怒，即殛劉山並鄭旺論斬，後遇赦得免。至正德二年十月，又布前言，同居人王璽擅入東安門，且云欲奏國母見幽之狀，武宗下之刑部，再讞再不服，久之始成獄正法。此案倡議甚怪。往年郭江夏行勘楚府，時馮開之先生為予言楚事，因及武宗，亦曾被謗如楚宗所言。以此世宗尤追恨張太后，並及鶴齡、延齡兄弟，決欲族之。余謂不然。此謗實始於鄭旺，一時皆信之，傳入各藩。正德十四年，寧王宸濠反逆，移檄遠近，中有「上以莒滅鄭，太祖皇帝不血食」之語。蓋又因鄭旺之言而傳會之，以實昭聖太后之罪耳。　　《治世餘聞》云：「鄭旺招係壩上人，有女選入內，近聞生有皇子，見在太后宮。每來西華門內臣劉林探問往來，送時新瓜果入本宮，使人黃女兒遞進，回有衣服等物。旺因誇耀鄉人稱為鄭皇親已二三年，被緝事衙門訪獲。說者以為有所受。　　奉旨：劉林便決了，黃女兒送浣衣局，鄭氏已發落了，鄭旺且監著。時謂旨云發落，意自可見。若果妖言，旺乃罪魁，不即加刑，何也？其案在刑部福建司。至弘治十八年五月，武宗登極大赦，閔尚書珪放出。蓋意亦有在。」此當時目擊其事者所紀，較國史更確。其所謂有所受者。指孝康皇后也。旺罪魁不加刑者指孝宗知旺之冤也。閔珪意有在者，謂孝宗為中宮所制。　　其意實不欲殺旺也。然則武宗果為鄭金蓮所出，而孝康攘為嫡子耶？抑更有他皇子也？至正德二年，則已罷去，屠勛代為司寇矣，旺猶不平，復理前說。時孝康與武宗母子恩深，豈有更改之理，旺不死更何待哉？若金蓮者，則編修王贊教內侍書於司禮監，親見其紅氈裹送浣衣局，內臣皆起立迎入，待之異常。　　則旨中云發落者，止與黃女兒同耳。其後日處分，則不可考矣！　　【頒行女訓】世宗以章聖太后所著《女訓》一卷示輔臣，其首即獻帝為之序，次即太后自序，為目十有二。已復以《慈孝高皇后傳》及仁孝皇后《內訓》同示，欲與《女訓》並刊行。　　輔臣張璁贊美，請上御制跋語於後，已奉旨允行矣。次輔桂萼復獻諛，謂《女訓》一書，臣拜觀詳味，知天啟中興，聖賢繼出，胚胎於此矣。宜仿古胎教，妊子及月，將二南詩古詩編成簡明說詞，選哲婦十餘人以備輪直，凡中宮圖書花鳥寓目之物，尤當一一揀擇。又令兩京布政司府州縣各修官女學，設廟奉先代女師之神；傍有廊，為習女工之所；中一堂，為聽教之堂。　　選行義父老掌其事，每年十月開學，十二月止。其教矇瞽之人以《女訓》一書，教令講解背誦，量與俸給，提學官歲考閱之。　　又欲選大家有家法之人為媒氏，凡女七歲以上入學習《女訓》者，書其年月名籍，令之收掌。國有大嘉禮，按籍而取之。則太子必得聖女，諸王及士大夫家，亦有士行之女配矣。觀萼此疏，欲諛悅取寵而迂誕不經，令人齒冷。萼素以直名，何瀾倒至此也？次年之春，萼即以病去位，尋卒於家。古人云：「人之將死，其言也善。」驗之此公，殆不其然。　　近年重刊《呂氏閨範》，翊坤宮鄭妃作序，凝其書仁孝后之《女誡》、章聖后之《女訓》。說者遂有僭逼之疑，致啟大獄，貽禍迄今未解。是時不知何人視草，不識忌諱乃爾。　　【母后諡號】歷朝皇后諡號，例用十二字，諡中必有「天聖「二字，而以虛字別之，如高后之「承天順聖「是也。蓋以匹耦至尊，沒後仍存伉儷之體，後世皆仿此。至世宗朝，追諡章聖太后，乃曰「安天誕聖獻皇后」，是直以篤生嗣皇見之徽稱，而沒其敵體先帝之實矣。至同時加上高后諡，改「承天順聖「為「成天育聖」，則又但以生文皇見重，而助贊開天聖人置不論矣。蓋其時世宗自謂應運中興，功同文皇之靖難，為萬世不祧張本。以故一時在事大臣，政府則李文康、夏文愍、顧文康，禮卿則嚴分宜，但知逢迎上意，容悅固位而已。宗廟大體，彼豈暇顧哉！　　【世宗廢后】世宗自孝潔崩逝，甫逾月，即冊立順妃張氏為后，事在嘉靖七年。至十二年之正月初六日，忽下詔廢為庶人。時首揆張永嘉，新從里居起，再位首揆，亦不能力諍。而夏文愍為宗伯，最得上眷，寂不聞一言。即臺諫亦無一人出疏諫止。亦不以廢后罪狀告宗廟示天下，但云不敬不遜、侮肆不悛而已，至今後學不解其故。王弇州於本朝事極博，獨於此事略之。前輩如鄭端簡、雷豐城，時俱已立朝，負史才，所著書。　　並不記涯略。說者謂建昌侯張延齡坐罪當死，昭聖太后乞哀於廢后，後乘新正侍上宴，微及其事。上震怒，立褫冠服鞭撻之，斥譴以去。本月初八日，即下詔冊封德妃方氏為皇后，蓋聖心先定久矣。廢后事屬之建昌侯者，其說似為近之。延齡橫於孝宗朝，至殺無辜，污宮眷，如文臣李夢陽、內臣何文鼎輩所奏，真死有餘僇。至是大臣力請寬延齡，蓋恐昭聖因此不豫，致有他故。以故延齡在獄十餘年而後棄市，時昭聖已升遐不及見矣，此張永嘉、方南海諸公力也。然十七年章聖服藥崩，上疑昭聖為巫蠱，欲行大事。非李文康以死捍詔旨，幾如唐宣宗之於郭太后矣。昭聖崩之次年，即有宮婢楊金英等謀弒大變，使昭聖尚在，難乎免矣！孝宗優假外戚，反貽後殃，所謂愛之適以害之。　　張后以嘉靖十五年閏十二月初三日薨，詔喪禮視憲宗廢后吳氏例。　　【皇后祔廟之禮】宗廟大事，有以忠憤太過，激成莫解之禍者，無如嘉靖初之議大禮。若微言至理，導人以不得不從者，無如成化初孝莊太后之議祔葬。夫葬嫡后於他所，誠為悖謬。　　當時彭時、商輅、姚夔諸大臣，回天之力固偉矣，然禮卿姚文敏疏中云：「慈懿葬於左，皇太后萬年後葬於右；慈懿今日祔於廟，皇太后他日亦祔於廟。同尊並列毫無低昂。」其詞甚婉，故孝肅曲意勉從。又三十七年，而為孝宗弘治之甲子，孝肅始崩，則洛陽、長沙、餘姚在閣矣，孝宗以本朝雖未有此事，然二后合葬為非禮，因玄宮先就，無可奈何，遂仍舊貫。然此後孝貞王后得與憲宗同穴，而孝穆紀后先亡，僅得祔葬。則孝宗恪遵古禮，嫡庶昭然，不敢逾尺寸，何其仁而斷耶？至於祔廟一事，劉健等尚祖姚夔舊說，引唐宋二后三后並尊舊事，以待上之自裁。而上乃曰：「祖宗以來，惟一帝一后。今若並祔，乃從朕壞起。況孝穆為朕生母，尚祀於奉慈殿。」又有事須師古，末世鄙褻不足學之語。健等始稱誦贊決，而祔廟之議遂定。　　果止孝貞合葬茂陵，且與憲宗同入太廟，而孝穆祔葬別祀。於是一帝一后，永為後世法矣。其後世宗議大禮，非有孝宗故事在前，則孝惠邵后，亦必入祔太廟，與憲宗同享蒸嘗，而孝穆紀后見擯於外矣。孝宗之為孝，豈非千古一人哉！最後世宗先祔孝烈后，寧非祧仁宗而不恤者，亦以一帝一后成規已定，恐他日身所並食者不為孝烈，而為元配之孝潔，故預為之謀，其心苦矣。孰知聖子神孫，他日定當補救匡正，安肯違禮拂經，以成先帝之過舉耶！　　【孝烈祔廟】孝烈既以擁護聖躬，大獲殊眷，其父安平伯方銳，亦進封侯。二十六年孝烈崩，上欲升祔太廟，久之廷議不決。上自出睿斷，竟祧仁宗祔孝烈神主於廟。時分宜當國，固不足言，而華亭新拜宗伯，亦僅一執奏，繼奉嚴旨，即唯諾從事矣。此事關宗廟最大，而廷臣無有以死諍者。此時，去議大禮時已二十餘年，當時批鱗諸臣，死者無算，即倖存亦流落荒裔。朝士但羨張、桂諸人之驟貴，其貶竄者無一收召，遂不復能執古誼力爭，使聖主有此過舉，良可惋歎！至於孝烈梓宮，亦開上壽宮隧道納之玄宮，尤不愜人情。蓋先世賢主，如南宋文帝之於袁后，唐太宗之於長孫后，亦以先亡歸陵寢，他日帝反祔葬焉本朝惟孝陵長陵母后先葬，此後累朝皆別葬他所，及上升遐，始遷后祔葬，於典禮甚合。況孝潔為上元配，尚瘞襖兒峪，而孝烈為第三后，乃先居上壽宮，更覺失序。至隆慶初年，孝潔仍祔世宗室，而孝烈神主遷置於奉先殿。補救折衷，咸歸穆宗達孝云。　　按隆慶初元，加孝烈諡號有「祗天衛聖」字面，蓋亦著當時弭變之功也。然嘉靖三十五年已從玄門法，加孝烈為九天金闕玉堂輔聖天后、掌仙妙元君，則先有輔聖之語矣。　　【母后減諡】嘉靖十四年正月，武廟后莊肅夏氏崩。時張孚敬為首揆，議以夏后與他后不同，其諡號只可二字，多亦不過四字，蓋用景帝廢后江氏「貞惠安和」四字故事也。時汪鋐亦助孚敬，謂只可二字，李后時謂可八字，惟禮卿夏言謂宜如故事，仍為十二字。都御史王廷相、吏部侍郎霍韜，亦同夏言所議。上命定為八字。次年四月，上幸天壽山，坐行宮召大臣曰：「莊肅之諡未安，仍宜循舊。」至九月乃進今諡，時孚敬已去位矣。世宗聖意何曾菲薄夏后，乃永嘉素工揣摩，創為異議，其罪豈止逢君之惡？而汪鋐則又逢相之惡。時貴溪、南海皆以議禮驟貴，猶能持正不阿如此。今諛永嘉相業者，大抵多溢美。則江陵公秉史筆時，以聲氣相附，每追頌其功也。　　【莊肅后喪禮】嘉靖十四年正月，武宗莊肅夏后崩。禮臣上儀注，疑上素冠服舉哀，及群臣行奉慰禮。上曰：「朕於皇兄後無服制，又迫聖母壽誕，朕當青服視事。」於是禮臣改請：「皇上服制既絕，不必舉哀，臣下亦不必奉慰。」越七日，即為章聖太后壽誕，上命百官不必赴衙門，但於私第盡制，蓋視群情也。輔臣孚敬等言：「聖母聖誕，吉禮重大，宜吉服終日。」上始悅而許之。然數日前元旦，以憲廟恭妃初喪，免文武百官慶賀矣。且莊肅於世宗為同堂從嫂，祖宗亦服緦麻。乃上曰無服，禮臣亦曰服絕，不得其解。時貴溪長禮部。　　【嘉靖兩后喪禮】世宗初年，以議大禮，得伸志於興邸兩親，其後尊禮靡所不及。從此遂親定曲制，厚薄任情，其於喪禮最減殺者則昭聖太后，最隆重者則孝烈皇后而極矣。嘉靖二十年，昭聖崩，上諭禮部：「昭聖雖稱伯母，朕事之敬慎，自十七年秋事，不得不自防愛，以愛宗社。朕故不敢躬詣問安。　　今崩，朝夕奠祭，令內侍官代行。」蓋上意猶謂戊戌章聖之逝，皆昭聖肆毒，不止如始所疑，潛行巫蠱已也。至二十七年，孝烈后崩，上以壬寅內變，后有大功，命喪以元配禮。未窬月即定陵名曰永陵，命先葬玄宮，則二祖以後所未有也。且元配孝潔尚別厝，而第三后先入陵寢，尤亙古所無。至大祥遂欲祔廟。　　輔臣嵩請祔於皇妣之次。上怒，以為是爭考爭皇之故智，不許。　　至再期竟祧仁宗，而以孝烈先入廟，則古今創見。時上恚初議，未即許祧。乃於忌日請祭疏中批旨云：「孝烈所配者入繼之君，又非六禮之始，忌日即不祭亦可。」部臣益惶懼將順恐后，至引本朝宣廟捨恭讓后而祔孝恭、憲廟捨吳后而祔孝貞為比，以媚聖意。上始悅，許之。時宗伯為徐華亭，豈不知讓后以病退別居，盡謝位號，吳后立甫一月廢斥遷宮，久不母儀天下，豈孝潔可比。乃曲筆詭詞至此，即得世宗愉快，寵眷一時，其如後世議者何？　　先是嘉靖七年，孝潔陳后崩，靈舉赴山陵時，上命出左門。　　言官及禮臣再三請，謂宜出正門，終不許。至孝烈梓宮當葬期，禮部儀注竟擬正門中道出，蓋已預揣上意矣。　　景泰七年，孝肅后崩，亦先入太廟。然而不祧祖宗，蓋廟室未滿也。　　【母后先祔廟】世宗既追崇獻皇帝矣，至中葉又納諛臣言，祔獻皇於太廟稱宗。臣下畏禍，自侍郎唐冑之外，無復敢繼起者。上追忿往事，謂近代為不足法。及孝烈皇后崩，已先納梓宮於上所營壽宮矣，及小祥遂下詔，欲奉神主入祔太廟。時宗伯費文通依違未果。比釋服，則有徐文貞為禮卿，僅婉辭，以為此聖子神孫之事，上遂大怒，而禮科都給事顏思忠，復執部議以諫，內旨因他事杖一百為民，而孝烈入廟仁宗祧矣。按洪武十五年，孝慈皇后崩，次月葬鍾山之陽，定其名曰孝陵，至太祖升遐合葬焉。蓋用唐太宗昭陵故事，是亦國初未定之制了也。至永樂五年，仁孝皇后崩，文皇聖意，已不欲立封域於南方，故遲遲未葬，至七年幸北京，始得地於昌平縣，用江西術士廖均卿議，改封黃士山為天壽山，十年遷仁孝后梓宮北行安葬，因定陵名曰長陵。蓋三千里輀車遠涉，無暫窆他所之理，已非太祖時比矣。此後累朝不復遵此制，惟景泰七年廢后杭氏薨，即懷獻太子母也，帝諡為孝肅皇后，先歸山陵，因祔太廟。　　此為古來僅見之事，蓋自未入廟，蓋自未入廟。乃令宮閨先侍祖宗，於典制甚悖。而陳、王諸輔臣不能救正，識者非之。比英宗復辟，禮臣胡瀅始以為言，上命遷後主於別室，時景帝違豫，未大漸也。未幾襄王瞻墡入朝，謁陵回奏，稱景陵明樓未建，而杭氏所葬明樓高聳，與長、獻二陵相等，乞毀之。上命如議。然而陵名固尚未立，又未幾帝與后俱廢矣。世宗薄視累朝，動以二祖為法，以故臣下所建白，無一轉圜。然祔廟一事，肇自景帝，何足遵守？且尋遭廢斥，不祥之甚。惜當時無有以此密諷於上者。又孝烈之葬，先定名曰永陵，亦用二祖故事。　　方孝烈初崩窬月，順天府進春例當並進，而中宮已虛，上命仍進几筵，府官用吉服從事，亦上所親定也。　　葬孝烈時，上命居玄宮之左，而虛其右以待元配孝潔合葬。　　未幾又命孝烈復葬右云。　　世宗之命追眷故後，蓋用宋仁宗溫成后故事。后薨未久，會立春，後閣已虛，詞臣不復進帖子詞，帝命仍進。禹玉代歐陽公口占為詞，即所謂「花似玉容長不老，只應春色勝人間」者是也。　　【親蠶禮】世宗更定祀典，遂行皇后親蠶禮。當時俱咎夏貴溪逢迎上意。御史馮恩。至謂后親蠶於郊，不可示後世。然夏說未可非也。《周禮．天官．內宰》：「中春，詔后率內外命婦，始祭蠶於北郊。」《漢．禮儀志》：「皇后祠先蠶以中牢，文帝、景帝、元帝，俱詔皇后親蠶。魏黃初中，依《周禮》置壇於北郊，晉與高齊俱置高壇，皇后親祭俱躬蠶，後周因之。隋置壇宮北三里，皇后以太牢祭。唐置壇在長安宮西苑中，貞觀、顯慶、先天、乾元間，皇后親蠶，皆先有事於先蠶，壇儀具開元禮。宋用高齊制，后親享先蠶，貴妃亞獻，昭儀終獻。　　其神則祠天駟星，次則黃帝元妃西陵氏。漢加菀蓏婦人，氏公主，后又益以蠶女、馬頭娘之屬，皆有所本。嘉靖之制，雖未盡合古，然農桑並舉，固帝王所重。　　【李氏再貢女】嘉靖十四年十一月，詔選淑女，有河南延津人李拱震獻其女。上以長至在邇，而女適至，大喜之，是月十九日慶成宴畢，即令東華門入，不必擇日。賜拱宸錦幣，宴於光祿寺。次年二月，即拜其女為敬嬪，拱宸為錦衣正千戶。　　至二十四年九月，拱宸之子應時，又以拱宸之次女為獻。禮部請日未報。至十一月始得旨，以冬至慶成宴自東華門入，賞賜供宴如其父。其事俱同昭陽二趙，但相距十年為異耳。　　【聖母並尊】唐宋人主為妃嬪所出者，御極以後，尊后為太后，而進所生母為皇太妃。雖恩禮無異，而嫡庶尚分也。至後唐莊宗，以嫡母為太妃，而以生母為太后，冠履倒置，蓋胡虜不學使然，真貽笑千古。我朝列帝非后出者，比臨御時，多不並尊。惟景帝初登極，尊皇太后孫氏為上聖太后，生母賢妃吳氏為皇太后。憲宗初元，則孝莊與孝肅並以天下養，於是尊皇后錢氏為慈懿皇太后，貴妃周氏亦為皇太后，而無尊號，以稍別等威。識者尚尤其過。直至隆慶六年，今上六月即位，甫六日而高新鄭見逐，江陵奉上面諭，欲並尊兩宮，且於生母皇貴妃更加二字徽號。蓋故反其詞，以遏止閣臣，使不得執奏也。　　於是江陵與禮臣議兩宮並進為皇太后，而於嫡母陳加仁聖，生母李加慈聖，各二字徽號而體貌俱無少別矣。時江陵公方欲內諂慈聖，以為固權地，苟可異禮，何所不至！而議者責以不力諫，誤矣！歷朝以來，臣下嫡母在堂者，生母不得封；即生母歿，亦不得丁憂，其自愛者不過給假治喪。今三母並封。登之令甲，而所生即媵婢，亦得盡三年之哀。此固君父曠蕩之恩，錫類所及，顧欲使人主自靳於所生，當亦非人臣所安也。　　按新鄭逐時，內臣捧詔旨出，其首云：「皇后懿旨，皇貴妃令旨，皇帝聖旨。」云云。是時已三宮並列矣。窬月始舉並尊聖母之典，又安能止勿行也。　　【兩宮同在位久】今上嫡母曰仁聖皇太后，生母曰慈聖皇太后，當上御極之初，即已並尊，如成化初年故事。但當時中宮錢氏，進稱慈懿皇太后，而孝肅止崇為皇太后，尚有等差。　　不如今上同加尊號，情禮並申之為愉快。又錢后稱太后止五年，而仁聖享孝養者二十五年。且初登長樂時，與慈聖父母俱存，兩宮聖母，尚修家人之敬，俾得通藉禁中，尤為亙古未有之福。　　今慈聖遐齡正未可量，恐又非孝肅周后所能企耳。　　【今上篤厚中宮】自丙申兩宮災後，上移居毓德宮，既而又移啟祥宮。其宮本未央宮，興獻帝誕生此中，世廟以美名冠之，後改今名。自今上移蹕後，惟翊坤鄭貴妃，及他寵嬪侍左右，中宮不復得時奉晏閒。至庚子之冬，京師盛傳中宮久病，侍衛不過數人，其膳修服御，俱為主上裁減大半，抑鬱成疾，漸瀕危殆，都下貴賤長幼皆信之。蓋其時已傳旨修東宮，次第冊立，未幾遂有此謗。疑上且頓抑中宮，使之不全，以為次子奪嫡之地。大小臣工，俱憂駭莫敢發。時，工科都給事中王德完，新自家居補官至都，始露章力諫，其辭哀婉而危切。上大怒，下詔獄拷訊，究問主使之人，九卿臺省俱力救不從。從首揆久謝病，次輔沈一貫，以密揭婉解。次日，忽下聖諭云：「中宮乃聖母選擇元配，見今同居一宮，少有過失，豈不優容！　　邇年稍稍悍戾不慈，朕每事教訓，務全婦道，中宮亦知改悟，何嘗有疾？」云云。輔臣回奏不報，一貫又上奏，謂：「今日之謗，十年前已鼎沸。故上前諭，惟示首臣，不使一人得見。　　若以此諭外傳，外人必謂上果不利於中宮。則數年之謗，本虛而反以為實。上數年之旨，本實而反以為虛。天下藩府，以至萬國四夷，歲進表箋，稱賀中宮，倘聞此語，尤為未便。其他語尤過激雖堪。」上稍為霽威，且示以皇長子冊立稍遲之故，並寢所傳聖諭不下。德完雖廷杖削籍，亦得免於死。上重彝倫，畏名義，即簡禮中宮，或亦一時咈意致然。忽聞中外浮言，諫臣伏闕，遂不勝愧悔。此後伉儷彌篤，恩禮有加。次年，即特旨建儲，人心大定，去冬彌天疑謗，一旦冰釋。給事虞淵取日，功真不世，而閣臣犯顏苦口，甘犯天威，其善亦未可沒也。　　【恭妃進封】本朝貴妃之加「皇」字也，自孝恭始也。孝恭既以誕元子進封，未幾元良正位，即代讓後居尊。此雖先朝故事，非可為訓。迨今上連舉聖嗣，今東宮生母初止封恭妃，而德妃鄭氏，乃特加皇貴妃，且皇第二子年止四歲，以故孫如法、姜應麟輩曹起力諫，亦懼他日有包藏禍心，妄援孝恭，以希橫恩者為慮。雖遠不知聖主乾斷，非臣下所能蠡測，其時姑假名號，以慰翼坤，而長幼之序，久已定矣。皇貴妃之體，鄰於正嫡，凡禁中大慶，奉請兩宮，則中宮奉侍仁聖，而翼坤奉侍慈聖，得並講姑媳之體，他貴嬪皆退避不敢望見。即今太子冊立以後，恭妃執禮猶謙，亦掖廷舊制使然。是，舊臣下雖懣憤，而不敢請。直至元孫誕生，上大霈中外，恭加慈聖徽號至十二字，而恭妃進封為皇貴妃，錫以金冊金寶。自此禮儀體貌，一視翼坤，並列左右。天下始快然無遺憾，而聖心至是大白。　　蓋主上於定名正分，究竟無爽云。　　【郊寺保釐】今上專寵鄭貴妃，固累朝所少，因有疑福王懷奪宗之計者。不知上神斷素定，非昔庸王溺衽席者比。但侍婢左貂之徒，未免妄測，以冀非常，即稱謂間，不無逾僭。猶記向游效外一寺，亦敕建者，壯麗特甚，登殿禮佛，見供几上並列三位，中曰「當今皇帝萬歲景命」，左曰「坤寧宮萬歲景命」，右曰「翊坤宮萬歲景命」。翊坤，則鄭妃所處宮也。予為吐舌駭汗，諷主僧易之，不知能從與否？此蓋彼宮位下大榼所為。時，福邸之國已久，然不免並嫡之嫌矣。因思昔年王都諫德完一疏，有功宗社不細。　　【今上家法】今上眷鄭貴妃，幾於憲宗之萬貴妃矣。然禮遇雖隆，而防維則甚峻。有內臣史賓者，以善書能詩文，知名於內廷，其人已貴顯，蟒玉侍御前久矣。一日，文書房缺員，上偶指賓以為可補此缺，貴妃從旁力贊助之。上震怒，笞賓逐之南京。貴妃戰栗待罪，久而始釋。史居南十餘年，始再召入。　　即外廷大臣，如寧陵呂司寇撰《閨範》一書，貴妃作序，重刻其後呂為言官所糾，直指此事為交結宮闈。上下旨謂此書本係御賜，非出私獻，眾疑始稍解。蓋此書未必曾入御覽，即入覽亦必不命重發梓。聞上初見彈呂疏，聖意甚不懌，特以貴妃故，有投鼠之忌，姑云御賜，以杜眾口塞浮謗耳。呂未幾即去位，累薦未召。蓋聖明英察，每多意外之妨如此。　　【東宮妃號】萬曆丙午春三月，上以皇太子第一子生，其生母為欽命選侍王氏，未有封號，命內閣及禮部擬議進呈。初擬皇太子嬪，不允。又擬皇太子夫人，亦不聖意。乃下聖諭，進封為才人，且賜閣部《皇明典禮》各一部。書內皇太子正妃封妃，次皆拜才人，開載甚明，上命存留備考。時，揆地為四明、歸德、山陰，而署部則侍郎李晉江也，諸公皆大儒，不宜疏陋至此。然典禮亦非僻書，館閣名公亦宜家置一帙，而待欽賜耶？按漢太子宮中，自妃而下，有良娣，有孺子，凡三等。　　晉惠帝在東宮，謝才人生子遹，進拜淑媛，俱載在史冊。而此後蓋不勝紀。諸公何不詳考具奏，而以臆對，知不滿聖主一哂耳。孟蜀年號一事，宋藝祖所以重竇儀也。按乾德紀年，偽宋輔公柘已先稱之，而竇儀不及知，則亦未足為讀書宰相也。附記為諸公解嘲。　　【王妃殉節】壬辰年，寧夏兵變，慶王新立，為賊所脅，屈節馴服不待言。憲王之正妃方氏者，繼冊甫一年，即嫠居矣。　　逆賊哱承恩，逼之欲行非禮，妃乃抱世子匿於土窖，哱賊怒，搜捕苛急，驚悸薨逝。管理府事鎮原王仲以其事上聞，上惻然傷之，差官慰問。未幾，又報妃實以本年四月初一日，守節自縊。上曰：妃貞烈可嘉，宜加褒恤，以風示天下，命禮部從厚議恤來言。蓋妃之義不受污，事狀必非偽，而死於穴處，與死於雉經，終莫能明。朝議亦不深核，第遵明旨，錫殊典而已。其後事平，亦更無實錄。倘彼中將吏功罪，亦貿，如此，何以定誅賞耶？　　【宮人姓名】本朝宮女命名，最不典雅。如世宗壬寅宮婢逆案，其名俱蓮菊蘭荷之屬，與外間粗婢命名無異。然而出外則不然。只如遣出監公主駙馬府者，則聯其父之姓名，如趙甲，則云趙甲女，錢乙則云錢乙女之類是也。偶閱宋周平園《雜記》，其為翰林學士時，淳熙三年，內中夫人誤傳鎖院，次日御批出，典字真筆吳庭慶，降充紫霞帔主。管大內宮事慶國淑懿夫人劉從信，降兩字夫人，其名與朝士無異。　　【文臣賜官婢】太祖賜右丞相汪廣洋死，時汪謫南海，已在舟中，使至之日，汪奉詔自經，有一妾從死，使者以聞。上訪其人，則故陳知縣之女，以罪謫為官婢。上怒曰：「凡沒官子女，例發功臣為奴，從無與文臣者。」因敕法司治罪，事在洪武十二年之十二月。其時上疑宰相胡惟庸，與六部大臣共廣洋為奸，次年正月，惟庸即謀叛滅族，六卿或死或竄，無一留者。蓋官婢之重如此。至正德間，輔臣焦芳乃得欽賜土知府岑濬之妾，與乃子黃中聚麀，何耶？


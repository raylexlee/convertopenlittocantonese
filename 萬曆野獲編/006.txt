

    
	
		
			第五卷
			　　○公主　　【公主追諡】本朝公主薨逝，例無諡號。惟仁宗登極，追封第四女為德安公主，諡曰悼簡，以為創見。而太祖已先有之矣。洪武元年，太祖登極，皇姊嫁李貞者先薨，冊為隴西公主，貞為駙馬都尉，尋封恩親侯，諡公主為孝親公主，其喪禮還葬於先隴。後貞封曹公，始改隴西為曹國長公主云。至嘉靖間，武定侯郭勛，以上寵異，遂請追諡其遠祖郭鎮所尚永嘉公主曰貞懿，則太祖第十二女也，事隔九朝，歷年幾二百，無故追崇，於是為不經矣。公主得諡，始自唐德宗朝唐安公主，賜諡莊穆。　　前此未之有也。　　【同邑尚主】太祖第七女大名公主，下嫁安陽人李堅，建文初，以駙馬封灤城侯，北征陣亡。太宗第二女永平公主，下嫁安陽人李讓，先以儀賓掌北平布政司印，永樂初，以駙馬封富陽侯，贈景國公，諡恭敏，英宗長女重慶公主，下嫁安陽人周景，景父顒，為山西參議，在任，公主將出降，上命同妻宋氏，乘傳入京，行見舅姑禮，尋加顒鴻臚寺卿。景拜駙馬後，其兄即舉鄉試第一，子賢又繼登鄉榜，河北傳為盛事。英宗第五女廣德公主，下嫁駙馬樊凱，亦安陽人也，與景同邑，公主又親姊妹，慕景風流，傾心與為友。同以能詩稱。凱有康濟心，其論處私閹及圍營軍，俱擘盡詳當，為世所稱，曾以忤劉瑾知名。四人者，皆河北倫父，並產下邑，俱為三朝禁臠，周、樊又並尚帝姬，稱僚婿，尤屬盛事。二李在先朝，俱進爵通侯，各領文武重寄，一以忠義殉國，一以功名顯重，俱非尋常粉侯可比，蓋鄴下靈秀所鍾也。李讓志中又云舒城人，想靖難後所寄籍。　　駙馬封侯者，自李讓、李堅外，高帝朝恩親侯李貞，太宗朝永春侯王寧、廣平侯袁容，世宗朝京山侯崔元。追封者，英宗朝鉅鹿侯井濟。　　【公主中使司】洪熙元年，封皇女六人為公主，命先為嘉興、延平、慶都三主府造中使司印。按古惟皇后有官屬，為大長秋，後世不復設。唐高宗始令太平、長寧、安樂、宜城、新都、定安、金城諸公主，並得開府置官屬，其僚有邑司、有令、有丞。時，袁楚客上書宰相魏元忠，責其不能救正，「我高皇聖主，何以設此官？」後亦不知何時廢罷。但中使司有正副，亦閹宦領之，如王府之承奉，非如唐家以士人充僚佐。其制自不同。　　【儀賓牙牌】各王府親王位下儀賓，亞駙馬一等，秩從二品。惟洪武末年，皇孫女儀賓在都下者，其後分封選拜，例居外藩。雖云尚主，無得擊牙牌如京官例。惟景皇帝女固安郡主，以成化六年下嫁王憲，禮部特請，憲係郕府儀賓，乞給牙牌。上從之，命班行列都督僉事之下，蓋以從三品，居正二品之次也。此後遣祀分祭，憲亦供事，如諸戚臣，實為創見弘治四年，固安公主卒，上命喪禮一視嘉祥長公主，嘉祥為憲宗親女，時固安母汪氏，尚稱郕王妃，其女乃得異禮如此，上恩厚矣。因思懿文太子三女，長為江都公主，下嫁駙馬耿璿，文皇降為郡主儀賓，皆以罪死；次女宣城郡主，文皇命錦衣百戶於禮為儀賓尚之；惟第三女年三歲，以建文庚辰所生。未有名封，直至成化二十一年八月，始卒於高牆，年已八十六歲。當時臣下無能推廣聖澤，使其終無匹偶以歿，其恩遇曾不及固安之百一，真足令人瀝泣。儀賓二品者，階為中奉大夫，本文職也，而夷之右列督僉之下，是猶宣慰使有功，得升左右參政，亦有升都指揮僉事者。然彼主酋，而此乃貴婿耳。其後嘉靖間，儀賓周鉞等，用王憲例。　　【公主封號同名】本朝全封親藩，如兩吳、兩漢、兩趙、兩榮之屬，當時或出聖意親定，臣下不敢駁正。至於郡王之封，亦間相同，此則儀曹疏略。且歷年已二百餘，一時或難偏稽，猶可諉也。至於帝女冊封，則累朝公主能有幾人，如英宗第二女嘉善公主，下嫁靖遠伯王冀孫王增，事在成化二年。世宗朝，以第四皇女降駙馬許崇誠，亦封嘉善公主，時相距僅隔三朝，何以漫不稽考？其時，嚴分宜當國，頗以博雅自負，何冬烘至此？豈黷貨方殷，無暇分心耶！嘉善兩公主後，又有穆宗生母孝恪后弟杜繼宗封慶都伯，此仁宗係二女封公主號。最後則今上嫡母仁聖太后父陳萬言封固安伯，亦景帝女初封公主號，後降為郡主者。此皆帝姬湯沐邑，豈臣子所宜蒙襲？時與固安同封者，為上生母慈聖后父武清伯李偉，此石享舊封，後以凶終，尤非吉祥。前則徐文貞當國，後則張江陵當國，兩公明習典故，豈分宜可比，而舛錯乃爾。況受遺以來，討論已非一朝耶！　　【駙馬再選】弘治八年，內官監太監李廣，受富民袁相重賄，選為駙馬，尚德清公主，婚期有日矣。為科道官發其事，得旨斥相命別選，詰責太監蕭敬等選婚不謹，致有人言，而廣置不問。嘉靖六年，永淳公主將下降，禮部選婚，時永清衛軍余陳釗，名在第三，上親定為駙馬矣。聽選官余德敏，奏釗父本勇士，家世惡疾，母又再醮庶妾，不可尚主。禮部郎中李浙，奏德敏妄言，請逮治罪，上不許，命斥釗再選，並奪侍郎劉龍俸。別選得謝詔，上以公主為獻皇親女，命詔成婚二十日後，令師教習經書，以禮部儀制司主事金克厚為之師。駙馬教習用春曹自此始。至萬曆十年，上因胞妹永寧公主將下嫁，選京師富室子梁邦瑞，其人病瘵羸甚，人皆危之，特以大榼馮保納其數萬之賂，首揆江陵公力持之，慈聖太后亦為所惑。未幾合巹，鼻血雙下，沾濕袍袂，幾不成禮。宮監尚稱喜，以為掛紅吉兆。　　甫匝月遂不起，公主嫠居數年而歿，竟不識人間房幃事。使當時能如兩朝，別謀佳耦，未必致命帝。姬抑鬱早世，馮保滔天之罪，十倍李廣矣。謝詔選後，京師人有《十好笑》之謠，其間嘲張、桂驟貴暴橫者居多，其末則云：「十好笑。駙馬換個現世報。」蓋謝禿少髮，幾不能綰髻，故有此譏。然詔直至嘉靖末年卒，富貴者四十年。　　【公主蔭冑子】勛戚大臣有勞績，或特恩，得別蔭子。然必授右列，無蔭冑子者。嘉靖十二年，永嘉大長公主元孫郭勍，武定侯勛弟也，援累朝公主例，請蔭入監。禮臣言：「公主子孫本無入監事例，因汝陽大長公主庶孫謝琰乞恩允之，遂沿以為例，實非定典。」得旨不許。是時，郭勛之寵，震世無兩，值夏貴溪為禮部，與勛深仇，故力阻之。然世宗謹守祖制，不為權幸假借，亦前代未有也。今勛戚陳乞者，無不賜允。又近日恩詔中一款：凡公主子孫有志向學者，俱送監讀書。遂使白丁紅霉，濫竽世冑，布列清曹，出守壯郡。當軸者能辭責乎？　　嘉靖癸丑、甲寅間，有署中書科事大理寺副於麟者，故奉聖夫人劉氏子也，以乳母恩得此。蓋用天順間翊聖夫人、成化間恭聖夫人二子例，然與靳公主恩霄壤矣。又，同時掌太常寺，禮部右侍郎徐可成，以考績乞恩，上命蔭其徒昝義金為太常寺典簿，以黃冠而延賞正七品，且及異姓，真為創見。若同時真人陶仲文蔭子為尚寶丞，雖以雜流膺首揆恩，然猶其血胤也。　　蓋守法於初政，而濫恩於末年，不特聖主倦勤，而揆地之執奏，亦久廢矣！　　【公主下殤特恩】嘉靖二十年辛丑正月初六日，皇第四女生，母為雍妃陳氏。上命成國公朱希忠代告景神殿，命名曰瑞爃，並命先所舉第三女曰祿禎，以示宗人府，登玉牒。故事皇子以百日，皇女以彌月命名。今先誕者愆期，至繼有所出，始補行，則愛念不同也。至二十三年第四女薨，追封歸善公主，喪禮依太康公主故事。太康為孝宗女，其母即昭聖太后，其殤也，喪葬諸禮，俱依蔚悼王。按太康係正嫡所生，且其時孝廟獨厚中宮，僅育一女，當時下殤未封，上埒親王，僭逾已極。　　但禮部尚書為徐瓊，其妾與建昌侯張延齡為姊妹，因以傳升宗伯，其不敢執奏宜也。若世宗朝，則石首張文簡為禮卿，亦唯諾恐後，何耶？雖禮樂自天子出，而春曹所司何事？此時容悅具臣，自隳職掌者多矣！其如典制何？此等事雖若無傷，而關係主德不淺。未可以本朝德安、永嘉二主，藉口文過也。　　【駙馬受制】公主下降，例遣老宮人掌閣中事，名管家婆。無論蔑視駙馬如奴隸，即貴主舉動，每為所制。選尚以後，出居於王府，必捐數萬金，偏賂內外，始得講伉麗之好。今上同產妹永寧公主，下嫁梁邦瑞者，竟以索鏹不足，駙馬鬱死，公主居嫠，猶然處子也。頃，壬子之秋，今上愛女壽陽公主，為鄭貴妃所出者，選冉興讓尚之。相歡已久，偶月夕，公主宣駙馬人，而管家婆名梁盈女者，方與所耦宦官趙進朝酣飲，不及稟白，盈女大怒，乘醉扶冉無算，驅之令出，以公主勸解，並詈及之。公主悲忿不欲生，次辰奔訴於母妃，不知盈女已先入膚愬，增師諸穢語，母妃怒甚，拒不許謁。冉君具疏入朝，則昨夕酣飲宦官，已結其黨數十人，群卒冉於內廷，衣冠破壞，血肉狼藉，狂走出長安門，其儀從輿馬，又先箠散。冉蓬跣歸府第，正欲再草疏，嚴旨已下，詰責甚厲，褫其蟒玉，送國學省愆三月，不獲再奏。公主亦含忍獨還。彼梁盈女者，僅取回另差而已。內官之群毆駙馬者，不問也。　　【公主蔭敘之濫】祖宗典制，公主無文蔭。自後間以陳乞得之，然非例也。嘉靖十二年，武定侯郭勛之族弟郭勍者，其高祖為駙馬郭鎮，援往年汝陽等公主例以請，上已允之。時，禮卿為夏言，執稱事例所無，乃汝陽創始，非故事，宜禁。上然其言，遂罷勍蔭，且永著為令。今萬曆壬寅三月，以冊立皇太子恩詔內，許公主蔭子，送監讀書。時首被恩命者四人：曰謝懋功，則與獻帝第四女，永淳大長公主之孫；曰楊天佐，則英宗第四女，崇德大長公主之曾孫；曰周居經，則英宗長女，重慶大長公主之元孫，固已年遠服絕矣。至郭夢兆者，為武定侯郭英苗裔，而太祖第十二女，永嘉貞懿大長公主之七世孫也。　　按永嘉主之薨，在建文元年己卯，至是已二百餘年，歷聖主已十二朝，即去夏貴溪執奏之時，亦且七十年矣。當時已禁其祖，今日反許其孫，於事理甚悖。時，沈四明獨當國，馮琢庵為禮卿，豈其識不逮貴溪耶？昔王介甫因宗室輩有「不看祖宗面上」之言，乃云：「祖宗親盡亦祧，何況賢輩。」此真不易之論。　　公主蔭子自世宗嚴禁後，至今上升儲，華亭草詔，直云公主裔孫有志者，送監讀書。幸門一啟，至四明而極矣。　　○勛戚　　【劉基】高皇帝之於劉青田也，稱之為老先生，比之子房。　　至洪武元年十一月十八日詔中有云：「彭蠡之戰，炮聲轟裂，猶天雷之臨首，雖鬼神亦悲號。自旦至暮，如是者四，爾亦在舟中，同患難也。今年夏，鏡妝失脂粉之容，遺子幼沖，暫回去，久未歸，朕心有欠。今天下一家，爾當疾至，同盟鄖冊。　　著鞭一來，朕心悅矣。」等語。述往日艱虞之苦，及近日鰥居之戚，真如家人父子。至封誠意伯，制云：「如諸葛亮、王猛，獨能當之。」其贊譽極矣！至四年後，以弘文館學士告歸，則宰相得請也。未幾，以請設本鄉淡洋巡司事，為胡惟庸所譖，謂劉欲以淡洋為墓，因再入京師，不敢復歸。居久之，遂為惟庸所毒，胸有卷石二物，上始遣歸，其敕略曰：「君子絕交，惡言不出。忠臣去國，不潔其名。爾劉基，千里兼程謁朕，用徵四方，爾亦助焉。是用加以顯爵，敕歸老桑梓，以盡天命。　　何期禍生於有隙，致是不安。若明以憲章，則輕恕有不可恕；若論相從之始，則國有八議，故不奪其名而奪其祿，亦國之憲也。若愚蠢之徒，將謂己是而國非，卿善為忠者，所以不辨而趨朝，可謂不潔其名，惡言不出者與？卿今年邁，居京數載，老病日侵，朕甚憫之。禽鳥生於叢木，翎乾颺去，戀巢復顧。禽鳥如是，況人乎？今可速往括蒼，共語兒孫，以盡考終之道，豈不君臣兩全者與？」此洪武八年三月詔也，抵家甫一月而卒矣。是年正月，胡惟庸以醫來視疾，其進毒即此時。而上之賜敕，明數其罪，則劉晚年留京，其危可知。且比之禽鳥颺去，則入胡之譖已深。即胡之肆酷於劉，上雖聞之，亦未必怒也。　　雲龍會合，千古稀覯，，而不克終如此，君臣之際難矣哉！今劉行狀，出同鄉黃伯生手，其仲子璟所乞，更不戰奪祿賜敕諸事。蓋諱之也。基歿後十五年，為洪武二十三年庚午十月二十七日，上命基孫薦襲爵，其制略曰：「爾劉薦祖父誠意伯劉基，括蒼之士，居勍敵之陲，邇山賊之寨，間道廉程，馳來附朕，曆數有在。議戡定之機，其為人正氣凜然，奸邪莫可犯。所以父子相繼，歿於奸臣紊政之秋，此果不移節也。初授伯爵，終身固節弗移。今特以前爵授爾薦為誠意伯，增祿二百六十石，共五百石，子孫世襲。朕與爾誓，若非謀逆，其餘親犯死罪，免一死，以報爾祖父之德。」按是年五月，韓公李善長以罪自殺，而後下此詔，則當時讒基者，不止胡惟庸一人，韓公與胡善，當亦與焉。故至此時，上始大悟，昭雪青田，以流爵而得世封，且加祿免死，基亦可無憾於地下矣。後存子又不得襲，至憲宗朝，始授五經博士，孝宗改處州衛指揮使；武宗朝，追贈基太師，諡文成；世宗嘉靖八年，紹封功臣，以存之後瑜嗣爵，加祿為七百石，至今不絕。　　【李善長】太師韓國公李善長之死，不特後世冤之，即解縉代虞部郎中王國用疏為善長理枉，其言不啻辨矣。然觀洪武二十六年之詔，有曰：「朕自甲辰即王位，戊申即帝位，尊居兩間，兵偃民息，今三十年矣。邇者朝臣其無忠義者，李善長等陰與構禍，事覺人各伏誅。今年藍賊為亂，謀泄，捉拿族誅，已萬五千人。今特大誥天下，除已犯拿在官者不赦外，其已犯未拿及未犯者，不分胡黨、藍黨，一概赦宥之。」是時李死已三年，若祗以天變塞咎，上必不引藍玉為對。且云伏誅，又似非自裁明矣。況青田之死，已荷昭雪，與以世爵。而李竟泯泯，其長子祺，為駙馬都尉，並所尚皇長女臨安公主，俱已先歿，亦不蒙一恤，何也？則韓公之禍，似未必甚冤。　　【劉璟鐵簡】谷府長史劉璟，青田人，誠意伯基仲子也。　　洪武中，拜閣門使，賜第及馬與衣帶，又賜以鐵簡，上鑄金為「除奸摘佞」四字，命之以擊百官不法者。時，袁都御史奏車牛事，璟當殿以簡擊其項，其事甚奇。弇州《考誤》中，斷以為妄，謂劉邑人陳中州，侈言文成家事而附會之，余亦謂然。　　今焦弱侯乃謂，誠意家實有此簡，會出以示焦，則陳言似不誣矣。高皇帝威嚴不測，或以乃父佐命元功，寄鷹鸇之任於其子，理亦有之。且弇州又謂長史一小府佐，無提調六府之理，是不知國初藩相，本正二品，官非小也。且璟遇文皇即位，召之不至，乃以叛逃親王逮至京，入見但稱殿下，又云「殿下百世難逃一個字」，因縊死獄中，其人忠勁如此，高皇帝即以鐵簡畀之，亦不為過。　　【左右券內外黃】公、侯、伯封拜，俱給鐵券，形如覆瓦，面刻制詞，底刻身及子孫免死次數，質如綠玉，不類凡鐵，其字皆用金填。券有左、右二通，一付本爵收貯，一付藏內府印綬監備照。所謂免死者，除謀反大逆，一切死刑皆免。然免後即革爵革祿，不許仍故封，蓋但貸其命耳。此即問之世爵諸公，其言皆如此。至於世職，則自指揮使以下，皆層兵部。武選司選官俱以黃為據，黃分內外，舊官新官，各有黃簿，每官一員。　　名下注寫功升世次，會同尚寶監、尚寶司、兵科，於奉天門請用御寶鈐記。外黃印綬監收掌，內黃送內庫銅匱中收貯。後遇襲替，官選簿迷失者，許赴內府查外黃。如外黃可驗，則已；如或不明，再查內黃。蓋事之重，而防之密如此。凡軍職非失機重情，及大逆不道，罪止及身，子孫仍許襲承。然必身首異處者，方揭黃停襲。以故軍職，有願笞死、絞死，得免斬刑，尚肯出重賂者以此。　　【萬通妒死】成化中，錦衣都指揮萬通者，戚畹萬貴之次子，貴妃之弟也。兄進、弟喜，俱藉勢無賴，而通尤橫，京師無貴賤俱呼為萬二。其父謹飭畏禍，屢戒之，不悛，父死愈恣。　　有徐達者，妻美豔，通悅之，收為家人，納其妻，令達持厚貲，往淮上中鹽，遇通抱病，而達適從兩淮歸，與故妻語，通在牀蓐，聞其私相昵也，忿詬不堪，哽咽而死。上命有司給賻賜祭葬，比故事加等。而徐達者挾通所假多金，不匝月即拜錦衣正千戶，與都指揮使萬喜、指揮使萬進，同拜命。未幾，達又進指揮現任管事，而萬氏兄弟僅帶俸云。逾年，命達世襲其官，萬氏伯仲，雖又進秩，仍為沉官。萬通次子從善，二歲拜錦衣衛指揮使。萬通養子名牛兒者，甫四歲亦得為錦衣指揮僉事，其後升轉，凡章疏及聖旨，俱仍牛兒名不改，亦可哂。　　【懼內】士大夫自中古以後多懼內者，蓋名宦已成，慮中冓有違言，損其譽望也。乃若君相亦有之，則唐孝和帝之賜宴，見嘲於優人，至下比於裴談。其後王鐸之為都統，見嘲於門生，謂不如降黃巢，固為千古笑端。唐末朱溫、李克用，皆一時劇盜酋豪，一畏其妻張，每聞召，即中道而返；一敬其妻劉，至與計軍國大事。此其才智，或自有足攝二主者。本朝名臣，亦大有此風。往事不及知，如吾浙王文成之立功仗節，九死不回，而獨嚴事夫人，唯諾恐後。近年吳中申、王二相公，亦與夫人白首相莊，不敢有二色。至如今上初，薊帥文登之戚少保繼光、今寧夏帥蕭都督如薰，皆矯矯虎臣，著庸邊閫，俱為其妻所制。　　又何也？又若近日新安汪司馬長君無疆，為婦陸氏所妒，至刑厥夫為閹人；蒲州楊太史元祥，與婦羅氏爭言，遂以刀自裁。　　尤慘毒之甚者，抑更非前將相諸公比矣。先是永樂、宣德間，有吳中者，山東武城人也，由監生起家，以永樂二年為左都御史，尋改刑、工尚書，至兼掌吏部，兼宮詹事，加官至少保，正統七年卒，贈茌平伯，諡榮襄，凡為二品正卿者四十年，一品十六年。其人好色多妾媵，而妻嚴酷不敢近。一日，領誥命歸，妻令左右讀其詞，因問中曰：「此果聖語耶？」中曰：「不過詞臣代言耳。」妻曰：「此翰林真無忝清華，即吳中一誥，何嘗以一廉字許之。」中慚笑而已。蓋中素以墨著也。其後禁中優人承應，遂作《吳中畏內》一劇，上輒為一引滿。此亦懼內之最享福澤者，附記為諸公解嘲。　　今有一詞林，華亭人，甲寅庶常也，以怕婦著名。一日，其同年陳無非往候之，歡然留飰，坐久過午，而脫粟未具，且詞林亦被呼入內。良久，陳餒甚馳歸。他日詢其故，則云：「是日問客為何人，曰陳工部。又問得無同里同年耶？曰然。遂大怒曰：是人窮秀才，糟糠有年，甫登第即買一妾。此等獰漢，便餓死不可與糠秕。故並藁砧禁不許出。」此亦何異隋之獨孤後？以高熲愛妾生子，遂憎之，至殺之而後已也。　　【武定侯進公】武定侯郭勛，在世宗朝，號好文多藝能計數。今新安所刻《水滸傳》善本，即其家所傳，前有汪太函序，托名天都外臣者。初，勛以附會張永嘉議大禮，因相倚互為援，驟得上寵。謀進爵上公，乃出奇計，自撰開國通俗紀傳，名《英烈傳》者，內稱其始祖郭英，戰功幾埒開平、中山。而鄱陽之戰，陳友諒中流矢死，當時本不知何人，乃云郭英所射，令內官之職平話者，日唱演於上前，且謂此相傳舊本。上因惜英功大賞薄，有意崇進之，會勛人直撰青詞，大得上眷，幾出陸武惠、仇咸寧之上。遂用工程功竣，拜太師，後又加翊國公世襲，則偽造紀傳，與有力焉。此通俗書，今傳播於世。後郭恃恩驕橫，與夏貴溪爭權，削爵論斬，妻子給功臣為奴，次年瘐死獄中。上終憐之，命其子紹侯，然受禍亦烈矣。至夏貴溪之排陷，特天所假手耳。　　自郭勛外，則有天順間，武清侯石亨之晉忠國；成化間，撫寧侯朱永之晉保國；嘉靖初，壽寧侯張鶴齡之晉昌國，皆以恩幸得之。而忠、昌皆不終，保公亦不世。若近年臨淮侯應襲李宗城，求充日本封使，冀事成復曹公故爵。既而逃歸論死，幾並侯失之，尤為天下姍笑。　　【郭勛冒功】太祖混一，規模成於鄱陽之戰。今世謂戰酣時，郭英射死偽漢主陳友諒，以此我師大捷。審果爾，即後來之配食太祖，亦不為忝。然而其時射者，自是鞏昌侯郭子興，非英也。與英同姓，故郭勛遂冒竊其功。今俗說《英烈傳》一書，皆勛所自造，以故世宗惑之。然其設謀則久矣。當武宗朝，勛撰《三家世典》，已暗藏射友諒一事於卷中矣。三家者，中山王、黔寧王及其高祖追封營國公英也。序文出楊文襄（一清）筆，其配廟妄想，已非一日。嘉靖初，大禮議起，勛乘機遘會，奮袂而起，竊附張璁，得伸夙志，亦小人之魁傑也。子興之得封，在洪武三年，係開國功，在英封武定之前十餘年，歿贈陝國公，諡宣武，襲爵至孫，以無嗣國除。子興既與滁陽王同名，其絕祀亦同。　　【大臣恣橫】嘉靖間，太師翊國公郭勛，憑上異寵，至於武會試，亦超大司馬而上之。司馬不從，勛引團營坐次力爭。　　上切責，如其議。至後來上眷已衰，會命與文大帥會派役卒，久不領敕。為言官所論，乃辨云：「何必更勞賜敕。」上始大怒，至論斬。時，害勛寵者，夏桂洲也。夏以一品，六年考滿，奏乞封其繼妻蘇氏，蓋故事繼妻惟一人得封，而夏所繼張，已得封，旋歿矣；蘇本妾，以才色稱，為夏所嬖畏，至是稱再娶蘇氏，乞破例賜封，庶於兩宮慶賀、中宮親蠶，供事為便。上特允之，其橫與郭無異也。郭之後，又有太保兼少傅掌錦衣陸炳，以舉進士恩榮宴時，陸為廷試巡綽官，乞與宴，詔許之，班尚書列中。又故事，錦衣官侍朝，俱烏帽吉服，以便拿人，炳自製朝服，立於本班之首，前乎此，後乎此，未有也。未幾，歿於位。炳初助嚴陷夏，晚途失歡，或云為嚴氏所酖，嚴介溪仗子世藩為心膂，會歐陽夫人逝，上疏留其子侍養，不必奔喪。　　上亦允之。太宰缺出，部推歐陽必進，上不許。嚴密進謁，謂必進實臣至親，欲見其柄用，慰老境。上又允之。此文武四公者，怙權專恣，視英主如嬰兒，且相傾相陷，不戒前車，先後一轍。未幾，郭瘐死獄中，夏誅死西市，陸身後削奪籍沒，嚴身譴子誅，俱為天下所快。至若咸寧侯仇鸞之橫，斲棺戮屍，妻子論斬，又入逆臣中，其罪更彌天矣！寵遇戮辱聚，聚於一時，可畏哉！　　【咸寧侯】咸寧侯仇鸞，小字長生，故江都人。祖鉞，以偏裨事楊文襄（一清），能先期平安化王寘鐇，封咸寧伯。尋以平河南寇，晉封侯。鸞父茂病廢，鸞襲其祖爵，出鎮甘肅大同。既附分宜，傾貴溪，陷之極典，得上異眷，佩平虜大將軍印。驟貴而驕，狎視分宜父子，分宜已恨之，又忤緹帥陸武惠，因奪其大將印。鸞先病亟，至是悸死。死之三日，其家人通虜事發，上震怒，追斲鸞棺剉屍，妻子俱斬。其妻故洪襄惠（鍾）女，洪亦正德間名臣也。鉞從行伍起，乘時討叛，不為無功，幸開茅土，國家酬之已不薄。嗣孫汰恣凶忍，遂赤其族，洪氏無辜伏法。則向來逆臣家屬，俱未至此，哀哉！鸞在孕時，其母夢一胡兒拜牀下，即起自屠割，身首異處，醒而鸞生，兆果不爽。鸞以庚戌年譖楊恪愍（守謙）死西市，為八月二十六日。　　至壬子鸞死三日，謀叛事發，剉屍傳示九邊，亦八月廿六日。　　恰二年，人謂天道焉。嘉靖間，夏桂洲與郭武定相仇，因陷之極典，郭瘐死獄中，年六十八。未幾，夏相為分宜所陷，死西市，年亦六十八。　　【忠誠伯】太保兼少傅、右都督陸炳，號東湖，故浙之平湖人。父松，以興邸護衛起家，官至都指揮使，掌錦衣衛。炳嗣職，從世宗幸承天府，途次行殿失火，炳從煙燄中負上出，從此寵冠一時，至以公兼孤領緹騎，古未有也。初事分宜父子，既而以其武舉座師吏部尚書李默被誣事，與分宜失歡，默為趙文華所訐致死，因持炳陰事，並欲陷之，賴嚴世蕃為力解而免。　　炳因並銜嚴氏，遂結徐華亭為婚姻。又與仇鸞爭寵，潛同華亭陰詗其異謀，以致族滅。分宜愈恨，以上深眷，不敢顯攻之。　　一日，飲於少保楊博所，醉歸暴卒人。人謂博持其奸狀，席間示意獎奏之，因而仰藥。或云。楊與世蕃謀，進以鴆卮。莫能明也。上震悼，贈忠誠伯，諡武惠，恩禮始終。視武定、咸寧二弁，不啻天淵。後穆宗登極，言官追論其橫惡，盡奪爵諡，革其世職，以至籍產。則高新鄭秉國，以炳與徐華亭結姻，將並沒其家。賴張江陵為百方調劑，罪止及陸氏。至萬曆間，子孫奏辨，復其故官，還錦衣百戶一世職。然炳才智實高人數等，至今有惜之者。　　【陸炳扈駕功】世傳太傅陸武惠（炳），得異寵於世宗，至以三公兼三孤，歿贈伯，賜諡。蓋上幸承天時，行宮遭火，炳負上出煙燄中，以此受眷知。而弇州力辨，以為無之。今觀世廟實錄，備載此事，且只云炳一人負上出，安得謂之無？豈弇州未嘗寓目《世宗實錄》耶？抑憎其人，因沒其功也？至成國公朱公靖（希忠）墓碑亦載此事，云公與陸公炳，同負上以出。此江陵公筆，可見兩人又同立大勛矣。然朱之衛上，他無可考，惟見此碑云。按上遇火，在衛輝府，時宿衛大臣，遲遲未至，獨炳最先，挾上升輿，此又《湖廣通志》所紀也。陸東湖為緹帥，諸諫官下詔獄者，為周全存活者甚眾。而朱葵亭亦愛樂士大夫，延禮加等，皆近代貴幸所罕睹。近日王封南相公，為太監張宏墓志，云宏掖上出行宮火中，則同功者三人矣。　　【世官】西北士大夫，以戰功得世開五等者，有咸寧、靖遠之屬，若吳中則惟武功伯徐元玉，然不得終其身。吾浙東則有誠意、新建二家，俱世襲，劉開國元功，自宜百世，然傅至裔孫世延，以恢戾好訐，今上初年，已逐回原籍青田受錮，後始得釋回南京耳。王氏封而旋奪，至隆慶初，始復故爵，其子正億得襲，正億子承勛繼之，今總漕淮陰。其人亦略知文藝。　　性甚和易，然染勛貴餘習，自聲色游畋之外，別無雅嗜。且嬖妾為政，久而不堪其凌，至訟言於朝，擊之獄，復竄去。冑子又未立，將來大有可慮。伯安先生遺澤，恐不能五世矣。至若金吾之秩，又大遜邑封，不過仗士列校之長耳，予幼時識緹帥徐蘭臯（有慶），故華亭相公長曾孫，而太常寅陽（元春）塚嫡也，衣裝舉動，全如紅霉子無別。時，文貞公下世甫三數年耳，以故申吳門相公，力辭武蔭，每謂人曰：「我本書生起家，身後子孫通塞不可知，第還我窮秀才面目足矣。奈何變衣巾為兜鍪，古籍行伍，親死不喪，世世作健兒乎！」真遠識之言。　　閣臣預邊功，自正德初年後，不經見。嘉靖間，惟夏貴溪暴貴，自擬世襲錦衣。夏既伏法，且無後。翟諸城亦如之，則自以故相行九邊得之者，體例稍殊。直至嚴分宜，而諸孫始現任金吾，及世蕃誅，盡削去。若楊新都與毛、蔣諸相，翊戴世宗入紹，初蔭世伯爵，今降為指揮四品，又非可同日語者。華亭武蔭，蓋與分宜同事，不能獨異。然當其在相位時，已與陸武惠、劉太保二緹帥締兒女姻，一在荊之景陵，一在黃之麻城。後陸敗被籍，高新鄭欲以法並籍文貞，賴江陵而解。麻城之婿，後亦以嫁中產不明，與妻姪輩爭扌冓不休。蓋文貞學問稍雜權術，初欲收二弁以為用，不虞後之貽害也。若張江陵之甫蔭旋革，又不足言矣。吾郡城亦有二錦衣：一則項襄毅之後，其平滿四定流賊，功甚大，僅得一百戶，然以裔孫為吳太宰婿，始改外衛為錦衣，今又傳三世矣。後則趙少保（文華）為項氏贅婿，亦居禾郡，其次子怡思，以少保平倭功，蔭錦衣，世襲正千戶。　　理南鎮撫司，奉使歸，驕蹇自恣，撫按監司候謁，俱不以時見，或至不答拜。未幾，少保敗，旋歿，即坐侵餉追賊。時宦浙諸公尚俱在事，捕怡思拷掠，楚毒備至，繫獄幾三十年，賊猶未及數，直至萬曆十年大霈，始得釋放從戒。其人久居京師，對人不能吳音，在家庭亦作燕市語。可見功爵延世，亦非甚幸事也！　　【定襄王】靖難功臣，英國張、成國朱俱三世贈王，為極盛。朱氏最後則定襄王希忠，以封在故相張居正時，言官交攻，歸罪權臣，遂並定興王張懋奪之。以故相會引懋例，封希忠也。　　然希忠微有勞可錄，若其祖平陰王勇者，陷英宗蒙塵，罪真當奪，而言路願不之及也。又如成化中宣平王朱永，始由撫寧伯得侯，又從侯晉保國公，歿而賁真王叨上諡，其人不過下附汪直，上欺憲宗，冒功濫賞，其罪視王越有加，乃至今無人議削。　　何以服希忠及懋地下耶？　　【補蔭】開國無勛，如李韓公、傅潁公，俱以嫌死，不及嗣爵。嘉靖間，繼絕世，亦無敢議及者。近代王弇州，始昌言當繼故封，自是公論。然二公後俱微甚，無可徵考。而潁公之後，遂有杭州市棍名傅時者，冒稱友德後人，幾欲承襲，會事敗而止。蓋湯、鄧、常、李諸將，尚有裔孫為錦衣，易於稽核。　　二公在國初已夷於輿隸矣。近年朱侍御（鳳翔）疏請改於忠愍（謙）之蔭為錦衣，胡襄愍（宗憲）宜與外衛指揮，時東明石司馬（星）在事覆准，得旨允行。胡之功過相當，即得一男爵非過。若於忠愍本無後，其子名晃者，官至應天府尹，已立姪為嗣。然富弼、司馬光在宋亦無子，亦何害其不朽。若秦檜以妻姪為嗣，改王氏為秦，則並非秦宗矣。今杭人諱言檜後，我正以為不必諱也。朱疏又云：尚有冒功當革者二人，為故尚書凌雲翼，蔭錦衣世千戶；故少卿史際，蔭錦衣世百戶。石司馬覆疏時，凌子元超、史子繼書，俱曆官指揮使僉事，錦衣大堂，雖已罷任，俱在輦下，乃依違其詞云：「俟二臣身終之日再議。」其後繼書子仍得世襲，而凌氏以貧至今未襲也。凌洋山羅旁之功，不下殷石汀，此蔭似不為濫。史雁峰以家丁拒倭，績雖少遜，然破家徇國，亦足為倡義者勸。徒以二公俱為故相江陵客，不免剪抑太過。要之江陵功，豈可亦終泯耶？　　【嗣封新建伯】新建伯王瑞樓（承勛），文成先生塚孫也。　　為故大司馬吳環洲（兌）婿，婚媾多年，無所出，乃納杭人沙相之女為妾。相故椽吏，以宛平典史罷斥，因留京師，市井梟黠也。居久之，沙已孕，嫡不能容，至遣歸家。相乃上疏，謂吳氏會親以誥券相授，自言身係石女，不知人道，許代為正室，且已生子，當襲爵為言。承勛力辨，謂沙實妾，且子產於沙氏，非真其遺體。上下兩疏勘議，竟離其妾，而遠其子於沙氏。又十許年而新建為漕帥，則吳夫人歿矣，追念沙氏不置，復招致淮陰署中，寵待有加。所生兒已長，亦遂留於舍。沙復與惡少通體，憎其子礙眼，以藥鴆之，人始曉然非王氏種，實沙相京師所抱假子矣。既鴆子不遂，又鴆厥夫，其跡彰露。新建無計，謀之李中丞，中丞謬語之曰：「公為勛貴重臣，非他官比，宜聞之朝。」或謂中丞知新建橐中，富有珍異及古玩不貲，借以挾之。必飽所欲，新建疏上，得旨，果即命淮上撫按會問，則事在中丞掌握間矣，其間暖昧不能盡知。初發郡邑共獻，不能決。乃以淮徐道臣鞫之，比拷訊，具如承勛所奏，乃擬沙極刑，轉詳中丞，至黃河中流，忽自沈洪波，不及正刑。撫按遂具獄上之朝，事得粗結。然聞沙氏故在人間，至今未死。其所斥假子，復有子，且將來爭茅土。蓋新建年將稀齡，尚水有血胤也。　　當讞此案時，苕上卜養庵（汝梁）為淮徐道，為余詳言始末。　　沙氏色寢，且已衰，獨辨有口。卜叱問之曰：「人間弒夫雖惡極，然理亦有之。汝何忍自戕其兒？」沙曰：「爺爺錯了，從來自肉自痛，那有此理？」滿口俱杭州鄉談，令人撫掌不能已。　　【魏公徐鵬舉】徐鵬舉者，中山武寧王七世孫也。父奎璧，夢宋岳鄂王語之曰：「吾一生艱苦，為權奸所陷，今世且投汝家，享幾十年安閒富貴。」比生，遂以岳之字名之。及長則父已歿，以正德十二年嗣祖爵。至今上初元始薨。凡享國五十七年，為掌府及南京守備者數任，備極榮寵。較之武穆遭際，不啻什佰過之。然溺愛嬖妾鄭氏，冒封夫人，因欲立其所生子邦寧，而棄長子邦瑞弗立，為言官所聚劾，致奪祿革管事，追奪鄭氏所得告身，生平舉動乖舛如此。其為守備時，值振武營兵變，為亂卒呼為草包，狼狽而走，全無名將風概。豈輸過已久，漸失其故吾耶？又聞之金陵人云：鵬舉治圃於白門郊外，見一邱隆起。立命夷為平地。左右以形家言力止之，不聽。比發之，乃大塚。或諫弗啟，又大怒。劃之，則宋相秦忠獻墓也，閱之大喜，剖其棺，棄骸水中。人謂真武穆報冤云。然成化乙巳，盜發秦墓於江寧鎮，已有人記之矣。容再詢之金陵故老。　　【爵主兵主】凡公、侯、伯家，最尊嫡長，其承襲世封者，舉宗呼為爵主。一切吉凶大事，以及爭閱構鬥，皆聽爵主分剖曲直。其罪稍輕，不必送法司者，得自行笞禁，不避尊行，亦猶天家親藩，及郡王體例，最合古人宗法。然惟開國靖難諸故家為然，其他暴貴者，不能盡聽約束矣。又軍中僚伍偏裨，以及幕賓，稍為雅談者，每呼正任總兵官為兵主。此惟大將專生殺者為然，副將以下，即貴至橫玉，僅呼為帥主耳。蓋亦唐人以使主稱節度大使意也。宋世使者出疆，亦名正使為使主。其副使犯令，雖尊官亦得用軍法誅之。　　【服色之僭】天下服飾，僭擬無等者，有三種。其一則勛戚，如公侯伯支子勛衛，為散騎舍人，其官止八品耳，乃家居或廢罷者，皆衣麟服，擊金帶，頂褐蓋，自稱勛府。其他戚臣，如駙馬之庶子，例為齊民。會見一人，以白身納外衛指揮空銜，其衣亦如勛衛，而衷以四爪象龍，尤可駭怪。其一為內官，在京內臣稍家溫者，輒服似蟒，似鬥牛之衣，名為草獸，金碧晃目，揚鞭長安道上，無人敢問。至於王府承奉，會奉旨賜飛魚者不必言，他即未賜者，亦被蟒腰玉，與撫按藩臬往遠宴會，恬不為怪也。其一為婦人，在外士人妻女，相沿襲用袍帶，固天下通弊，若京師則異極矣，至賤如長班，至積如教坊，其婦外出，莫不首戴珠箍，身被文繡，一切白澤麒麟、飛魚、坐蟒，靡不有之。且乘坐肩輿，揭簾露面，與閣部公卿，交錯於康逵，前驅既不呵止，大老亦不詰責，真天地間大災孽。嘉靖間霍南海，近年沈商丘，俱抗疏昌言，力禁僭侈，而獨不及此三種，何耶？　　【永樂間後宮父恩澤】永樂七年冊封張氏為貴妃，故河間忠武王（玉）女也。封權氏為賢妃，父永均為光祿寺卿。任氏為順妃，父添年為鴻臚寺卿。王氏為昭容，父□□。李氏為昭儀，父文命；呂氏為婕妤，父貴真，俱為光祿寺少卿。崔氏為美人，父得霏為鴻臚少卿。諸嬪御除張氏外，惟王氏為蘇州人，餘五人皆朝鮮人也。蓋文皇時，尚不拒高麗獻女口，而其父立拜清卿，亦非後世戚畹所可望。且英國生前為靖難功臣第一，而其女亦備貴嬪之選，豈用西晉胡奮女例耶？即權賢妃封后，即侍車駕北征，次年十二月上南還，至臨城，權氏以疾薨，賜諡恭獻，權厝於嶧縣。後永樂末，皇太孫選鴻臚序班孫忠之女，為太孫妃，反不聞遷官。即孝烈皇后，在世宗朝為貴嬪時，其父方銳，亦僅為錦衣鎮撫；至嘉靖十三年，孝烈正位中宮，始升都指揮使；至十八年隨幸承天，始封伯；二十一年壬寅，孝烈擁護宮人之變，銳始進封侯云。洪武二十二年，封胡充妃姪胡顯為梁國公，食祿二千石，世襲顯由都督僉事超拜上公，戚里如此恩澤，近古所無。不謂聖祖有此。　　【外戚封爵同邑】五等之爵，其封號有至再者。如忠誠伯，前有文臣茹常，後有武臣陸炳。以及惠安、順義之屬，屢見矣。　　雖於國體無關，然識者已譏當事之不學至此。如安平伯，則景帝登極，已封故宣廟賢妃吳氏之弟名安者，其時賢妃稱皇太后，故安循往例，得開茅土。至英宗反正，太后仍稱賢妃，安辭爵邑，上准辭，拜錦衣指揮使矣。嘉靖十八年，世宗孝烈皇后父方銳，以左都督進封，亦號安平伯，猶曰一時失誤也。廿一年，孝烈方后以宮婢構逆，擁衛聖躬，受非常寵眷，銳亦進侯爵。　　何以仍號安平，不改正耶？況外戚爵邑有幾，吳安為廢后既奪之封，豈是佳事？況廢絕尤上所惡聞，猶幸世宗不核故牒，得免深求。而當事元老、貴溪、分宜，亦鹵莽極矣！按安平侯伯，在永樂中，直隸懷遠人李遠者，以靖難功封侯，其子安，襲伯爵，即於文皇朝，坐法削爵謫戍矣。至方銳而三見焉。李安與吳安，俱不得延世其不祥尤甚，何以屢襲其號，蓋是時上方事玄，閣臣禮卿，惟考據諸真靈位業耳。其他古今之學，既不暇及也！　　【孝穆后外家】孝宗生母孝穆皇后，本姓紀氏；其後誤以為李，使李氏得冒認，追其先為慶元伯；最後內官陸愷者，又有云孝穆親兄，則已三易姓矣。乃成化末年，又有一說，則穆后之先。本江西南昌新建縣丁家道口人，其先有穆先者，生而重瞳，永樂間為王府官屬，罪當族誅，乃逃難於廣西苗洞中，又三世而生后，及長與表妹李氏，同日入宮，因並報為李姓。　　其親父聞妃承恩，曾來省女，中途聞孝穆已薨，自恨病死。其弟素不慧，幼育於內侍陸愷家，故愷自名為戚畹。當時有一御史，南昌人丁隆者在朝，即其宗人也，稔知本末，欲暴其事，會隆貶外而止。據此，則仙源甚遠，亦甚明。當時訪求，何以竟不及此？新建丁至今為大族，侍郎以忠、大參此呂，工部此召，皆共裔也。　　【沈祿】沈祿者，京師人，由舉人授通政司經歷，其妻為壽寧侯張巒妹，敬皇后姑也。孝宗登基，以椒房恩澤，傳升為通政司右參議。尋進通政，再進本司使，後為禮部右侍郎，卒贈禮部尚書，飾終之典甚備。夫以本衙門幕職，即擢為堂官，此亦創見之事。時，博野劉文穆當國，何無一言諫止？況三原王端毅為太宰，亦不聞以職掌執奏，大不可解。孝宗仁聖，於斜封墨敕，最為有節，而季年傅升官，積至七百六十餘員。直至武宗登基，洛陽劉文靖當國，始革之。蓋承成化以來，濫授冗員，俱以中旨批出，遂習為故常，不以為怪也。若正德中之冒偽，又不可勝紀矣。自新都楊文忠廓清之後，三朝嗣統，此弊遂漸以絕。弘治五年，通政司經歷高祿，傅升本司參議，吏部尚書王恕，執奏不允。至十一年九月，又升本司通政使。祿由舉人，亦壽寧侯張鶴齡之妹夫也。又弘治十二年，湖廣按察司僉事祝祥，因母老乞改京職，以便侍養，吏部奏請以原官改山東河南，中旨改為尚寶司卿。祥由成化十一年進士，亦壽寧侯姻戚也。當時張氏恃恩恣橫，其姻戚奮自科目者，尚無恥如此，若右列不可勝紀矣！又御史張岐，乃昌國公張巒之弟，中宮親叔也，以進士起家，亦傅升僉都御史。　　【曹祖】浙民曹祖，有子鼎，為壽寧侯張鶴齡僕。正德初，劉瑾用事，祖上書數鼎惡，且自言其生兆應天。曹祖之語多幻妄，瑾怒罪之，械還浙。正德十年十月，又來依鼎，鼎不禮其父，祖遂並恨張氏，擊登聞鼓，訴鶴齡兄弟陰圖不軌。上震怒，命多官廷鞫，又命司禮監東廠訊之，禁鶴齡兄弟，不許朝參。　　會祖自裁於獄，上益疑怒，降旨詰責。刑部尚書張子麟，下原問主事，及提牢巡風官於詔獄，窮治之。覆疏謂祖所奏，既無左驗，實懼罪服毒。時，張氏闔門惴恐，禍且叵測，乃大行金於內，昭聖亦百端祈請，事稍懈猶罰子麟等俸，二張朝參，究終罷不許。史所記如此。按壽寧、建昌二侯，在武宗朝。已不免謀逆之謗，其平日橫恣，失人心可知，何待世宗時始敗？且張氏慣以睚眥殺人，至嘉靖十二年，延齡讞辭中，所列殺僧、殺婢諸事，俱有寶跡。因追治正德間原問官罪，悉逮下獄，株連縉紳數十人。而曹祖之果自盡與否，終莫能明也。蓋張氏弟兄生平宜破家殺身事不少，特坐以大逆，則不服耳。　　【中宮外家恩澤】本朝外戚世爵，至世宗盡革之。即如玉田伯蔣氏，為上生母孝慈后家，亦僅許其子終身。泰和伯陳氏，為世宗元配孝潔后家，其子已不得襲。惟孝烈后父安平方氏，以中宮擁衛大勛，得延一世，此特恩，非例也。至穆宗元配德平李氏，則一世止矣。今上嫡母仁聖后父，固安陳氏長子，亦僅襲錦衣。惟生母慈聖后武清李氏，得三世，稍異，然以上孝通神明，不為過也。至中宮父永寧伯王偉歿，其子棟得襲為優厚。至丁未年而棟卒，其母趙氏為孫乞恩承襲，上命棟子明輔襲祖伯爵，時署部少宰楊時喬，力諫不從，上但云後不為例而已。蓋自世宗裁定恩澤，立為永制，至是已八十年。僅有武清一家三世，而今王氏再得之，即孝烈后無敢望焉。似此曠典，獨厚中宮，猶疑上薄於元配，是殆不然。　　【戚畹不學】戚畹李文全聖母慈聖太后之同產，故武清侯（偉）之長子也。生長富貴，未嘗就外傅。有長婿曰錢賑民，故戚畹安昌伯承宗之裔孫，襲職錦衣帶俸指揮使，一日具筐篚饋其長子名誠銘者，適為文全所見，索刺觀之，則稱制眷弟，蓋錢時方丁艱也。閱之大怒，碎其刺，笞其僕而遣之。錢出不意，急往謝罪。且問名帖何以見毀。乃云：「汝不過吾長婿，安能制其小舅，乃作爾許稱耶？」錢心知其憨矣，乃謬謝曰：「是誠誤。但此後當改何稱？」文全徐思之曰：「只寫姊夫生可也。」一時傅以為笑。　　【戚里肩輿之濫】武臣貴至上公，無得乘轎。即上馬，不許用橙杌。至近代惟定、成英三公，或以屢代郊天，或以久居班首，間賜肩輿，以為曠典。嘉靖末年，安平伯方銳，以中宮父得之。其子承裕，以直內撰玄文，亦得賜，稍為出格。今上初元，固安伯陳景行。武清伯李偉，皆甫封即得，然以外祖尊重，前代所無，特加優禮，非過也。未幾，而永年伯王偉亦得之，亦以中宮父也。李偉歿，而子文全襲爵，已屬殊恩。襲甫三年，為戊子歲，以上閱壽宮，命之居守，暫假得賜。竣事復請，上遂許乘，言官爭之不得。自是戚里紛紛陳乞肩輿，不勝紀，亦不足貴矣。　　近年文全之子誠銘襲封，亦隨例乞轎，上初猶拒之，後亦竟賜。


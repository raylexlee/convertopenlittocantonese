
			　　清師破竹壓江頭，南國中興事可羞。

　　無數舟檣浮海遁，土崩瓦解萬民愁。

　　誠意元勳啟後昆，中興敕鎮太平營。

　　楚師東下軍威挫，胡馬南馳國勢傾。

　　舟發近依江滸岸，帆飛遙指福山城。

　　黎元久未知金革，從此三吳悉受兵。

　　自五月十七日起，江中炮聲不絕。舟師蔽江而下，亦有收港登陸者，云：係板子畿打仗。水師王炳卿部下多浙江人，鄭總兵部下多福建人，悉以紅布裹頭，望之如火。而鄭兵尤多，其慣戰水兵，號曰「黑鬼」，深識水性，能出沒波濤者，然皆被清朝列銃金山兩岸打傷，茫茫思逃性命，而鄭帥素無守江南之志，徑由大江入海歸福建矣。
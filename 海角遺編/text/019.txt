
			　　江上精兵在福山，寶刀磨礪月弓彎。

　　共勷義舉扶王室，不斬樓蘭誓不還。

　　玉葉親王號義陽，舉兵協力掃攙搶。

　　羽書飛遞傳消息，鄉勇騰歡膽愈張。

　　福山地形濱海，民好鬥爭，尚勇力。兼有浙兵、鹽徒雜處，風俗獷悍，民不畏死，自古然也。聞知嚴子張欲襲蘇州，乃推芮觀為主，何羽君、陳震之及通州人王梅生等助之。陳震之，福山人，弘光朝積功官至水師參將。何羽君諱鳳翔，本貫浙江，今為福山人。弘光朝官至游擊將軍。王梅生諱英，綽號矮腳虎。有官兵八百，民兵五千，挑選得精勇三千願為前部，申文約廿八日午時齊赴小東門外演武場，求嚴爺閱操聽點。是日，子張令頭目各以軍禮相見。子張閱眾兵中尚有蓬頭赤腳者，吩咐盔甲、兵器俱要整齊，令暫且歸營，各守洵地，候義陽王軍到，一同出師。

			　　戈戟如林起義兵，同聲異口滅時營。

　　只因對答音差誤，殃及莊窠陶巨卿。

　　威容凜凜奮前驅，力號千斤身姓朱。

　　矢無虛發雄兵退，方信虞城有丈夫。

　　時子求死後，凡係曾投時家營者，即指為詐人之徒，鄉兵無不切齒，拿住時輕則吊打，重則戮死。有莊窠地方陶巨卿，整頓快船，統率鄉兵，合瞿舍錢氏錢沖霄等到小東門外時，鄉兵稟何羽君之約，一時大集，槍刀密布，扎住腳，時後到者必盤詰是那裡來的。巨卿船上人信口漫應曰：「我們是自家營裡。」自字與時字本縣土音相似，眾人以為時家營也，攢槊刺之，後船錢沖霄等急忙招架分辯，惟見矢石亂下，著傷者、赴水者嚷做一堆，而巨卿已先死於亂槍下矣。

　　通河橋鄉兵是朱南泉統領，十六日早晨聞清師將去，南泉率眾躡之至橋西社壇相近，悄無人聲。忽見人家沿街樓底下有一胡裝兵，正在吃煙，南泉一矢射之，恰中其腹，其人負痛大叫一聲，即聽得樓上一片著甲聲響，一人被甲者先跳下來，舉刀亂砍；這邊鄉兵的槍早折了十餘根。南泉見其勢勇，再復一箭，其人中箭倒退，南泉因率眾人亦退十餘丈之地紮腳。只見樓上約有四十多兵，都披鐵甲持兵器，正欲打仗。
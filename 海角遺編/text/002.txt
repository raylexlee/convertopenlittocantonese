
			　　鐵甕城高，金山渡闊，長江天塹悠悠。高侯遇害，史老盡忠，清人已入揚州，地慘天愁。見人披甲冑，馬驟驊騮，投鞭欲斷流，又咆哮進據瓜州。賴鄭帥威靈，閩中精銳，巍然南岸停舟。寧知敵計狡，趁火光暗渡貔貅。鄭師不戰自亂，崩潰勢難留。歎南國中興從此全休。

　　《長相思》

　　左帥西來，清兵南下，金陵半壁如絲。奸臣誤國，藩鎮反分移。可惜靖南殞首，一霎時，散盡熊羆。想今朝，風流江左，新亭淚有誰。後庭玉樹，惟日事花酒，如醉如癡。待長戈指闕，放馬奔馳。空說中興大業，千載後，猶被人嗤。金山上，如麻銃炮，到處悉平夷。

　　《滿庭芳》

　　高侯遇害二劉降，義勇孤軍獨激昂。鐵馬飛騰真鐵漢，金丸服蟒備金湯。丹心映日忠臣史，俠節凌霜虎將黃。箕尾高騎歸碧落，大明末造植綱常。

　　《弔黃靖南》

　　五月初，旬塘報言揚州已破，史閣部陣歿，清兵臨瓜埠，鎮江只有客將鄭彩守禦。鄭曰：「陸地衝殺非我所長，截之江中此我事也。」清兵列陣於半江，發大炮直打到北岸，於是百姓家家戶戶拈香頂祝，望其死守。至初八夜月黑，忽然北岸火光無數，只道敵人出軍嚴兵對壘，孰知卻從上流乘黑而渡，反從背後陸地上發喊殺起，鄭彩即開船遁走，軍資器械喪失殆盡。次日，清師據鎮江城，而長江之險無可控遏矣。
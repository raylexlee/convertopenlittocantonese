
			　　敵人壓境反移兵，此是奸臣規避精。

　　火器一時咸藉寇，子求難免失機名。

　　西莊火起敵雲屯，壯士操戈氣欲吞。

　　可恨龍光懷異志，反教急急閉城門。

　　自嚴子張被擒而後，胡龍光招的兵，自號胡家營。時子求亦招兵，號時家營。將及半月間，子求所部亦不下千人，立營於南門外二圖地方，當敵來要衝。然子求心上不論清朝與明朝，惟要乘此機會報昔年之怨，名為拒敵，實欲延敵。

　　是月十三日早上，他先曉得清朝大兵將至，自己預率麾下八百餘人齊上快船，以出巡為名，實則袖手旁觀。為規避狡計，本營只留百餘人看守。及清兵到，亂箭射來，一哄潰散，凡營中所備大銃、火藥、軍資、器械，盡為敵有。長驅至南門，城中人方知覺，而城南民死鋒鏑如亂麻矣，悲哉！
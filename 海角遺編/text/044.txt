
			　　赴任匆匆到練塘，鄉兵擾亂勢猖狂。

　　舟行水國迷鄉導，髮式金錢難掩藏。

　　雷動干戈四望起，雲從隸卒一時忙。

　　解紛不遇老成諫，險把仁慈父母傷。

　　城郭新經殘破，街坊絕少人煙。龍光鬧亂擾琴川，又遇書生愚見。失火池魚殃及，亡猿林木禍延。耀兵張示六門傳，徒教黎民膽顫。

　　《西江月》

　　洪知縣諱一緯，清朝開國常熟縣第一個知縣也。是時鄉兵大亂，城中又是空的，不敢竟來上任。練塘村離南門外三四十里，洪知縣先到此駐紮，打探消息，孰知正落在凌飛熊手裡。飛熊是心粗膽大、無天無地之輩，統領鄉兵團團圍住，鳴鑼舉炮，殺將攏來。洪知縣嚇得魂不附體，手下人皆是剃髮的，都亂竄起來，跑的跑，躲的躲。

　　凌四拿住知縣，細細唾罵，又要打，又要殺，正在危急，虧得鄉紳趙景之在彼避亂居住，忙遣人分解曰：「知縣是父母官，若弄殺了，必然又惹出大禍來，斷斷不可。」因此洪知縣得以單舸返棹。仍投土都堂處請兵去了。
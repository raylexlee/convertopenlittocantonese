
			　　賦性貪饕陳汝揚，天教大命劫中戕。

　　喉中作響留餘氣，跪綁旗竿慘異常。

　　血污刀痕與鬼鄰，板門抬救僅留身。

　　從來大難得不死，可卜滔滔後祿臻。

　　陳汝揚，大司空益吾徒弟也。住北旱門內，生而白皙，美鬚髯，容貌魁梧，然性貪饕，往往仗勢詐人，作事不正。先是七月初旬，夜夢被城隍大神拿去，責三十板，覺時腿即有痛意。汝揚特備三牲，親到廟中祈禱，因患腿癱遷脫，尚未出城。城破，家僮奔報，不能行走，夫妻惟對泣而已。被兵丁綁在陸貽吉家旗竿上殺死，其妻則槍戮死於家中牀下。第三日兵去後，裡人見之，以刀斷其縛，而喉中尚有餘氣作聲，慘死之狀觀者不忍正視焉。大數已盡，實有神明先為之兆者也。

　　周秋卿，自幼隨父仲禹久宦廣東、福建間，以讀書人兼習弓馬知兵法者。
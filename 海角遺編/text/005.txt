
			　　從來騷擾是兵丁，雞犬何由得不驚。

　　復振偶然小得意，誤教蠢子喪殘生。

　　鼎沸中原起戰攻，兵丁騷擾四方同。

　　邊疆遇敵神魂喪，內地欺民氣概雄。

　　馬過村坊人競竄，舟經驛路室俱空。

　　可憐老幼填溝壑，安得王師救困窮。

　　操江座船二十四日擱在謝家橋下，有火攻營兵數人，走到朱涇內高復振家捉雞鴨，被地方喊起，連雞鴨並兵解來。操江親審，掠民雞犬捆打四十棍，穿箭游營，即出示禁緝，一軍肅然。復振即高二面稟操江，他贏了官師豈不得意。到第二日，便是百姓欺兵丁了。

			　　眾怒由來難犯，子求為此家捐。不思悔過蓋前愆，反去安排暗箭。腹劍賢奸莫辨，口蜜黑白倒顛。直教貽禍滿琴川，換盡子張局面。

　　《西江月》

　　自古淪亡為聽偏，義陽空握大兵權。

　　子求暗裡思操刃，來貢無端欲改弦。

　　世事玄黃任征戰，人心蒼白尤倒顛。

　　紛紛擾亂如狼虎，寧計師和保萬全。

　　欲行千里殺麒麟，同室相殘似越秦。

　　公道一毫無用處，空教野老淚沾巾。

　　時子求諱敏，丁丑科進士也。崇禎朝做兵科給事，居鄉縱奴僕行勢，百姓怨之。曾毀其居室，延燒及其母棺，故子求與邑人有刻骨之恨。至是見兵權不歸己，而獨重嚴宦，口雖不言，內裡遂萌妒忌之意。先謁義陽王於崇明，歸即自立營頭，招聚無賴，有兵千人，號時家營。
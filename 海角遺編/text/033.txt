
			　　急雨淋頭，斜風劈面，聽關南殺聲一片。出城途路正泥濘，魂飛膽喪聲聲顫。甲第才人，深閨名媛，分不得老幼貴賤。天翻地覆各逃生，是亙古未經奇變。

　　《踏莎行》

　　清師問罪肆誅罰，南關一帶惟戰骨。黎庶數當窮，城門閉不通。遍地急搜索，逢人便斬馘，頃刻滿城空，血流琴水紅。

　　《菩薩蠻》

　　十三日上午天氣晴明，下午陰雲四合，黃昏起大風，至十四日辰時下雨，午時如注，直至一更方止。是日辰時城破，胡家營守門兵去後，百姓方得出城，其男女老幼得捱擠出城者，但見額傷血污，跣足蓬頭，覓子尋爺，呼兄喚弟，哭哭啼啼，在大風雨中，不顧泥濘，星散亂走，真正做出《幽閨記》也。

			　　鄉兵擾亂多兇暴，仇殺紛紛莫訴告。胡馬雲屯不敢侵，伯韜暗作鄉導。投姑蘇，給旗號，指日煙塵堪迅掃。更兼借箸向前籌，軍馬密教三路到。

　　《鷓鴣天》

　　客將揮揚氣勵雲，自誇驍勇冠三軍。

　　百人不滿屯察院，何異驅羊入虎群。

　　朱伯韜隨獻計與蕭參將，大意云：九鄉四鎮鄉兵無非各保村落，互相仇殺，不足為慮；只有嚴子張一軍在南門外三里橋出沒，福山營兵與縣城懸隔四十里，鞭雖長不能及馬腹，若用三路人馬剋期攻其無備，縣中是一空城，自然唾手下矣。蕭參將因詐傳令，差夏都司統滿洲兵六百人，從太倉旱路而向西入，徐元直領水軍從西湖南而入，蕭參將自統大軍從州塘大道水陸進發，訂於十五日發兵，十七日到縣。朱伯韜信以為實，得意先歸，其實土都堂已檄四府提督汪統勁兵二千員，錢參將副之，蕭參將不過領四五百人，別作一小營為鄉導耳。
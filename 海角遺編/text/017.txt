
			　　吳俠圍城辱罵，固山斂爪收牙。忽然兩翼眾喧嘩，衝殺奮戈驟馬。流水變為赤血，死屍布地如麻。蟠門剩得暮啼鴉，潰裂勢如崩瓦。

　　《西江月》

　　江陰士庶義旗揚，典史嚴公為首倡。

　　小小孤城忠節備，昭昭汗簡姓名香。

　　門開邊月隨弓影，戰苦胡塵暗劍光。

　　降虜靦顏來樹敵，天教此地挫鋒芒。

　　蘇州既亂，豫王檄李固山統軍來援。李固山，先朝遼東參將李永芳之子，大將軍李成梁之苗裔也。進得城時，紮營在蟠門內空地上，號令嚴肅，白腰鄉兵連日在城外隔水叫罵，揚威耀武，候他出城廝殺，固山令軍中偃旗息鼓，寂然不動。到第三日，潛差一支兵出閶門，抄其西，一支兵出葑門，抄其東，覘城外正罵得興頭時，城頭上擂鼓放炮，吶喊起來。眾鄉兵只道是城內有兵衝出，那知後邊已圍住，反向城濠衝殺攏來，殺得屍橫遍地，一似摧枯拉朽，砍瓜截瓠，房子化為白地，因此其黨退入太湖，不敢輕意犯城矣。
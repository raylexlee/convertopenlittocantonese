
			　　卻說司隸校尉解光，因見王莽去職，丁傅用事，也來迎合當道，劾奏曲陽侯王根，及成都侯王況。況係王商嗣子，所犯過惡，俱見奏章，略述如後：
　　　竊見曲陽侯王根，三世據權，五將秉政，天下輻輳，贓累巨萬，縱橫恣意，大治室第。第中築造土山，矗立兩市，殿上赤墀，門戶青瑣。游觀射獵，使僕從被甲，持弓弩，陳步兵，止宿離宮。水衡官名。供張，發民治道，百姓苦其役。內懷奸邪，欲筦朝政，推近吏主簿張業為尚書，蔽上壅下，內塞王路，外交藩臣。按根骨肉至親，社稷大臣，先帝棄天下，根不悲哀，思慕山陵未成，公然聘取掖庭女樂殷嚴王飛君等，置酒歌舞，捐忘先帝厚恩，背臣子義。根兄子成都侯況，幸得以外親繼列侯侍中，不思報德，亦聘娶故掖庭貴人為妻，皆無人臣禮，大不敬不道。應按律懲治，為人臣戒！
　　哀帝自即位後，也因王氏勢盛，欲加抑損，好得收回主權，躬親大政。既有此意，奈何復封丁傅。既將王莽免官，復得解光彈劾王根，當然中意，不過大不敬不道罪名，究嫌太重，且對著太皇太后，亦覺不情，乃只遣根就國，黜免況為庶人。到了九月庚申日，地忽大震，自京師至北方，凡郡國三十餘處，城郭多被震坍，壓死人民四百餘人。哀帝因災異過巨，下詔詢問群臣，待詔李尋上書奏對道：
　　　臣聞日者眾陽之長，人君之表也。君不修道，則日失其度，晻昧無光。間者日光失明，珥蜺數作，珥蜺係日旁雲氣。
　　小臣不知內事，竊以日視陛下，志操衰於始初多矣。唯陛下執乾綱之德，強志守度，毋聽女謁邪臣之欺，與諸阿保乳母甘言卑詞之托，勉顧大義，絕小不忍，有不得已，只可賜以貨財，不可私以官位。臣聞月者眾陰之長，妃後大臣諸侯之象也。間者月數為變，此為母后與政亂朝，陰陽俱傷，兩不相便。外臣不知朝事，竊信天文如此，近臣已不足仗矣。唯陛下親求賢士，以崇社稷，尊強本朝。臣聞五行以水為本，水為準平。王道公正修明，則百川理，落脈通，偏黨失綱，則湧濫為敗。今汝潁漂湧，與雨水並為民害，咎在皇甫卿士之屬，唯陛下抑外親大臣。臣聞地道柔靜，陰之常義，間者關東地數震，宜務崇陽抑陰以救其咎。傳曰：「土之美者善養禾，君之明者善養士。」中人皆可使為君子，如近世貢禹，以言事忠切，得蒙寵榮，當此之時，士之厲身立名者甚多。及京兆尹王章，坐言事誅滅，於是智者結舌，邪偽並興，外戚專命，女宮作亂。此行事之敗，往者不可及，來者猶可追也。願陛下進賢退不肖，則聖德清明，休和翔洽，泰階平而天下自寧矣。
　　原來哀帝初政，也想力除前弊，崇儉黜奢。曾罷樂府官，及官織綺繡，除任子令，漢制凡吏二千石以上視事滿三年，得任子弟一人為郎，不以德選，至此才命革除。與誹謗詆欺法，出宮人，免官奴婢，益小吏俸，政事皆由己出，海內頗喁喁望治。偏是傅太后從中干政，稱尊號，植私親，鬧個不了，反使哀帝胸無主宰，漸即怠荒。僅閱半年，便致怠弛，無怪後來不長。李尋所言，明明是借著變異，勸勉哀帝，指斥傅太后。哀帝尚知尋忠直，擢為黃門侍郎，唯欲防閒太后，裁抑外家，實在無此能力，只好模糊過去。但朝臣已分為兩派，一派是排斥傅氏，不使預政。一半是阿附傅氏，專務承顏。傅太后日思攬權，見有反對的大臣，定欲驅除，好教公卿大夫，聯絡一氣，免受牽掣。大司空汜鄉侯何武，遇事持正，不肯阿諛，傅太后心下不樂，密令私人伺武過失。適武有後母在家，往迎不至，即被近臣舉劾，斥武事親不篤，難勝三公重任。哀帝亦欲改易大臣，乃令武免官就國，調大司馬師丹為大司空。師丹係瑯琊東武縣人，表字仲公，少從匡衡學詩，得舉孝廉，累次超擢，曾為太子太傅，教授哀帝。既受任為大司空，也與傅氏一派不合，前後奏章數十上，無非援三年無改的古訓，規諷哀帝改政太急，濫封丁傅。哀帝非不感動，但為傅丁兩后所壓迫，也是無可如何。惟有一侍中傅遷，為傅太后從姪，人品奸邪，輿論不容，哀帝因將遷罷職，遣歸故郡。不意傅太后出來干涉，硬要哀帝復還遷官，留任宮廷。哀帝無法，只好再將遷留住。丞相孔光，與師丹入朝面奏，謂詔書前後相反，徒使天下疑惑，無所取信，仍請將遷放歸。哀帝說不出苦衷，裝著癡聾一般，光丹兩人，不得已趨出，遷得為侍中如故。一官都不能黜陟，哀帝亦枉為天子！
　　先是掖庭獄丞籍武，見趙合德屢斃皇兒，很是不忍。嘗與掖庭令吾丘遵密商，擬即告發。無如官卑職小，反恐多言惹禍，因致遷延。吾丘遵又復病歿，武更孤掌難鳴，只得作罷。到了哀帝嗣位，合德自殺，籍武尚然生存，不妨稍露宮中秘情，輾轉流傳。被司隸校尉解光聞悉，正好扳倒趙家外戚，使傅太后獨擅尊榮。當下拜本進去，追劾趙昭儀忍心辣手，曾害死成帝嗣子兩人，不但中宮女史曹宮等，冤死莫明，此外後宮得孕，統被趙昭儀用藥墮胎。趙昭儀懼罪自盡，未彰顯戮，同產家屬，尚得尊貴如恒，國法何在？應請窮究正法等語。照此奏議，連趙太后亦不能免辜，趙欽等更不消說得。哀帝因自己入嗣，曾得趙太后調護，厚惠未忘，乃僅將趙欽趙訢奪爵，免為庶人，充戍遼西。欽、訢封侯，見前回。趙太后不被干連，算是萬幸。慢著！時朝廷已經改元，號為建平元年，三公中缺少一人，朝臣多推薦光祿大夫傅喜，乃拜喜為大司馬，封高武侯。郎中令冷褒，黃門郎段猶，見喜得列三公，傅氏威權益盛，樂得湊機獻媚。上言共皇太后與共皇后，不宜再加定陶二字，所有車馬衣服，皆應稱皇，並宜為共皇立廟京師。哀帝即將原奏發落，詔令群臣集議可否，群臣都隨口贊成。獨大司空師丹，首出抗議，大略如後：
　　　古時聖王制禮，取法於天，故尊卑之禮明，則人倫之序正，人倫之序正，則乾坤得其位，而陰陽順其節。今定陶共皇太后共皇后，以定陶為號者，母從子，妻從夫之義也。欲立官置吏，車服與太皇太后相埒，非所以明尊無二上之義也。定陶共皇號諡，前已定議，不得復改。禮，父為士，子為天子，祭以天子，其屍服以士服，子無爵父之義，尊父母也。為人後者為之子，故為所後服斬衰三年，而降其父母為期服，明尊本祖而重正統也。孝成皇帝聖恩深遠，故為共皇立後，奉承宗祀。今共皇長為一國太祖，萬世不毀，恩義已備。陛下既繼體先帝，持重大宗，承宗廟天地社稷之祀，義不可復奉定陶共皇，祭入其廟。今欲立廟於京師，而使臣下祭之，是無主也。又親盡當毀，空去一國太祖不墮之祀，而就無主當毀不正之禮，非所以尊厚共皇也。臣丹謹議。
　　照這議論，原是至公至正，不可移易，丞相孔光，極力贊同，就是大司馬傅喜，也以為丹言甚是，應該如議。獨傅太后及傅晏傅商等，共恨師丹，兼及孔光傅喜，統欲把他捽去。第一著先從師丹下手，探得師丹奏草，由屬吏私下抄出，傳示外人，當即據事奏彈，劾他不敬。裡面復有傅太后主張，迫令哀帝下詔，免丹官職，削奪侯封。給事中申咸，博士炔欽，炔音桂。聯名上奏，稱丹經行無比，懷忠敢諫，奏草漏泄，咎在簿書，與丹無與。今乃因此貶黜，恐失眾心。那知詔書批斥，反將咸欽貶秩二等。尚書令唐林，看不過去，復疏稱丹罪甚微，受罰太重，中外人士，統說是宜復丹爵邑，使奉朝請，願陛下加恩師傅，俯洽眾心。哀帝乃復賜丹關內侯，食邑三百戶，特擢京兆尹朱博為大司空。從前朱博救免陳咸，義聲卓著。見八十九回。咸起為大將軍長史，將博引入，為王鳳所特賞，委任櫟陽長安諸縣令，累遷冀州刺史，瑯琊太守，專用權術駕馭吏民，相率畏服。嗣奉召為光祿大夫，遷授廷尉，博恐為屬吏所欺，故意召集屬吏，取出累年積案，意欲判斷，多與原判相符。屬吏見他明察，不敢相欺，隔了一年，得擢為後將軍，坐黨紅陽侯王立，免官歸里。哀帝復徵為光祿大夫，使任京兆尹。適值傅氏用事，要想聯絡幾個廷臣，作為羽翼，遂由孔鄉侯傅晏，與博往來，結為知交，至師丹罷免，便引博為大司空。博平時專重私情，不務大體，此次與傅晏交好，也是這般行為，從此位置益高，聲名反減，居然變做傅家走狗了。一失足成千古恨！
　　傅太后既除去師丹，便要排斥孔光，因思孔光當日，曾請立中山王興為嗣，興已病死，興母馮昭儀尚存。從前為了當熊一事，留下慚恨，未曾報復，現已大權在手，不但內除孔丞相，還要外除馮昭儀。也是馮昭儀命數該終，一不加防，被他誣成逆案，致令一位著名賢妃，捨生就死，遺恨千秋。實是可惜！
　　原來中山王興，自增封食邑後，得病即亡。王妃馮氏，就是興舅宜鄉侯馮參女兒，生下二女，卻無子嗣。興乃另納衛姬，得產一男，取名箕子，承襲王封。箕子年幼喪父，並且多病，醫家號為肝厥症，不時發作，每發輒手足拘攣，指甲皆青，連嘴唇亦皆變色。馮昭儀只此一孫，當然憐愛，因見他病根不斷，醫藥難痊，沒奈何禱祀神祗，希圖禳解。當熊俠婦，也要迷信鬼神，總之，不脫婦人性情。哀帝聞箕子有疾，特遣中郎謁者張由，帶同醫士，前往診治。既至中山，馮昭儀依禮接待，並不怠慢。由素有瘋病，留居數日，見醫士調治未愈，不由得惹動愁煩，引起舊恙。喧呶了一兩天，竟命從人收拾行裝，匆匆回都，入朝復命。哀帝問及箕子痊否，由答言未痊。惱動哀帝怒意，叱令退出。另遣尚書責問，詰他何故速歸？由連碰釘子，倒將神志嚇清，瘋病好了一大半，暗想自己病得糊塗，無端遽返，若沒有回話手本，定要坐罪。事到其間，寧我負人，毋人負我，可惡！乃即捏詞作答，只說中山王太后馮氏，私下囑令巫覡，咒詛皇上及傅太后，事關機密，所以匆匆回報。尚書得了口供，慌忙入宮告知。哀帝尚未著急，傅太后已怒不可遏，亟召御史丁玄入內，囑咐數語，叫他速往中山，盡法究辦。丁玄是共皇后丁氏姪兒，與傅氏互相連結，奉命即往。一到中山，就將宮中吏役，以及馮氏子弟，拘係獄中，統共得百餘人。由玄逐日提訊，好幾天不得頭緒，無從復奏。傅太后待了旬日，未見丁玄回音，再遣中謁者史立，與丞相長史大鴻臚丞，同往審訊。史立星夜就道，馳至中山，先與丁玄晤談。丁玄因不得供詞，未免皺著眉頭，對立歎息。立卻暗暗嘲笑，以為這般美差，可望封侯，乃丁玄如此沒用，讓我來占功勞，真是富貴逼人，非常僥倖。想到此處，躍躍欲試。當日提齊案卷，升堂鞫訊，一班案中人犯，挨次聽審，平白地如何招供，自然一齊呼冤。立不分皂白，專用嚴刑拷訊，連斃數人，尚無供詞。立也覺為難，情急智生，竟令諸人一齊退下，獨將男巫劉吾提入，用了種種騙嚇手段，教他推到馮昭儀身上，供稱咒詛是實。劉吾竟為所賺，依言書供。立得此供詞，再將馮昭儀女弟馮習，及寡弟婦君之，提到堂上，硬指她與馮昭儀通謀，馮習不禁怒起，開口罵立，立動了懊惱，喝令左右動刑，笞杖交下。一介弱婦，如何熬受得起，當堂斃命。史立殺有餘辜！立見馮習死去，也覺著忙，因習是馮昭儀妹子，比不得尋常吏役，處死無妨，當下命將君之返係獄中；想了多少時候，得著一計，遂去召入醫士徐遂成，與他密談一番，囑令承認。遂成是經張由帶去，未曾回京，此次受了史立囑托，便出作證人，依囑誣供道：「馮習與君之，曾對我密語云：『武帝有名醫修氏，醫好帝疾，賞賜不過二千萬。今聞主上多病，汝在京想亦入治，就使治癒，也不得封侯，不如藥死主上，使中山王代為皇帝，汝定可得侯封了！』」立聽他說罷，佯作不信，經遂成指天誓日，決非虛誣。立越覺有詞可借，竟喚出馮昭儀，面加責問，馮昭儀怎肯誣服，自然與立對辯。立冷笑道：「從前挺身當熊，自甘拚死，勇敢何如？今日何這般膽怯呢！」馮昭儀聽了，方才省悟，遂不屑與辯，憤然還宮。顧語左右道：「當熊乃前朝事，且是宮中語言，史立如何得曉？這定是內廷有人陷我！我知道了，一死便罷！」
　　語中已指傅太后。當即仰藥自盡。
　　史立已將馮昭儀等咒詛謀逆等情，謊詞奏報，有司即請誅馮昭儀。哀帝還覺不忍，只下詔廢為庶人，徙居雲陽宮，那知馮昭儀已死，史立第二次奏報，又復到來。哀帝以馮昭儀自盡，在未廢前，仍命用王太后禮安葬，一面召馮參入詣廷尉。參少通尚書，前為黃門郎，宿衛十餘年，嚴肅有威，就是王氏五侯，亦嘗見憚；後來以王舅封侯，得奉朝請。此次無辜被陷，不肯受辱，遂仰天歎道：「參父子兄弟，皆備大位，身至封侯。今坐被惡名，死何足惜！但恨地下對不住先人哩！」說至此，竟拔劍自刎。弟婦君之，與習夫及子，皆被株連，或自盡，或被戮，共死十七人。參女為中山王興妃，免為庶人，與馮氏宗族徙歸故郡。
　　潁川人孫寶，方為司隸校尉，目睹案情冤枉，心甚不平，因即奏請復審。傅太后正在快意，偏遇孫寶硬來干涉，當然動惱，便令哀帝不詔，將寶係獄。尚書令唐林，上書力爭，也被貶為敦煌魚澤障侯。漢官名。大司馬傅喜，雖是傅太后從弟，卻是情理難安，便與光祿大夫龔勝，一同進諫，請將孫寶復職。哀帝乃轉白傅太后，傅太后尚不肯照允。嗣經哀帝一再求情，勉強許可，孫寶才得復還原官。張由首發有功，得受封關內侯，史立遷宮中太僕。仍然不得封侯，何苦屈死多人？有幾個公正人士，背地裡俱嘲罵張史二人，讒陷取榮，忍心害理，二人還得意洋洋，自詡得計。直至哀帝崩後，由孔光追劾二人過惡，奪官充戍，謫居合浦。但馮氏冤獄，未聞申雪，馮昭儀不得追封，畢竟是亂世紛紛，黑白混淆了。
　　惟傅太后既報宿仇，便想斥逐孔光，且因傅喜不肯為助，反去助人，心中越想越氣，即與傅晏商議，謀斥二人。傅晏復邀同朱博，先後進讒，不是說孔光迂僻，便是說傅喜傾邪。建平二年三月間，遂策免大司馬傅喜，遣他就國。越月又策免丞相孔光，斥為庶人。朱博曾奏請罷三公官，仍照先朝舊制，改置御史大夫，於是撤消大司空職銜，使博為御史大夫，另拜丁明為大司馬衛將軍。未幾升博為相，用少府趙玄為御史大夫。博與玄方登殿受策，忽殿中傳出怪響，聲似洪鐘，好一歇才得停止。殿中侍臣，左右駭顧，不知從何處發聲，就是博與玄亦驚心動魄，詫為異聞。小子有詩歎道：
　　國家柱石待賢臣，小智如何秉國鈞，
　　殿上一聲傳預報，榮身已是兆亡身。
　　究竟聲從何來，且至下回續敘。　　

　　史稱傅昭儀入宮，善事人，下至宮人左右，飲酒酹地，皆祝延之。不知此正固寵希榮之伎倆，使人墮入術中而不自覺者也。哲婦傾城，本諸古訓，傅昭儀固一哲婦耳。哀帝之入嗣大統，全賴傅昭儀之營謀。即位以後，其受制於傅昭儀也，固意中事，善事人者，一變而為善害人。師丹持議甚正，即首黜之；傅喜以行義稱為傅氏子弟中之翹楚，而傅昭儀猶不肯相容，何論他人？彼解光之阿旨獻諛，劾奏趙氏，原為趙氏姊妹之惡報，猶可言也。馮昭儀何罪？竟以當熊之慚恨，信張由之誣，容史立之詐，卒使賢妃自盡，馮氏凌夷。婦人之心，多半褊刻，寧特趙氏姊妹云爾哉！朱博頗有能名，甘作傅家走狗，無惑乎不得其死也。

　　
　　
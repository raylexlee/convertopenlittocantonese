<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>九雲記 - 第五回　楊解元獨點花魁　桂蟾月自擬月姥</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五回</br>　　楊解元獨點花魁　桂蟾月自擬月姥</font></h4>
			　　再說庾夫人道：「秦女子既無天緣，我自有主意。盛京正陽門外，有名靈佑觀，是我表兄杜煉師出家修行處。煉師年高智深，大有藻鑒。又於文詞音樂，無有不通。名門巨族，舉多親熟。今我為娘的，趁了你開春赴了京圍時節，再將一封柬書於杜姐姐，為孩兒揀了有才有貌的一個名閥佳偶成親了，以副我一腔心願罷。」少游道：「領教，這自好了。」又說些閒話，便教少游早自休息去了。<br />
　　有話即長，無話即短。且說楊少游，自此尤為刻意，講講學問。荏苒之間，歲聿才改，新春已屆。楊少游將為再整行裝，赴京就試，辭別了父母，依舊帶了楊福，騎上頭口上程，庾夫人隨將去的杜煉師之書封好了，付與少游，申言親自往拜，申勤納書之意，再四囑咐。少游道：「這個自然。」受書，藏在身邊，仍為出門。離了咸寧，一路上小心謹慎。<br />
　　行了幾日，正值早春天氣。但見輕煙繞樹，薄雲迎風，江山多麗色，花草有奇香。迄邐就途，再過華陰，景物一般蕭條，非復昔日阜盛。度石橋，見秦御史家遺墟，倍覺？愴。只為徘徊數匝，再將楊柳和詩育詠幾回，不勝無聊。<br />
　　投宿店舍，翌日早起，過的了早膳，計給房錢，問他狄弼琦所居。鄰舍俱言：「狄公子年底往叔父會稽任所，未還。」少游只為怊悵，上路趲行。<br />
　　行了多日，到洛陽。進城順著大街而行。六街三市，熱鬧非常。酒肆茶坊，朱樓粉壁，十分華麗，人物奢侈。左右來來去去的人，磨肩疊裾，自非別處可比。<br />
　　少游東西尋玩，又到一小小衚衕，一時忽覺肚饑，早看他前面大樹旁邊，挑出一竿酒旗兒來。少游喚了楊福道：「我們起來早，貪了路，肚裡乏餓，就此靜僻店裡，吃些酒肉，再去玩玩，有何不可。」便隨入前面挑旗兒店裡，揀了一副楠木椅子坐下。<br />
　　那小二前來，見了楊公子這般豐彩媚娬，笑嬉嬉的向前唱個諾，道：「相公打多少酒？」少游道：「我們行路人走得多，正覺乏了，你這裡有何買賣？」小二道：「只有白酒、素面的。」<br />
　　公子道：「我不會吃白酒。偌大洛陽，幾番帝王之都，千百年隆盛繁華的地，沒有一個雞、鵝、羊、牛的肉，只有些素面、白酒。也罷。」小二陪笑道：「相公有所不知。這六街三市，棋盤大路上，何物沒有？我這小僻衚衕、草舍店兒，行商稀少，那個沒貨泉行客，小買賣的。既又村裡常吃也，故只有素面、白酒的。相公如覓大盤大莄，向前大石橋平康巷那邊去罷。」楊公子笑道：「正是了。」便出了門，向前行到三十五步。<br />
　　前有兩邊蹲著大石獅子的一座虹樣大石橋，橋頭鎸著「天津橋」三字，填著紅。橋西一邊，樹著不長不短恰過五六尺高的一面石牌，又紅紅的填鎸著「平康巷」三個字。側首傍邊。但見雕樑畫棟，接連橫亙，朱樓繡閣，高出天半。少游一時觀看，目眩神馳，應接不暇。更欲前進，便不知高低。<br />
　　正在躊躇之際，南邊特出高聳一大門，滿門口的轎馬填咽。<br />
　　傍邊列坐著幾個挺腦疊肚、指手畫腳的豪悍僕夫，說東談西，正是得意的。復聽樓上管弦笙簫，諧謔嘻笑，熱熱鬧鬧。<br />
　　原來這平康巷，唐時妓女薛濤所居，仍以為教坊之稱。當日洛陽紈絝子弟十數人，招會行院的有名稱粉隊幾十人，弦歌娛樂了。<br />
　　此時楊少游在樓下縱觀，欲進趑趄，欲退寂寞，一番思量了：「這是行戶歌舞之場，誰人不去，憑他疏暢，有何不可？」便從樊樓攀上了樓，尋閣子空邊坐下。看時，曲檻雕欄，綠窗朱戶，異香馥鬱，周回吊掛古名人書畫幾幅，笙篁聒耳，鼓樂喧天，遊人似蟻。鋪的是錦筵繡墩，列的是山珍海錯。坐榻盡是雕花香楠木花梨降真小牀，坐褥又是紅氈綠毯。傍邊文房四友，又一邊堆積半掩斜展的綾紋花箋。總是煒煌輝目。<br />
　　粉頭列坐，最中別有一娥，年可十四五，容貌似海棠滋曉露，腰肢如楊柳裊東風，渾若良苑瓊姬，絕勝桂宮仙娣，默然端坐，目不轉睛。<br />
　　那座上少年們，見了楊少游上樓，都不理他。半日，一人方才說道：「敢問高姓大名。」少游躬身答道：「在下姓楊，名少游，湖廣人氏。偶爾過此，聽得絲竹熱鬧，特地敢來。尊位望恕唐突罷。」諸人一見少游容顏秀美，風彩灑落，又是年輕語恭，便齊起身揖道：「久仰，久仰。幸會賁臨比筵，倍生光輝。」少游答禮，又謙讓一回，問道：「今日的筵，倘非酒會，正是詩杜。必多佳什瓊琚，如晚生鹵蔑劣，遐士寒酸，年輕識寡，參了盛筵之末，雖蒙曲庇，不勝叨濫了。」座上一人，相貌虛白，懸鼻稜日，頷下鬍鬚的，哈哈大笑道：「楊兄能識今日之詩社，可謂聰慧伶伢了。」又有一人，年可二十四五，紫棠皮面色，黃黃的須密如束針，唇卷齒露，笑道：「晚弟姓王，字古頡。今筵之設，尊兄有所未知。不忒詩杜，個中又有一奇事：今日席上之人，俱有文墨虛名，咸赴槐黃了。諸娥中，這面東背西、檻頭無語半倚的，便是桂娘子，名蟾月，當今洛陽粉頭中第一有名的，不但姿容歌舞擅於一代，古今詩文無有不通，鑒藻又明。我們為詩的各賦時景，就考於桂娘。一經題品，隨將入眼的詩詠歌曲，被之管弦，以占今榜折桂的兆驗，兼又結縭的芳緣。席上之人，俱許作賀客。楊兄就是後來，這個詩緣，制之使得，不制亦使得罷。」少游睇眼再見，不覺魂迷神醉，未及回言。<br />
　　又上首坐的一麻黑子，矮黑的，略有面善，那裡見過的，垂著醉氣，便高聲道：「了不得。楊兄亦是男子，既參席末，如何不賦詩？做的時，同就桂娘之考閱。如做不來時，罰依金谷酒數。」便揚眉吐氣，大為輕蔑的像。<br />
　　那黃鬚的道：「使得。宜以諸兄高作，示諸楊兄，使之同賦。」因伸手捲取詩箋，投之於前，便道：「此春遊詩，這上首坐的張子先，今科湖廣解元亞魁，諱善所著。其爺爺大老爺，當今吏部尚書張公便是。是楊柳詩，敝弟劣做。這贈妓詩，是東首坐的盧兄瓊韻。俱從時景，尊兄亦不多讓罷。」原來王宗師遵胡知府囑咐，勉強選第二名的張善，原是洛陽人，圖開封籍，應武昌試。楊少游於唱名時暫見，是以面善。<br />
　　張善素是愚蠢糊塗，即不記榜首之楊少游。<br />
　　少游答道：「領教。諸兄瓊什，想必驚人之語，在下謹當盥手敬讀。弟篇成已久，幾篇俱經桂娘之歌曲麼？」黃鬚的便道：「若是只卜折桂之光，篇篇皆登桂娘歌，無有不可。芳緣之結，又在其中，則一篇之外，豈可再登歌曲。桂娘尚祈櫻唇之啟，白雪陽春，流水高山，雖難知音，總是桂娘之過於羞澀嬌態。」乃復呵呵大笑。<br />
　　少游亦笑，因取諸詩篇看來。張善春遊詩云：<br />
　　雨落階前水滿溪，係繩牽出野牛西。<br />
　　風大吹開楊柳絮，片片飛來好似雞。<br />
　　煙迷隱隱山林見，波起飄飄湖不齊。<br />
　　畫也難模春日景，樓中歌曲像鶯啼。<br />
　　楊少游看過，呆了無言。又看王古頡楊柳詩云；<br />
　　楊柳遇了春之時，生出一枝又一枝。<br />
　　況似綠草樹上掛，恰如金線條下垂。<br />
　　穿魚正好漁翁喜，打馬不動奴僕思。<br />
　　有朝一日乾枯了，一擔柴挑幾萬絲。<br />
　　看過，又看盧鎮贈妓詩云：<br />
　　東風蕩蕩吹柳枝，詩不成來仔細思。<br />
　　座上如玉一塊玉，酒中不語幾番癡。<br />
　　楊少游看來三詩，不勝絕倒，陪笑道：「總是珠玉瓊章。洛陽素是文章府庫，今日益知不虛也。」諸人俱哈哈大笑。紫髯的道：「子先兄的落句『歌曲像鶯啼』，端的神語，好不豔服的。」張善笑嘻嘻道：「古頡兄之首聯，『綠草掛』、『金線垂』，莫不是楊柳畫不得之景了。」又相與大笑。<br />
　　少游不覺大笑，心內想道：「總是光棍，黑　的，何須較他。只為一番題罷。以看如何光景。」乃取來花箋，抽筆蘸墨，不究思索，隨手寫下三詩，一筆揮灑。放筆，席上向諸人謝道：「拙構宜先請教諸兄。今日桂娘為考究，不妨先送了宗師罷。」諸人見少游之詩意敏捷，筆勢飛騰，雖不知大意驚人，莫不憤憤不快。<br />
　　《春遊》是古體長篇，詩云：<br />
　　天津橋下陽春水，天津橋上繁華子。<br />
　　馬聲回合青雲外，人影搖動綠波裡。<br />
　　綠波清回玉為砂，青雲離披錦作霞。<br />
　　此日遨遊遇美女，此時歌舞宿娼家。<br />
　　娼家美女鬱金香，飛去飛來公子觴。<br />
　　的的朱簾白日映，娥娥玉顏紅粉妝。<br />
　　花際徘徊雙蛺蝶，池邊顧步兩鴛鴦。<br />
　　傾國傾城漢武帝，為云為雨楚襄王。<br />
　　古來容光人所羨，況復今日遙相見。<br />
　　願作輕羅著細腰，願為明鏡分嬌面。<br />
　　與君相向轉相親，與君雙棲共一身。<br />
　　贈妓一律，云：<br />
　　可憐不世豔，嬌美可人心。<br />
　　秋色畫雙黛，月痕垂一簪。<br />
　　白墮梨花影，香拖楊柳陰。<br />
　　情深不肯淺，欲語又沉吟。<br />
　　楊柳三絕，云：<br />
　　楚客西遊路入秦，酒樓來醉洛陽春。<br />
　　月中丹桂誰先折？今代文章自有人。<br />
　　天津橋上楊花飛，珠珀重重映夕輝。<br />
　　側耳要聽歌一曲，錦筵誰復舞羅衣。<br />
　　花枝羞殺玉人妝，未吐纖歌口已香。<br />
　　待得梁塵飛盡後，洞房花燭賀新郎。<br />
　　桂蟾月取詩箋，星眸乍轉，春山暫低，從頭至尾，看過三篇，便即舉手擊拍。櫻唇一開，清音忽轉。端的是穿雲裂石，宛然似玉佩齊鳴，餘韻悠揚，字正腔直。於是管弦一時，迭作，鼓樂戛雲，滿座莫不動色。群娥不住的拍掌喝采。<br />
　　諸人目瞪口呆，又羞又憤，相顧錯愕，反悔許他共賦詩。<br />
　　半日，黃髯的強顏道：「楊兄不徒今榜折桂，此席也能獨點花魁。我們只可並作賀客罷。」張善勃然變色道：「楊兄是後來的人，何可讓許桂娘於約外嗄。」少游揣知張善倚強侮弱，暗自冷笑。便道：「在下是約外的，猥參盛會，多蒙座上之包容。醉飽已是，況遠途貪走，心神勞瘁，早投宿店，就是分內。惟諸先生意晷娛樂罷，劣弟不能久陪。」乃拂袖下梯，諸人相顧唯唯，張善只點點頭兒。<br />
　　桂娘一聞諸人之言，眉頭暫蹙，正色發言道：「人而無信，狗彘不知。妾身已有歸宿，諸相公無復更挽。」便起身，輕移蓮步，款蹙湘裙，揚長下樓，隨從楊公子之後，諸人無奈。<br />
　　復言桂蟾月追躡楊公子，到了店舍。公子喜的不勝道：「桂娘何能脫身到此？」蟾月撒嬌撒癡道：「此非可話之地。相公如不遐棄，幸移金步，屈臨陋居，以永今夕嗄。」公子欣然允諾，隨喚楊福，看的頭口、行裝守著，便與桂娘一同出門。<br />
　　行不數箭的地，便是桂娘之家。到得門前，但見兩行垂柳掩映，一帶低亞粉牆。牆邊一個垂花門，朱扉半掩，牆頭露出幾百竿翠竹。桂娘引前進入，兩邊便是曲折游廊，階下石子漫成甬路。上面小小三間房舍，廳後便是五間上房，俱是雕欄畫棟。樓頭掛著鸚鵡、畫眉等雀籠。台階上坐著兩個穿紅著綠的丫鬟，便笑嘻嘻的迎來，道：「娘子剛才早回了。」爭著忙打起簾子。<br />
　　蟾月便與公子同進房裡坐下，丫鬟登時倒了兩鐘茶，獻上來。吃過，漱口畢，公子看他房裡，正面設著秋香色金錢蟒大條褥，兩邊設一對梅花式樣漆小幾。右邊幾上，擺著汝窯美人觚，裡面插著時鮮花草。西邊一對高幾，幾上茗碗、瓶花俱備。<br />
　　其餘陳設，不必細述。<br />
　　桂娘喚著丫鬟來擺上晚飯，自然是鴨蛋羊腮，　蒸菜果等珍膳。桂娘在傍邊搬出精緻、細軟、色鮮的，奉在公子面前。<br />
　　斟上酒來，兩人吃過了。丫鬟斟了茶來，用過。<br />
　　桂娘道：「春冷猶狠，相公不妨更移套間暖屋裡坐罷。」隨同出了門，到了東南三間小正房內。但見正面炕上，橫設一張炕桌，上堆著書籍、茶具。臨窗大炕上，鋪著狸紅洋毯。左邊幾上擺著香鼎，鼎傍匙筋、香盒。兩邊下首，設著半新不舊的縷金百蝶穿花大紅雲緞靠背引枕，壁上掛著古今名人書畫。<br />
　　暖閣兩邊，黏著一對聯道：嫩寒鎖夢因春冷，芳氣襲人是酒香。<br />
　　外他一切清靜，穩穩正正，便是桂娘之寢炕。丫鬟掌起燈來，兩人相對，說些一會子閒話。<br />
　　正是：<br />
　　夜闌更秉燭，想對如夢寐。<br />
　　到得夜深，又擺上夜膳。把杯慇懃相酬，酒過三巡，食供兩套，桂娘站起身，復斂衽更坐，道：「妾今蒙相公不棄，玉趾光臨，蓬蓽生輝。妾雖木石，敢不以肝隔相告。」因潸然淚下。公子親手取了帕子，拭道：「桂娘有甚麼衷曲，這般傷心，請道其詳。」桂娘方才的用手帕握了臉兒，說道：「妾本韶州之人，母氏早喪，他無兄弟，獨侍嚴父。亡父本以鄉貢，升遷為此州驛丞，不幸病死。妾想他鄉流落，故山迢娣，反葬無路，自鬻於娼家。幸虧表兄同在，托他攜櫬歸葬。妾既寄身娼樓，惟當逐流隨波，羞雲怯雨，就是分內。晝宵一念，尚冀天或垂憐，幸逢君子，復睹天日之照臨。年今十五，猩血尚留臂上。今天得蒙相公之垂憐，相公如不以妾身為風月中鄙類棄之，則妾願隨樵爨之列，妾不敢辭。」公子又驚又憐，欠身答道：「桂娘既以苦衷喻我，照知此心，亦豈負桂娘哉！餘是咸寧一秀才，年與桂娘同。粗辨魚魯，僥倖入泮。雙親在堂，過於慈愛，要得才美兼全，方許絲夢。我又有一般癡想，若不遇兩全，寧可終身不娶。今日幸逢桂娘之有一無雙，正是天從人願呢。」蟾月正容道：「相公何見外至此。人倫以伉儷為重，是故詩經三百，關雎為首。龍繇一篇，乾坤定位。然後萬物滋育，不可一分疏忽，必有父母之命，媒妁明正，門當戶對，涓吉合巹，拜天地祖先，親迎是為夫婦。有若賤妾，名在妓籍，才貌沒稱，邂逅於青樓歌舞之場，寧可比議於壺儀。只望相公不嫌鄙卑，設置箕帚之末，於分足矣。相公才藝，必不讓頭於今榜。華門名閥，不患無淑女。妾身從此杜門潔身，以俟相公之俯察，更有何辭呢。」公子聽來，尤覺明快，半日復道：「我於前春，赴圍到華陰。有秦家閨女，唱和詩童，又瞥然望見他容貌，可與桂娘為伯仲。後聞秦御史被慘禍，家屬盡為沒入掖庭。今無用可言，天之生才色，既有秦氏女，又有桂娘，復豈多出絕豔於一世乎！」蟾月笑道：「相公之言，太近管窺。大凡天之生人，有大仁，又有大惡，又有奇才，人所共稱之外，其他皆無足大異，只沒個名稱些。是故大仁應運而生，大惡應劫而生。奇才絕貌，應時而出。大惡固不足論。以大仁言之，堯、舜、益、臯、夔、稷、（占內），四岳群牧，同時而出。孔夫子時，十哲之外，七十子亦皆聞道禮義之類。又以將帥言之，楚漢之時，漢有韓、彭、噲、勃，楚有穰苴、黥布，與秦之王翦、欣翳，同時並出，俱有萬夫不當的力。漢、魏、吳、三國時，名將勇武，百餘半時。文章亦然，於盛唐之世，女子之才藝容貌，豈獨慳於一時之多乎。概以天之清明靈秀的氣，在天為瑞日祥雲，和氣甘露，在人為大仁、大智、大勇。文章豔色，總是文明昌盛之世，在多並時者。相公何為小覷的話來？唐明皇、隋煬帝時，宮中絕豔的粉黛，奚特百千人哉！此則應所尚而然呢。」楊公子見他說得這般重大，說起來不徒歎服，反覺了茫然自失，半日無語，才道：「桂娘真天仙謫降了。」蟾月又道；「秦姑娘，必是秦御史女彩鳳姐。御史曾為此州知府，鳳姑娘與妾同庚。其高才豔色，誠出絕世。但相公何以相見唱酬乎？」公子就將楊柳詩和韻之事，細述一遍。蟾月道：「真奇事，奇事。鳳姑娘不忒才貌，伶牙乖覺，人所不及，又有丈夫的志。但今不可再會，宜乎相公之傷惜。秦御史老爺，為政清白剛正。聞被奸黨搆陷，全家屠戮，此州的人莫不傷悲。」公子尤為之歎。蟾月又道：「若復青樓中人物，人所賤卑。而又有三絕之稱：江南萬玉燕，河北狄驚鴻，洛陽桂蟾月。蟾月，是妾身，固是虛名，不足道也。玉燕，江南迥絕，雖不得見面，聞說城之豔，百個難揀一個的。狄娘，是妾之中表姊妹，長妾一月，自幼在一張桌兒吃飯，一張牀兒睡覺，比別的姊妹們分外的不同。後來大了，隨各星散，端的天下之奇才絕色。狄娘亦良家女，早失怙恃，育於舅母。美麗之名，稱於一世。媒婆盈門，千金為資者，日以十數。狄娘又有一般癡病，非一世之奇男子，不願奉其箕帚，欲效臣擇君的想。自托於青樓，公子王孫之筵，名公巨卿之會，日與之促膝。狄娘之心堅如金石，妾所知之。曾與妾身有同事一人之約，祝天共誓。今雖天南地北，一片靈犀，相照不渝。妾今托身於相公，狄娘亦當自歸於相公，妾身願為月姥，紅線之係，相公不可不知罷。」公子又願他長篇大套之說話，便道：「桂娘說來，只使人如入桃源一路，不尋界境，先自心迷神醉。雖然青樓中名譽，苟如桂娘之言，閨閣中獨無與狄、桂兩娘並驅者乎？」蟾月道：「可不是乎！閨閣裡豔色，豈獨比之行院中乎？妾之目見，無如秦姑娘。比肩耳聞，雖有，有難輕說。」公子道：「但說不妨。」蟾月囁嚅不言。<br />
　　未知蟾月所言何人？且聽下回分解。 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
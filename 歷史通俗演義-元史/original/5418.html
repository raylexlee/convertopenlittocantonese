<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 元史 - 第三十七回　眾大臣聯銜入奏　老平章嫉俗辭官</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十七回</br>　　眾大臣聯銜入奏　老平章嫉俗辭官</font></h4>
			　　卻說平章政事張珪，既擬就奏稿，出示百官，由員外郎宋文瓚，代讀奏稿，其詞云：<br>　　國之安危，在乎論相。昔唐玄宗前用姚崇、宋璟則治，後用李林甫、楊國忠，天下騷動，幾致亡國，雖賴郭子儀諸將，效忠竭力，克復舊物，然自是藩鎮縱橫，紀綱亦不復振矣。良由李林甫妒害忠良，佈置邪黨，奸惑蒙蔽，保祿養禍所致，死有餘辜。如前宰相鐵木迭兒，奸狡險深，陰謀叢出，專政十年，凡宗戚忤已者，巧飾危間，陰中以法，忠直被誅，竄者甚眾。始以髒敗，諂附權奸失列門，及嬖幸也里失班之徒，苟全其生。尋任太子太師。未幾仁宗賓天，乘時幸變，再入中書。當英廟之初，與失列門等恩義相許，表裡為奸，誣殺蕭、楊等以快私怨，天討元凶，失列門之黨既誅，坐邀上功，遂獲信任。諸子內布宿衛，外據顯要，蔽上抑下，杜絕言路，賣官鬻獄，威福己出，一令發口，上下股栗，稍不附己，其禍立至，權勢日熾，中外寒心。由是群邪並進，如逆賊鐵失之徒，名為義子，實其腹心，忠良屏跡，坐待收繫，先帝悟其奸惡，僕碑奪爵，籍沒其家，終以遺患，搆成弒逆。其子鎖南，親與逆謀，所由來者漸矣。雖剖棺戮屍，夷滅其家，猶不足以塞責。今復回給所籍家產，諸子尚在京師，夤緣再入宿衛，世祖時，阿合馬貪殘敗事，雖死猶正其罪，況如鐵木迭兒之奸惡者哉！臣等宜遵成憲，仍籍鐵木迭兒家產，遠竄其子孫於外郡，以懲大奸。<br>　　君父之仇，不共戴天，所以明綱常，別上下也。鐵失之黨，結謀弒逆，君相遇害，天下之人，痛心疾首，所不忍聞，比奉旨以鐵失之徒，既伏其辜，諸王按梯不花、孛羅、月魯不花、曲呂不花、兀魯思不花，亦已流竄，逆黨脅從者眾，何可盡誅，後之言事者，其勿復舉。臣等議古法弒逆，凡在官者殺無赦，聖朝立法，強盜劫殺庶民，其同情者猶且首從俱罪，況弒逆之黨，天地不容，宜誅按梯不花之徒以謝天下。<br>　　書曰：惟辟作福，惟辟作威，臣無有作福作威。臣而有作福作威，害於而家，凶於而國。蓋生殺予奪，天子之權，非臣下所得盜用也。遼王脫脫，位冠宗室，居鎮遼東，屬任非輕。國家不幸有非常之變，不能討賊，而乃覬幸赦恩，報復仇忿，殺親王妃主百餘人，分其羊馬畜產，殘忍骨肉，盜竊主權，聞者切齒。今不之罪，乃復厚賜放還，仍守爵土，臣恐國之紀綱，由此不振，設或效尤，何法以治。<br>　　且遼東地廣，素號重鎮，若使脫脫久居，彼既縱肆，得無忌憚；況令死者含冤，感傷和氣，臣等議累朝憲典，聞赦殺人，罪在不原，宜奪削其爵土，置之他所，以彰天威。<br>　　刑以懲惡，國有常憲。武備卿即烈，前太尉不花，以累朝待遇之隆，俱致高列，不思補報，專務奸欺，詐稱奉旨，令撒梯強收鄭國寶妻古哈，貪其家人畜產，自恃權貴，莫敢如何，事聞之官，刑曹逮鞫服實，竟原其罪，輦轂之下，肆行無忌，遠在外郡，何事不為！夫京師天下之本，縱惡如此，何以為政？古人有言：「一婦銜冤，三年不雨。」以此論之，即非細務。臣等議宜以即烈、不花，付刑曹鞫之中賣寶物，世祖時不聞其事，自成宗以來，始有此弊。分珠寸石，售直數萬，當時民懷憤怨，台察交言。且所酹之鈔。率皆天下窮民膏血，錙銖取之，從以箠撻，何其用之不吝！夫以經國有用之寶，而易此不濟饑寒之物，是皆時貴與斡脫中寶之人，妄稱呈獻，冒給回賜，高其直且十倍。蠶蠹國財，暗行分用，如沙不丁之徒，頃以增價中寶事敗，具存吏牘。陛下即位之初，首知其弊，下令禁止，天下欣幸。臣等比聞中書，乃復奏給累朝未酬寶價四十餘萬錠，較其元直，利己數倍。有事經年遠者，計三十餘萬錠。復令給以市舶番貨。計今天下所徵包銀差發，歲入止十一萬錠，已是四年徵入之數，比以經費弗足，急於科徵。臣等議番舶之貨，宜以資國用，紓民力，寶價請俟國用饒給之日議之。<br>　　太廟神主，祖宗之所妥靈。國家孝治天下，四時大祀，誠為重典。比者仁宗皇帝皇后神主，盜利其金而竊之，至今未獲，斯乃非常之事，而捕盜官兵，不聞杖責。臣等議庶民失盜，應捕官兵，尚有三限之法，監臨主守，倘失官物，亦有不行知覺之罪。今失神主，宜罪太常，請揀其官屬免之。<br>　　國家經費，皆出於民。量入為出，有司之事。比者建西山寺，損軍害民，費以億萬計，刺繡經幡，馳驛江浙，逼迫郡縣，雜役男女，動經年歲，窮奢致怨。近詔雖已罷之，又聞奸人乘間，奏請復欲興修，流言喧播，群情驚駭。臣等議宜守前詔。示民有信，其創造刺繡事，非歲用之常者悉罷之。<br>　　人有怨抑，必當昭雪，事有枉直，尤宜明辨。平章政事蕭拜住，中丞楊朵兒只等，枉遭鐵木迭兒誣陷，籍其家以分賜人，聞者嗟悼。比奉明詔，還給原業，子孫奉祀家廟，修葺苟完，未及寧處，復以其家財仍賜舊人，止酬以直，即與再罹斷沒無異。臣等議宜如前詔，以原業還之，量其直以酬後所賜者，則人無冤憤矣。<br>　　德以出治，刑以防奸。若刑罰不立，姦宄滋長，雖有智者，不能禁止。比者也先鐵木兒之徒，遇朱太醫妻女，過省門外，強拽以入，奸宿館所。事聞有司，以扈從上都為解，竟勿就鞫。元惡雖誅，羽翼未戢。臣等議宜遵世祖成憲，凡助惡為虐者，悉執付有司鞫之。臣等又議天下囚繫，不無冤滯，方今盛夏，宜命省台選官審錄，結正重刑，疏決輕繫，疑者申問詳讞。<br>　　邊鎮利病，宜命行省行台，體究興除。廣海鎮戍卒更病者給粥食藥，力死者人給鈔二十五貫，責所司及同鄉者歸骨於其家。歲貢方物有常制，廣州東莞縣大步海，及惠州珠池，始自大德元年，奸民劉進、程連言利，分蜒戶七百餘家官給之糧，三年一採，僅獲小珠五六兩，入水為蟲魚傷死者眾，遂罷珠戶為民。其後同知廣州路事塔察兒等，又獻利於失列門，創設提舉司監採。廉訪司言其擾民，復罷歸有司。既而內正少卿魏暗都剌，冒啟中旨，馳驛督採，耗廩食，疲民驛，非舊制，請悉罷遣歸民。<br>　　善良死於非命，國法當為昭雪。鐵失弒逆之變，學士不花，指揮不顏忽里，院使禿古思，皆以無罪死，未得褒贈。鐵木迭兒專權之際，御史徐元素以言事鎖項死東平，及賈禿堅不花之屬，皆未申理。巨等議宜追贈死者，優敘其子孫，且命刑部及監察御史體勘，其餘有冤抑者具實以聞。<br>　　政出多門，古人所戒。今內外增置官署，員冗俸濫，白丁驟升，出身入流，壅塞日甚，軍民俱蒙其害。夫為治之要，莫先於安民，安民之道，莫急於除濫費，汰冗員。世祖設官分職，俱有定制。至元三十年以後，改升創設，日積月增，雖嘗奉旨取勘減降，近侍各私其署，夤緣保祿，姑息中止。至英宗時，始銳然減罷崇祥壽福院之屬十有三署，徽政院斷事官江淮財賦之屬六十餘署，不幸遭罹大故，未竟其餘。比奉詔凡事悉遵世祖成憲，若復尋常取勘調虛文，延歲月必無實效，即與詔旨異矣。臣等議宜敕中外軍民，署置官吏，有非世祖之制，及至元三十年已後，改升創設員冗者，詔至日悉減除之。<br>　　自古聖君，惟誠於治政，可以動天地，感鬼神，初未嘗徼福於僧道，以厲民病國也。且以至元三十年言之，醮事佛事之目，止百有二，大德七年，再立功德使司，積五百有餘。今年一增其目，明年即指為例，已倍四之上矣。僧徒又復營干近侍，買作佛事，自稱特奉傳奉，所司不敢致問，供給恐後。夫佛以清淨為本，不奔不欲，而僧徒貪慕貨利，自違其教，一事所需，金銀鈔幣，不可數計，歲用鈔數千萬錠，數倍於至元間矣。凡所供物，悉為己有，佈施等鈔，復出其外，生民脂膏，縱其所欲，取以自利，畜養妻子，彼既行不修潔，適足褻慢天神，何以邀福？比年佛事愈繁，累朝享國不永，致災愈遠，事無應驗，斷可知矣。臣等議宜罷功德使司，其在至元三十年以前，及累朝忌日醮祠佛事名目，止令宣政院主領修舉，餘悉減罷。近侍之屬，並不得巧計擅奏，妄增名目。若有特奉傳奉，從中書復奏乃行。<br>　　古今帝王治國理財之要，莫先於節用。蓋侈用則傷財，傷財必至於害民。國用匱而重斂生，如鹽課增價之類，皆足以厲民矣。比年游惰之徒，妄投宿衛部屬，及官者女紅太醫陰陽之屬，不可勝數。一人收籍，一門蠲復，一歲所請衣馬芻糧，數十戶所徵入，不足以給之，耗國損民，莫此為甚。臣等議諸宿衛宦女之屬，宜如世祖時支請之數給之，餘悉簡汰。<br>　　闊端赤牧養馬駝，歲有常法，分佈郡縣，各有常數。而宿衛近侍，委之僕御，役民放牧，始至即奪其居，俾飲食之，殘傷桑果，百害蠭起，其僕御四出，無所拘鈐，私鬻芻豆，瘠損馬駝。大德中始責州縣正官監視，蓋暖棚團糟櫪以牧之。至治初復散之民間，其害如故。監察御史及河間路守臣屢言之。臣等議宜如大德團糟之制，正官監臨，閱視肥瘠，拘鈐宿衛僕御，著為令。<br>　　兵戎之興，號為兇器，擅開邊釁，非國之福。蠻夷無如，少梗王化，得之無益，失之無損。至治三年，參卜郎盜劫殺使臣，利其財物而已，至用大師，期年不戢，傷我士卒，費國資糧。臣等議好生惡死，人之恒性，宜令宣政院督守將，嚴邊防，遣良使抵巢招諭，簡罷冗兵，明敕邊吏，謹守禦，勿生事，則遠人格矣。天下官田歲入，所以贍衛士，給戍卒。自至元三十一年以後，累朝以是田分賜諸王公主駙馬，及百官宦者寺觀之屬，遂令中書酬直海漕，虛耗國儲。其受田之家，各任土著，奸吏為贓官，催甲鬥級，巧名多取，又且驅迫郵傳，徵求餼廩，折辱州縣，閉償逋負。至倉之日，變鬻以歸，官司交忿，農民窘竄。臣等議惟諸王公主駙馬寺觀，如所與公主桑哥剌吉，及普安三寺之制輸之公廩，計月直折支以鈔，令有司。兼令輸之省部，給之大都。其所賜百官及宦者之田，悉拘還官著為令。<br>　　國家經費，皆取於民。世祖時，淮北內地，惟輸丁稅。<br>　　鐵木迭兒為相，專務聚斂，遣使括勘兩淮、河南田土，重並科糧，又以兩淮、荊襄沙磧，作熟收徵，徼名興利，農民流徙。臣等議宜如舊制，止徵丁稅，其括勘重並之糧，及沙磧不可田畝之稅悉除之。世祖之制，凡有田者悉役之民，典賣田隨收入戶。鐵木迭兒為相，納江南諸寺賄賂，奏令僧人買民田者，毋役之以里正主首之屬，逮今流毒細民。臣等議惟累朝所賜僧寺田，及亡宋舊業，如舊制勿徵；其僧道典買民田，及民間所施產業，宜悉役之著為令。<br>　　僧道出家，屏絕妻孥，蓋欲超出世表，是以國家優視，無所傜役。且處之官寺，宜清淨絕俗為心，誦經祝壽。比年僧道，往往畜妻子無異常人。如蔡道泰、班講主之徒，傷人逞欲，壞教干刑者，何可勝數？俾奉祠典，豈不褻天瀆神！臣等議僧道之畜妻子者，宜罪以舊刑，罷遣為民。<br>　　賞功勸善，人主大柄，豈宜輕以與人？世祖臨御三十五年，左右之臣，雖甚愛幸，未聞無功而給一賞者。比年賞賜泛濫，蓋因近侍之人，窺伺天顏喜悅之際，或稱乏財無居，或稱嫁女取婦，或以技物呈獻。殊無寸功小善，遞互奏請，要求賞賜，奄有國家金銀珠玉，及斷沒人畜產業。<br>　　似此無功受賞，何以激勸？既傷財用，復啟幸門。臣等議非有功勛勞效，著明實跡，不宜加以賞賜，乞著為令。<br>　　臣等所言弒逆未討，奸惡未除，忠憤未雪，冤枉未理，政令不信，賞罰不公，賦役不均，財用不節，民怨神怒，感傷和氣，惟陛下裁擇以答天意，消弭災變。臣等不勝翹切待命之至！<br>　　宋文瓚一氣讀畢，樞密院御史台翰林集賢兩院官，統鼓掌道：「近今弊竇，統由張平章說盡。若此奏上去，能邀聖上允准，一一施行，乃是國家的大幸了！」張珪道：「我擬親至上都，面陳此疏，免得內臣沮格。」宋文瓚道：「晚生願隨老平章同去，何如？」張珪道：「好極！但繕錄奏稿，還仗大筆！我已老朽，不願作蠅頭小楷了。」文瓚道：「晚生理當效勞。」<br>　　當下百官散歸，文瓚亦回寓，把奏稿恭楷錄正，差不多至半日餘，方才告竣。並將會議各官，聯銜署名。到了次日，便偕張珪赴上都。珪即入覲泰定帝，遞上奏疏。泰定帝展覽多時，似乎有些討厭的神氣。張珪嘔盡心血，不值泰定帝一顧奈何？淡淡的答道：「朕知道了！卿自京至此，未免勞頓，且在行轅休息，再作區處。」張珪叩謝而出。<br>　　待了兩日，並不見有詔敕下來，轉增煩悶。適宋文瓚亦來謁談，張珪道：「我等奏議，共有數條，偏似大石沉海，一條未蒙敕行，難道就此過去，便好治國麼？」文瓚道：「老平章何不再行謁奏？總要宸衷酌行，方可漸除時弊。」張珪點頭。次晨復至行宮朝泰定帝，行禮畢，復啟奏道：「臣聞日食修德，月食修刑。應天以實不以文，動民以行不以言。目今刑政失平，所以天象垂變，陛下仰承天心，務乞矜察，臣等逐條奏議，即請施行！」泰定帝答道：「待朕返京師後，擇要施行便了。」珪不便再陳，只得告退。既而御史台臣禿忽魯、紐澤等，復奏陳災異屢見，宰相宜避位以應天變，可否仰自聖裁。且言臣等為陛下耳目，不能糾察奸吏，慢官失守，宜先退避以授賢能。泰定帝覽了此奏，便批諭：「御史所言，失在朕躬，卿等不必辭職。」台官等無可奈何。只丞相旭邁傑、倒剌沙兩人，心中未安，也遞呈一疏。略說天象告儆，陛下以憂天心為心，反躬自責，謹遵祖宗聖訓，修德慎行，飭臣等各勤乃職。手詔至大都，居守省臣，皆引罪自劾，臣等為左右相，才下識昏，當國大任，無所襄贊，以致災祲迭見，罪在臣等，理應退黜。此外諸臣，各勤職守，無罪可言！語中帶刺。泰定帝仍批諭道：「卿等若皆辭避，國家大事，誰與共理？總教靖供爾職，勉迪百工，自可徐回天變，不必再辟！」嗣是以後，不聞再詔，連回蹕京師的期限，也懸宕過去。<br>　　張珪憤悶得很，遂托稱老病，上表辭職。有詔常見免拜跪，並賜小車，得乘至殿門下。珪復請剋日還京，總算邀准。回鑾後，只望泰定帝踐著前言，如議施行，偏詔旨下來，一道是禁言赦前事，一道是將赦前籍沒的家產，如數給還。看官，你想此時的張平章，還肯在朝委蛇麼？當下奏陳病勢日劇，非扶掖不能行，懇即日放歸，得返首邱，死且感恩云云。<br>　　小子有詩詠張平章道：<br>　　忠臣不肯效阿容，可奈良言未見從！<br>　　從此掛冠林下隱，白雲深處住行蹤。<br>　　未知泰定帝曾否允准，且至下回敘明。<br>　　張珪一疏，為《元史》中僅見之文，列傳中備錄無遺。本回亦就此採入，一以揚張平章之忠，一以明泰定帝之失。泰定以旁支入承大統，龍飛九五，仰荷天休，不於此時從賢納諫，除害興利，何以孚輿望而貽孫謀乎？卒致晏駕以後，即滋內變，生無德政，歿無美諡，一代嗣君，反成國位，是不得謂非咎由自取也！張珪屢諫不從，即托病乞歸。古人云，以道事君，不可則止，吾於珪殆遇之焉。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歸蓮夢 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　校對者注：<br />
　　　　　　　因原書缺字及字跡不清處太多，表示如下：<br />
　　　　　　　字跡不清、無法辨識的字，以“○”符號表示。<br />
　　　　　　　說明的文字，以“（）”符號包括之。<br />
　　　　　　　　　　　　　－－開放文學　　　　　　　　　　<br />
<br />
　　欲觀天下奇書，先識蘇庵大義。<br />
　　序曰：<br />
　　昔人謂夢未有乘車入鼠穴者，蓋言無因也。有因而起，其間怪怪奇奇皆足形現。豈曰形神所不接處，非想而成邪？而余謂不然。大地山河，一夢局也。喜而笑、戚而悲，有情者日相逐于夢中而不自覺；即生而成、成而毀，無情者日相雜於夢境而莫可分。天下事，風塵勞攘，無在非夢。豈僅四更殘漏，昏昧無知，如為夢哉？亦如偈言，首推「如夢」，謂之曰：<br />
　　如猶有比擬之詞賦，思吾身飲食日用，何所從來？荒草丘墟，何所從去？聚散無常，盈虛靡定，較之孤燈半○，○篆初回，攲枕林西，位幃牖北，夢魂遠渡，誰假誰真，又何如之足論乎？<br />
　　歸蓮因蓮而始歸者也，以蓮之出污泥浮清水，可謂亭亭物外矣。即物能喻而有得于蓮，非蓮之可以覺人也，亦非人之因蓮以覺也。<br />
　　生既○歸有大覺者出，知寄者皆夢、而歸者皆覺也；知未歸者皆可以歸去、覺之則暫寄者不必以寄者終之也。何也？觸于蓮而蓮即為夢、不觸于蓮而蓮即為覺也。因蓮而見所寄，則寄者皆夢；因蓮而見所歸，則歸者皆覺也。<br />
　　舉世間，無情有情，悉超化劫；統古今，是夢非夢，咸悟真如。才子等于愚夫，佳人同于嫫母。英雄無措手之地，豪傑無駐足之場。喬松凋而槿花榮，午日虧而朝露潤。眼前熱火不殊，身後寒灰幽靈。私恩反結通途仇怨。幸勸四方君子，盡知一片婆心；描成十丈蓮花，總是三生正覺。<br />
　　是編也，謂之有因而夢，可；謂之無因而夢，亦可。吾願世世識之。不以短夢為夢，而以長夢為夢，則歸而覺者有盡，覺而歸者且無盡也。此蘇庵立言之義也。<br />
<br />
　　<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>

			　　話說朝廷當時將出師與三桂對敵，三桂知得消息，卻與左右計議道：「吾知朝廷必以兵權付蔡毓榮也。因朕自義師一舉，天下響應，北朝見孫、尚二王突然歸朕，自料用人甚難，惟見毓榮與朕有仇，故放心任用。今以毓榮統兵，以圖海為後援，是以全力對朕也。毓榮、圖海久經戰陣，號為能將，此行不可輕敵。朕將鎮定兩廣之後，親破蔡毓榮。若毓榮既敗，圖海亦無能為矣。」左右聽得，皆祝道：「陛下神算不可及也。」三桂便傳諭與孫延齡、馬雄，使回駐廣西，俾免後患，兼應付糧草。一面使丞相馬寶督兵與蔡毓榮相持。

　　原來蔡毓榮亦懼三桂，與圖海互商，以三桂部下向稱勁旅，其將夏國相、馬寶亦皆文武足備，智勇雙全，亦不敢輕視吳軍，須細觀吳軍動靜，方敢進戰。並道：「三桂一舉數省齊附，大勢已震動。此行若稍有挫折，吾軍心更為瓦解矣。」圖海亦以為然。故蔡毓榮只扼守岳州，暫行駐紮，待人心稍定，佈置定妥，然後交綏。馬寶亦扼守洞庭，待吳三桂到時方行出發。是以兩軍相持，如停戰一般。不在話下。

　　且說孫延齡與馬雄本來不睦，自同附三桂之後始復有往來。忽得三桂之諭回紮廣西，孫延齡大喜道：「廣西乃吾向來食彩之地，吾亦樂觀故土也。」

　　便與馬雄領了本部人馬，遄往廣西。瀕行時往辭尚之信，那尚之信道：「君等亦樂回廣西否？」孫延齡道：」此吾所願也。」尚之信道：「吳王此策大誤，恐天下士從此去矣。」馬雄道：「大王何以見之？」尚之信道：「吳王初舉，乘此人心歸附之時正宜速進，乃坐踞湖南，久未北上，使北朝得為之備，此策已非。今兩位以戰功致通顯，號為能將，本應用兩位為前驅沿閩浙而北，與各道齊進，則收功較易。若廣西僻在南陽，自吳王既得湖南，是北朝與廣西聲氣久已隔截。又廣西左鄰雲南，又毗廣東，更在湖南之後，斷不為吳王后患。況廣西久已歸附，何勞勁將駐守？乃不使兩位先立戰功，反用諸廣西幽閒之地，竊為吳王不取也。」馬雄道：「大王此論甚高。惟吾等既受詔命，不能不行，待到廣西後以利害告知吳王，再作計較。」便辭了尚之信，與孫延齡回軍廣西。不知三桂之意以北朝方調孫延齡與馬雄至廣東，今特調他兩人回廣西，看他是否受調，即知他是否真降。及聞延齡與馬雄已奉詔起程，三桂乃封孫延齡為臨江王，又封馬雄為步軍都督。馬雄心滋不悅，以兩人一同歸附，而延齡爵在己上，大不滿意，謂左右道：「早知如此，我不降矣。」左右道：「凡事論權不論爵，將軍位為都督總管，是延齡一日在東，即一日受將軍節制也。」馬雄意稍解。自此凡有公事至延齡處，皆用令箭，延齡心亦不服。那一日與馬雄相會，謂馬雄道：「吾兩人初本不睦，今以吳王反正之故，致兩人共事一方，實出意外。」馬雄道：「若非君先到吾帳中，亦恐無面商之日也。」延齡道：「雖然，然將軍不欲見吾，吾亦不往見。將軍懼吾不為延接，因不敢見吾，故吾特親謁將軍，聊藉此袒懷以示將軍耳。」馬雄聽罷愕然，已悟悉為尚之信所掇弄，惟默然不語，特心中已深嫉延齡。又惡其爵居己上，自是乃有殺延齡之心。

　　原來孫延齡之妻名孔四貞，為定南王孔有德之女。初曾育於吳三桂府為三桂養女，當有德在桂林陣亡，其子庭訓亦已見殺，時朝廷因有德歿於王事，又憫有德無嗣，乃以四貞收養宮中，太后認為養女，封四貞為和碩格格。及四貞年已十六，太后欲為擇配，四貞自稱有夫，不能另配，蓋有德生時，已將四貞許配孫延齡矣。太后得知，便下詔求得延齡，由太后之命成為夫婦，賜以大第，在西華門外。並賜延齡為和碩額駙。當有德歿後，以線國安代統其眾。惟是孔王藩府久虛，乃以孔四貞掌定南王府事，以延齡世襲一等阿思尼塔番。那孫延齡美丰姿，曉音律，又長於擊刺，體魄矯健，能趨九尺屏風。獨不喜讀書，凡遇有章奏，唯令幕友誦之，並令斟酌可否。若與人交際，性獨和平，尤有容人之量，故朝中大老亦多喜之。那孔四貞亦美貌多才，獨性殊驕傲，自以身為太后養女，又掌藩府，不免輕視延齡。延齡自然不悅，惟以四貞為太后養女，仍有所畏忌，只得貌為恭謹，以順承其意。那四貞因此復喜延齡，凡出入宮闈皆譽延齡才德，因此太后亦善視延齡，其恩寵與親王無異。四貞不知延齡之計，以為延齡性情柔順易於制服，故藩府事無不專決。

　　延齡心更不平，自是延齡有謀奪藩府權柄之意。當本朝康熙五年，四貞面奏家口眾多費用浩繁，請就食廣西，即有旨交親王、貝勒、諸大臣會議，皆以為可。遂有旨：以線國安向統定南王舊部駐防廣西，特以年老休致，以孫延齡為鎮守廣西將軍，並進上柱國光祿大夫、和碩額駙，並掌定南王府事。四貞亦隨任，以和碩格格儀衛同行。朝廷又封四貞為一品夫人。惟四貞自念，以和碩格格已居極品，今忽封夫人，顯然以夫致貴，反滋不悅。疑延齡居中播弄，故夫妻之間復積不相能。

　　時有戴良臣者，本為四貞包衣佐領，頗有才智，常欲大用。適延齡部下應設都統一員、副都統二員，有旨由孫延齡選用，故戴良臣自薦欲充此職，又薦其親串王永年。孫延齡皆不允。良臣無法，乃轉謀於四貞。那時四貞正欲自己多用心腹劣制延齡，遂力行強薦，始以王永年為都統，以戴良臣、嚴朝綱副之。惟延齡自任用戴良臣後，那良臣每事專斷，盡奪延齡與四貞之權。

　　於是廣西一地，盡知有都統，不知有格格與將軍。至是，四貞亦悔為良臣所賣，夫妻間復相和好，共訴於朝廷，陳述良臣等不法。惟良臣等三人亦共劾延齡，以故朝廷特令督臣金光祖按查其事。那金光祖卻與嚴朝綱為至戚，反左袒三都統，而謂延齡御下失宜。不料朝廷不信，復令大臣按問。時三都統皆懼得罪，遂合力運動，故大臣亦不直。延齡遂有殺良臣之意。會吳三桂舉兵，朝廷懼廣西諸將不和必致僨事，乃調延齡移鎮廣東。及三桂以書招延齡，那延齡自以昔受制於其妻，後受制於部下，朝廷又不分皂白，眼見三桂勢力已大，便與尚之信同降三桂。未幾，以三桂之命回鎮廣西。以權位之故，延齡又與馬雄不睦，由是延齡欲殺良臣，並殺馬雄。惟四貞見延齡已歸三桂，即以書達延齡，然後自歸京師。其意以為，延齡如敗自己不與同謀，可留清朝餘地；若延齡可以成事，則夫妻情在，亦可以自全。那延齡亦知其意，不為相強。惟廣西此時已盡附三桂，戴良臣等亦恐見殺，故又謀求容於延齡。

　　延齡大喜道：「此獠合當撲殺矣。」乃陽為周旋，並請王永年、戴良臣、嚴朝綱及其部下十三將校至府中會宴，名為商議共輔大周，以圖立功。戴良臣等不知其意，以為泯卻前仇，欣然赴會。那孫延齡卻先伏刀斧手二百人，酒至半酣，擲杯為號，刀斧手齊出，遂盡殺戴良臣、王永年等，只逃出朱瑞一人。

　　那朱瑞本屬苗人，甚有膂力，見主將被殺，欲為主將復仇，且惟謀殺延齡而苦無奇計。恰馬雄亦欲除去延齡，乃密召朱瑞與謀，並道：「如此如此，可以殺延齡矣。」朱瑞大喜，一面依馬雄之言，自去準備。那馬雄卻以密函飛告三桂，舉發延齡將反。那函道：自陛下倡舉義旗，四方向附，以人人有思明之念，即人人有愛國之心。臣與孫延齡皆大明臣子，何忍自外？生成故首同歸命新朝，冀效馳驅，稍贖前罪。不意延齡陽為歸附，陰懷不軌。以孔四貞為延齡正配，日前已束身回京。當延齡歸附新朝時，四貞固未嘗進諫，在北朝必以延齡夫妻為同謀，使延齡而果真心歸附，則四貞必非北朝所能容矣。復有王永年、戴良臣、嚴朝綱者，曾任北朝都統，近欲歸附新朝，力請臣為之先容。臣以延齡名位較隆，使延齡代奏。乃延齡挾詐以殺王永年等並其部將十三員。夫殺降者以阻歸附，立心已不問而知。證以孔四貞可以宴然回京之事，情跡顯然。是名為新朝馳驅，而實為北朝效力。若不及早察覺，後患何可勝言。臣以國家大計，雖與延齡交厚，亦斷不敢壅於上聞。惟陛下察之。

　　吳三桂得書後，即與夏國相計議。國相道：「孫延齡向與馬雄不合，此次同時歸附，不過為尚之信所構成。今馬雄之言，恐有詐也。」三桂道：「他援引兩事為證，延齡實無可自解的，安能不信？」夏國相道：「聞馬雄以延齡爵居己上，心懷怨望，不可不防。且延齡夫婦向不相能，其妻念北朝私恩，即舍延齡以回北京，皆意中之事，亦不可不察。願陛下勿因此以殺延齡，致阻歸附者之心也。」三桂道：「戴良臣等曾托李本深援引，欲歸附我朝。及本深入川，延齡回桂，始改求延齡薦引。今他必殺王永年、戴良臣、嚴朝綱等，其暗為清朝助力可想而知。今若不除，後必為患。」便不聽夏國相之言，飛諭吳世賓與馬雄會商，除去延齡，以絕後患。吳世賓得令，即函商馬雄。

　　那馬雄聽得，自然大喜，即遣朱瑞赴世賓軍中為助殺延齡之計。朱瑞即以馬雄所授之策，先集苗丁數十人在城外埋伏，吳世賓即揚言入桂林城與孫延齡有事會商。延齡不知其計，正樂得與世賓會晤要訴馬雄之短，便親自出城迎接。乃吳世賓到時陽與為禮，孫延齡方下馬之際，朱瑞率苗丁突出，共斲延齡。延齡猶呼「有賊」，與朱瑞相拒。拔劍力斬數人，勢已不支。朱瑞道：「賊即汝耳。」並力與延齡相鬥。畢竟延齡眾寡不敵，即行斃命。吳世賓令割取延齡首級，用木匣盛貯，使人送往馬雄。一面表告三桂，並敘朱瑞歸附之心。三桂大喜，即封朱瑞為總兵，以吳世賓有討延齡之功，即以臨江王之爵爵之。又以馬雄首行舉發，乃封馬雄為安國公兼金吾衛大將軍。

　　當吳世賓將孫延齡首級送到之時，馬雄好不歡喜，即令人開視，掀髯向延齡首級笑道：「延齡，汝昔為定南王，今為臨江王，固一世之雄也，顧也有今日耶？」說罷正揚揚得意，見延齡首級突然睜目張口，躍然豎起，其頭直撲馬雄身上。馬雄大叫道：「延齡殺我！」即時咯血遍地，已不省人事。

　　左右急為救醒，惟湯藥疊進，皆無功效，且合眼即見延齡。但初時心中尚不敢言，只推說自己臥房有鬼物為祟，以遷於別室。惟一入門即見延齡睡在房內，再遷一處亦復如是，迫得馬雄無法，唯令妻妾婢僕每夜輪流環守。唯仍見延齡怒目而視，即有時馬雄熟睡，仍在夢中發囈語，大呼「饒命」。家人大為憂心，加以家人迷信，共作為延齡索命，只不敢明言，每日只設法祈禳。

　　奈馬雄的怪病依然如故。家人設法亦延聘過什麼茅山道士，開壇捉鬼，卻全無影響。每天唯不離湯藥。醫家都道這病奇怪，無不束手。

　　那一日馬雄稍欲行動，便著人扶出大堂聊作散步。忽見孫延齡在大堂上據案而坐，馬雄一見即大驚倒地，自呼道：「我孫延齡也。吾以私仇殺王永年等，是誠有過，然王永年、戴良臣輩，不過以廣西既失自懼見誅，只勉強求附，非真降也。吾妻與吾向為反目，彼背我回京亦意中之事。汝馬雄以一時猜忌之心，屢以令箭調吾，吾位為王爵，猶且忍之。今汝猶不自悔，挾詐殺我，我雖死斷不令汝獨生也。」言訖，猶伸拳動足。逾時，七竅流血，登時殞命。時吳世賓尚留桂林，聞得此事，也迷信孫延齡是冤魂不息。細細詳查，知得孫延齡與王永年、戴良臣私仇甚深，即與馬雄亦向來不睦，且夫妻間衣積不相能，故查知四貞回京為延齡所不知，其殺王永年等，亦無意阻其歸附。因此心中亦憤馬雄，奈他已死，亦屬無法。惟有把此事始未告知三桂。

　　三桂見了，歎道：「早從夏國相之言，不至如此。若不昭雪延齡，是阻歸附者之心也。」乃開復孫延齡臨江王爵，改封吳世賓為靖東王，並奪馬雄爵職。不在話下。

　　且說吳三桂自在衡州即位，即派馬寶領兵北行與蔡毓榮相拒。吳三桂即欲親征，意欲一知此行何如。因聞衡州山嶽廟有大龜甚為靈異，三桂欲一卜其前程，遂與諸大臣同往。胡國柱諫道：「今大兵已起，無論龜卜如何，譬如箭在弦上，不能不發。卜之而吉，不過徒快一時；卜之不吉，反足喪沮心志；斷不能視其吉凶以為進退也。以陛下倡義反正，成敗固不必計，惟當奮勇向前而已。卜龜之事，願大王勿行。請揮軍長驅北行，以定大事，此國家之福也。」吳三桂聽罷愕然。夏國相道：「胡駙馬之言甚是。古人雖有龜卜之事，然與陛下地位不同。以陛下今日，唯有進而無退，龜不過水族一無知物，焉能倚以為行止？設卜而不吉，三軍之氣從此餒矣。」吳三桂此時亦覺胡夏二人之言有理，但心中志在平定一統，傳世萬年，故欲一占其靈異，仍不聽胡夏二人之言，只說道：「朕非信此無知水物，不過人傳其靈異，朕且往覘之耳。」說罷即率諸大臣前往。到時，先以中國地圖置諸神座前，叩拜之後，默視龜之所向。但見那大龜蹣跚而行，四處循走，終不出長沙、衡、永間。已而復由貴州至雲南而止。三桂又復再禱，那大龜三復如之。三桂見了，大為失色。正是：空逞狼心思大位，頓教龜物沮雄心。

			　　話說安親王岳樂，因江西緊急，又值西洋大炮已購到數尊，即領軍離了九江，望袁州進發。又以周將夏國相、高大節分兩路而來，恐孤軍不能抵禦，復咨請簡親王喇布移鎮江之兵為後援，會師追搗。先有細作報入夏國相軍中。

　　時夏國相正與高大節同駐南昌，聽得兩王軍到，國相卻與大節計議道：「吾等初進江西，岳樂且觀望不進，是彼猶畏我也。我得一南昌，於敵無損，不如棄之以破安、簡兩王。彼兩軍既破，則望風而解，不患江西不復為我有也。」高大節道：「某本武夫，本不敢妄言方略。但得一城守一城，將疲於奔命矣。今敵軍已悉數精銳而來，西自平涼，南自武漢，皆不能通。若能破簡、安二王，沿江寧而進，料武漢之敵軍亦退，即可長驅大進。苟只圖保守，萬一曠日持久，人心盡變，是前功亦廢也。誠如相國之言，即能堅守南昌，敵人將合兵攻我，反客為主，反受吃虧耳。相國之言是也。」夏國相道：「將軍驍勇善戰，可領本部兵馬並及部將，從小路抄過袁州，吾且權守南昌。料安、簡二王必爭來攻我，我即退兵。敵軍必來追趕，將軍卻抄出其後以邀擊之。彼二王皆紈絝子弟，以親見任，一聞腹背受敵，必無主持，因而破之實如反掌耳。」高大節領諾而去。

　　且說簡親王喇布，自領兵到了鎮江，實未經一戰。忽聞安親王岳樂咨調合兵，乃不得不行。及到九江，依然逗留觀望。那岳樂日盼簡王到來，以厚兵力。惟久候依然不到，便連番催促。簡王喇布沒奈何，只陽允進兵，仍緩緩而行。夏國相聽得，謂左右道：「凡畏敵者必爭功。我若充南昌，彼必齊進矣。且岳樂若不進兵，高大節一軍亦無所用也。」乃決意退出南昌，拔隊離城，望萍鄉而退。岳樂聽得，即飛報簡王道：「敵人聞我兩軍俱至，已棄城遁矣，宜速即進，毋失機會。」簡王得此消息，自念領兵而來未有寸功，今南昌空虛，若乘機而入，即是克復南昌，此功不小。說了，左右皆以為然。

　　簡王即令諸軍立出，晝夜不停，務以先入南昌為上。更怕岳樂奪了頭功，乃親自督隊。果然兵不離甲，馬不停蹄，先到了南昌，全無阻力。比及岳樂至時，簡王已到了南昌多時矣。岳樂心甚不悅，以為簡王奪去自己大功。正欲詰責，那簡王已有文書到來，約請安王岳樂直趨萍鄉。岳樂部將伊坦布諫道：「簡王以南昌空虛，乘機先進以奪我頭功，今又欲以我軍直進萍鄉，是戰事則吾軍當之，功勞則彼受之矣。然夏國相由醴陵直抵南昌，未嘗挫失，今忽然盡退，恐其中必詐，不可不防也。」岳樂道：「簡王既進南昌，吾軍亦到此間，未嘗遇險，料夏國相必無狡計於其中。彼之遽退，或者武漢一路馬寶失敗，已為蔡毓榮所乘耳。聞蔡毓榮與馬寶已經十數小戰，馬寶頗為失利，故吾料夏國相退兵，必因此故也。今所宜計者，只吾軍宜直進否耳。」伊坦布道：「吾軍雖進，然江西設有軍警，簡王必守南昌不住。那時吾軍反被人要截，將無退路矣。」岳樂聽罷，亦以為然，因此躊躇未決。忽然接得袁州急報，知周將高大節領兵數萬，已將抵袁州。岳樂聽得，大驚道：「似此是前有夏國相，後有高大節，吾軍危矣，不如回軍為上。」伊坦布又道：「簡王爭功，只屬私憤，今卻不必計較。宜一面告他以袁州有警，吾軍已中道折回，令他固守南昌，以為聲援。若南昌不守，是江西全失矣。」岳樂便一面知照簡王，一面回軍。那簡王聽得，已嚇得魂不附體。當初只道得了頭功，今日反受了危險，如何不懼？又不敢遽爾離城，惟下令閉城緊守，自不消說。

　　單說高大節本部人馬陽稱數萬，實則只有八千。那高大節生平驍勇耐戰，又善能以少擊眾。自行抵袁州之後，逆料岳樂必然回軍，乃與諸將計議道：「當岳樂離開袁州時，若簡王喇布仍留半軍駐守九江，吾軍斷不易得手。今彼悉為我夏丞相所料，不計利害，但要爭功，以全軍坐困南昌，岳樂又同時俱進，使江西上游空虛無備，是彼失算也。今岳樂若聞我軍反出其後，必星夜回軍，卻好中計。」言罷，乃囑副將韓大任道：「離此數十里有一座螺子山，山如螺形，樹木叢雜。且山下平原絕少，只是谿澗縱橫，支河錯落，並無戰場。足下可領千人先伏山上。岳樂回軍，必經此間，待其至時，排槍勁矢一齊施放，岳樂必不能抵禦。且彼所恃者，數尊西洋大炮耳，大炮仰攻甚難，吾軍必獲大捷，足下之功不少。」又囑部將吳用華領軍千人，離螺子山十餘里擇林木深處埋伏，等韓大任軍中號炮響應，即行殺出，以為接應。又囑部將李雄飛道：「岳樂雖不曉軍事，但他軍中必有經事之人。若到螺子山，懼有埋伏也。足下領軍千人直過螺子山十餘里，阻山立營以待之。彼若見有伏兵，必來攻擊，足下當引軍即退。彼以為伏兵已過，方放心直行。待至韓軍得手，然後掩出可也。但立營須阻山隘，以避他大炮，方為要著。」又囑韓大任，於清軍到時先發號炮，以告諸軍。各人領命去了。高大節又派部將多名，或領千人，或數百，為游擊之師。高大節卻統中軍，留一半於袁州，陽言將出九江，卻親自領兵為各路救應。分撥既定，正是：準備窩弓擒猛虎，安排香餌釣鼇魚。

　　那時岳樂自聽得袁州有警，以江西上游已失，自己孤軍深入實非良策，便星夜回軍。那日黃昏以後，將行抵螺子山，伊坦布進道：「螺子左扼山嶺，右阻溪河，地勢甚險。若有伏軍，必難抵禦，不可不防。」岳樂道：「高大節全軍方爭九江，以圖進取。以九江為數省咽喉，乃四戰之地，宜其在所必爭。彼何暇留軍此間耶？」正說話間，忽前軍探馬報導：「前頭已有伏兵，但旌旗不多，人數甚少耳。」岳樂道：「果不出伊坦布所料。以些少伏兵，何足憂慮？且已為吾軍所見，亦無用矣。」乃急令前軍攻之，並移炮隊往攻。

　　當岳樂軍來時，周將李雄飛即與接戰。甫一時間，雄飛即斂軍而退。岳軍正欲追趕，岳樂急止之，並道：「彼伏兵既退，若追之反恐中計。今當乘勝過了螺子山，此後更無慮矣。」遂催促軍士疾行。

　　恰當螺子山，已近夜分。岳樂心怯，謂左右道：「此地甚險，不如駐紮一夜，明早方行為上。」伊坦布道：「豈駐此一夜便無險乎？以我愚見，三軍既已到此，速宜趲路。若一經駐紮，軍心必餒。且敵人若有伏兵，雖駐紮亦不能免害也。」岳樂聽罷，深以為然。以事已到此，已無可如何，只令軍士舉火乘夜急行。忽到初更時分，突聞山上炮聲響亮。此炮便是號炮。時岳樂軍已且行且驚，到此時聞炮聲震地，更魂飛魄散，不知所措，一時嘩噪起來。岳樂正欲制止之，忽然槍聲亂鳴，箭亦齊發，如飛蝗一般。岳樂欲令軍士還擊，又不知敵軍在何處，惟山上矢石齊望火光射來。岳樂急欲回軍，伊坦布道：「今即回軍，安知後路不更有埋伏？由今思之，前之伏兵只誘敵耳。今進前與退後，其路程皆一也。不如冒險前進，較為上策。」岳樂無奈，只令一面進前，一面向山還擊。怎奈由下攻上，絕不中要害。周將韓大任更令軍士一齊發擊，岳軍死傷甚眾。岳樂只督軍士冒險前行，踐踏屍首而過。有逃亡的，皆落河邊鳧水，欲逃過對岸。惟韓大任軍中矢彈已及於河面，故岳樂逃亡的軍士，雖鳧水之際，亦難防避彈子，遂亦多死於水中。岳樂雖見軍士逃亡，亦不能制止，惟有與諸軍死命奔逃。伊坦布已先死於軍中，岳樂亦被傷數處。及甫過了螺子山，那死不盡的殘兵心魂甫定，忽然炮聲響亮，已有周將吳用華截出。岳軍見了吳周旗號，已心膽俱裂。諸將面面相覷，皆相謂道：「軍士固皆驚魂未定，戰馬亦多被傷難行。人雖不畏，馬亦難戰矣。似此，如之奈何？」岳樂道：「吾一時不細，誤中奸計，至今惟決一死戰耳。吾位為至親，三軍亦八旗人物，斷不能屈膝以降也。」諸將道：「三軍逃命時，器械輜重已委棄不全。即新購的西洋大炮，亦付之中道矣。空拳搏戰，焉有勝理？」岳樂道：「此處溪河較狹，且水勢不深，吾軍雖敗，尚存萬餘人，不如以軍中物具雜泥石投諸河中，填河而避之。過此之後，即繞道先奔鄱陽湖。以鄱陽湖尚有水師屯駐，可往依之，尚可徐圖恢復元氣也。且袁州既為賊將高大節所據，吾亦不能通九江之路矣，居此亦無他法。」諸將聽罷，皆以為然，即令軍士各就地挖土泥一包，一齊投諸溪中，雜以軍中笨重器具。

　　幸河水不深，煞時河中已如平地。那時吳世華見岳樂不進，正前來發擊，韓大任、李雄飛亦從後趕來。岳樂即令軍士齊遁，也不敢還戰。諸軍如喪家狗，恨不得爺娘多生兩條腿，各自沒命的跑。時周將韓大任、吳用華、李雄飛，皆令軍中向岳樂軍人叢處發射。岳樂軍死傷甚眾，惟死命奔逃，遺下器械輜重無算。韓大任亦不追趕，只令收軍。計是役殺得岳樂軍中人人喪膽，個個驚心。總兵及副都統死傷數名，其餘將校死傷數十名，軍士則三停折了兩停。

　　凡降的、逃的，韓大任皆收置軍中。其餘死者，屍骸層疊，只令軍士掘土掩之。其得西洋大炮數尊，餘外器械糧食不計其數，即班師回袁州報捷。高大節喜道：「此一戰足令敵人膽落矣。」於是論功請賞，以吳用華奪得大旗兩面，且擊斃岳樂部將總兵兩名、都統一名，遂錄為頭功，請賞以金吾衛大將軍之銜，以提督請補。韓大任不悅，謂左右道：「黑夜之戰，矢石亂發，槍炮交加，安知敵將死於誰人之手？吾在山中指揮各路，敵將多受夷傷。戰後計點場中，以死於螺子山中為最眾，安見我韓某不應得頭功耶？若無我一軍挫之，敵人以全力爭趨，恐吳用華亦不能抵敵也。」自此日有怨言。或有告知高大節者，高大節道：「吾與大任實執軍權，當藉此以鼓勵部將，何必爭功？且大任據螺子山為營，又在黑夜之中，是只有彼軍攻敵，斷無敵軍攻彼也。吳用華實當敵軍來路之衝，既能斬將搴旗，錄為頭功，安得不宜？」因此高大節對於韓大任之怨望，惟詐不知，諸事仍與韓大任商酌。惟大任意未釋然，思傾陷大節。

　　會三桂駙馬胡國柱回鎮長沙，因夏國相出征，三桂以長沙為四衝之地，兼因應岳州、荊州及江西各軍，非有重員駐鎮長沙不可，故以胡國柱當此任。

　　大任本國柱之甥行，國柱以其驍勇，深愛之。故韓大任一聞國柱回長沙，即喜道：「吾知所以泄吾憤矣。高大節一任，惟吾足以代之也。」乃為書獻讒於胡國柱，謂螺子山一戰本足以擒岳樂，乃各路游擊之師高大節既中道撤回，且高大節又擁兵不發，故岳樂得逍遙遁去，聞岳樂陰與高大節相通，許大節封侯之位，今高大節擁兵袁州，遲疑觀望，即原於此，等語。胡國柱聽得，以韓大任之說為然。一面催夏國相再進江西，一面撤高大節回長沙，往岳州助戰，反令高大節以兵權交於大任。大節聽得，吃了一驚。即回復國柱，謂軍事得手，方將直進江南，岳州有馬寶主持，兵力已足，無用再助，等語。

　　國柱大怒，乃益信大節擁兵抗命，韓大任之言更覺可信，立發令由驛馳大節軍中，立令即行交代。高大節猶以為坐失機會，嗟怨不已。來使道：「將軍尚在夢中耶？韓將軍乃胡駙馬之姻黨也。胡駙馬才略優長，而偏聽任性的是其最短。韓將軍既言於先，已如先入為主，將軍雖有百口，焉能分辯也？」

　　高大節至此時方知為韓大任所賣，乃歎道：「今後國家大事，將斷送此輩之手矣。」乃請韓大任入帳，謂之道：「胡駙馬有令，以軍權付於將軍。吾與將軍本無意見，方期同心協力，共成大功。今某以得勝獲咎，誠非所料。吾之遲遲未進者，殆欲夏丞相既進南昌，後勁既堅，方好長驅大進耳。九江為數省咽喉，乃四戰之地，戰守皆非易事，將軍勉之可也。」韓大任時有慚色，一言不發。高大節交代既訖，即隨帶親兵再回長沙。

　　韓大任自代高大節領了全軍之後，即提兵直入九江，欲長驅大進，更不待夏國相兵到，以為後援。夏國相退到醴陵，甫接得高大節軍報，知道清將簡王及將軍希爾根，因圖爭功已先進兵南昌，又在螺子山一戰已大敗岳樂，得了全功。夏國相喜道：「今番江西一省才安穩為我所有也。」是時夏國相仍未知胡國柱有撤回高大節一事，即督兵復由醴陵直出萍鄉，復向南昌進發。

　　原來簡王及軍將希爾根，自聽得岳樂敗於高大節之手，即棄城而遁，故夏國相到時殊不費力，已復得南昌。正欲知照高大節，使直出九江，自己直出鄱陽湖，以斷清朝水師接應，並躡岳樂之後，一面又催閩王耿精忠，將人馬折回，直出浙江，分三路而進，忽報高大節已被撤回，今以韓大任代領全軍，已望九江去了也。夏國相跌足歎道：「大任雖勇有餘而謀不足，可以任偏裨，必不足以當重任也。今偏師輕進，即為失算矣，其敗可立待也。不知誰人主意，撤回高大節，一誤至此！」說猶未已，已報高大節使人齎函來到。夏國相就在案上拆開一閱，書道：大節以一介武夫荷相國委任，又蒙大周皇帝恩寵，雖肝腦塗地，方稱本心。奈以不善將將，雖勝猶辱也。大節與韓大任同受節鉞，自昔同心戮力，所向有功。自螺子山一戰，大節以吳用華當敵軍來路之衝，獨能斬將搴旗，故錄功首，方欲借此鼓勵偏裨，不意因是而大任積成怨府，謂大節陰與岳樂往來，故擁兵袁州，觀望不出。胡駙馬不察，立撤大節軍權。大節若不交代，恐斧鉞隨之矣。大節奉職無狀，夫復何言？今聞大任已督兵前進，欲從九江渡過左岸。以清將楊捷老於戎行，大任非其敵手。且岳樂雖敗，猶有勁旅數萬，配以吉林馬隊，未可輕視。今岳樂退駐鄱陽湖，與水師相合，聲勢復張，是江西內患依然未清也。相國兵力若未到南昌，岳樂不難躡大任之後，楊捷亦可角其前，是大任即不敗楊捷，亦當敗於岳樂矣。相國老謀深算，為國家大局計，將何法以善其後乎？謹此佈達。區區伏惟荃察。

　　罪將高大節頓首

　　夏國相看罷，歎道：「高大節真將才也，吾不敢以武夫視之。今日局面，吾不能復出鄱陽湖矣，須望袁州進發，以援應大任也。」便下令三軍，直趨袁州。

　　且說岳樂自敗走後，退至鄱陽湖。不多時簡王及將軍希爾根亦奔到。二人見了岳樂，已有慚色。岳樂道：「兩位忽然至此，得毋南昌已失守乎？」

　　簡王不能答。岳樂道：「吾與君於朝廷位為至親，觀天下大局如此，正當同心協力，以圖肅清。今前事可不必多說，惟圖此後奏功，更不宜以前事芥蒂也。」簡王至此，頓首伏罪。正說話間，已報駐長江水師提督楊捷已有書到來，謂韓大任已代高大節為帥，將直行渡江，吾知所以破之矣，惟夏國相若知韓大任輕進，必觀兵袁州、九江一帶，以為聲援，可以擇伏要而破之，等語。岳樂看罷來信，深以為然。時清朝方以董衛國為江西總督，帶兵五萬前赴南昌。岳樂即與董衛國商議，令董衛國先領軍直趨南昌，以截夏國相之後。

　　岳樂復與簡王及希爾根，率人馬直入袁州，以截國相。時國相不知董衛國已到，只留兵二千駐守南昌省城。行至中途，聽得岳樂與簡王及希爾根同出袁州索戰，夏國相驚道：「簡王乃驚弓之鳥，岳樂亦敗軍之將，今一旦盡出，袁州得毋救兵已至乎？」時部將郭壯謀，乃郭壯圖之弟，方從國相軍中，乃進道：「吾雖至此，甚憂。南昌設有敵警，恐區區二千人必守南昌不住也。」

　　國相道：「公言亦是。今不如折出鄱陽湖，以圖進取。」郭壯謀道：「相國所言亦是一著，但設有差失，是與韓大任兩軍俱敗矣。」夏國相道：「此大任誤了我也。苟知大任輕出，吾斷不令耿王回軍。」正議論間，忽報清朝已令董衛國為江西總督，已帶兵五萬直赴南昌去矣。國相歎道：「董衛國如此神速，必非簡王可比。彼必爭萍鄉以斷吾後路。萍鄉若失，彼將直出湖南，是大局亦震動矣。不如退兵。」遂令三軍齊退。

　　且說安王岳樂與簡王同出袁州，知道夏國相中道折回，便令諸將追之，並謂諸將道：「夏國相在三桂軍中號為能將，當乘其失算之時，並力追之。」

　　乃留希爾根駐袁州，以要韓大任之後，自與簡王並力追來。時夏國相亦虞岳樂以屢敗之餘，必奮勇求雪前恥，又恐為董衛國所截，乃令急趨萍鄉。原來董衛國亦欲急爭萍鄉，一路惟以先復南昌為根本，以為南昌唾手可復。不料到南昌時，直延數日南昌方下。因吳元祚為夏國相部將，方領二千人扼守南昌，亦懼國相為董衛國所截，故死力堅持數日。及聽得國相將到萍鄉，方棄南昌而遁。及奔到萍鄉時，國相亦全軍俱到。吳元祚具述前因，夏國相道：「非公死守數日，則吾軍俱危矣。今董衛國必領兵來爭，吾軍不能獨當兩面，須扼醴陵，阻湖南要道方可。然吾若盡棄萍鄉，則岳樂與董衛國必長驅大進矣。不知誰人敢暫守萍鄉，吾自有計可以拒董衛國也。」郭壯謀道：「某願以死當之。」夏國相大喜，乃令郭壯謀與吳元祚共駐萍鄉，夏國相仍望醴陵而退。正是：方見吳軍能破敵，莫言清將總無人。
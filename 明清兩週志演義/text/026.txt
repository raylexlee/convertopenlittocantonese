
			　　話說岳樂軍中於翌晨起來，見四圍山林樹木中盡是周兵旗幟，始知高大節已先到此間，軍士皆魂飛魄散。因螺子山一戰，軍中皆知大節的名字，更互相畏葸。岳樂即傳令軍中，急進新昌。忽然喊聲大震，高軍已分十數路，卷地殺來。每路人馬不知多少，岳樂軍皆無心戀戰，惟互相逃竄。岳樂制止不住，然猶故作鎮靜，即號令軍中，分頭接應。怎奈高大節軍鋒甚銳，又蓄力已久，皆猛勇前進，直奔岳軍。高大節又選精銳百騎，自為前鋒，疾馳而出，直奔岳樂，皆英銳莫當。岳樂不能抵禦，先自望後而退。岳軍見主將已逃，亦紛紛潰走。那高大節初時本分兩停人馬，志在輪流接戰。今見甫行交綏，岳軍即退，已無容輪戰，即令十數路一齊追趕。並下令軍中道：「岳樂此去，必走新昌，與南昌銜接，望得此與董衛國聯合也。」便分軍二千人，使部將高琦領之，打著自己旗號，從間道先到新昌城，一面飭軍士從上游橫貫而追。

　　那時岳樂自奔逃之後，欲避出重圍，即與周兵混戰，卻令軍士還槍向後抵禦，且戰且走。一面令明阿領五千人，先爭新昌，分為犄角，並護南昌要道。高大節亦知其意，轉令軍中放開重圍，讓岳樂走出，只銜尾趕來。十數路不住環擊，令岳樂無從混戰。高大節一頭追趕，一頭下令招降，故岳軍散去愈眾，岳樂大憤。及奔至一座小山，令軍中就地阻山為營，再與高軍混戰，忽流星馬飛報禍事，那都統明阿欲奔新昌，被高大節分軍截擊，都統明阿已陣亡去了，所領五千人，盡降高軍去也。岳樂聽得，心膽俱裂，不覺歎道：「大節不死，吾不得安。」正說間，高大節已率百騎馳至。岳樂護兵有吉林馬隊二千名，即下令護兵道：「彼漢兵也，汝等降亦不得生，速宜死戰。」

　　護兵聞令，一齊奮發，矢石齊下，大節不能進，軍勢稍卻。岳樂即率軍與高軍混戰。還虧高軍十數路殺來，岳樂終站立不住，望後復走。高大節復追二十餘里，天色已暮，權且收兵。計此一戰，殺得岳軍七斷八續，人馬死傷甚眾。岳樂令軍士不要住歇，直望南昌而走。

　　時董衛國聽得岳樂敗北，即引軍來救，同進南昌省城。高大節聽得岳樂已有救兵，亦不再追趕，先引軍據了新昌。一面向胡國柱、夏國相二處報捷，並請國相進兵。不料夏國相默計高大節已過江西，即引兵已復出萍鄉，仍望南昌進發。高大節得有消息，即與夏國相會期共攻南昌。時清將岳樂既敗，部下只存殘卒萬餘人，董衛國亦只有二萬人，但自高大節兩戰，人心膽落，南昌城內居民，日傳高軍將至，省垣必陷，故紛紛遷徙。人心動搖，軍心亦餒，且互相逃竄。董衛國道：「昔日乘一鼓之氣，不能遽入湖南，大為失算。今軍心如此，固不能戰，亦必守南昌不住，不如避之。」岳樂道：「簡王尚擁重兵，惟屢次觀望，勞師糜餉，使我奔馳數年毫無寸功，能不愧死？」徐又道：「昔以完全兵力猶不能禦敵，今既敗之後，兵無鬥心，外無援力，焉能用武？即坐守此間，亦不能獨當兩路之衝也。」便與董衛國計議，率領人馬，攜取庫款，棄南昌而逃。高大節復思夏國相既進江西，即謂左右道：「岳樂、董衛國等坐守孤城，一軍不能當兩路之衝，必棄城走矣，吾當截之，勿令其再養元氣也。」正欲派兵時，已得有岳樂棄去南昌的報告，即歎道：「彼逃誠速，今追之亦不及矣，真可惜也。」部將吳用華道：「岳樂自領兵以來，未嘗得一勝仗。吾軍與戰二次，皆潰。今雖逃去，亦不足慮，將軍何故為之歎息耶？」高大節道：「非也。岳樂雖非能將，然性情勇毅，其志不因敗而驚，氣不因敗而餒。今日雖敗，明日復來，不可不防。若簡王喇布、將軍布爾根等，吾直視之如兒戲耳。」說罷，左右皆為歎服。

　　時胡國梁所領一軍已到新昌。高大節暫留胡國梁駐紮新昌，欲親進南昌省城，與夏國相面商進兵之法。忽接得夏國相來紮，著高大節領兵先奪九江，以免敵軍得準備防守，並言自行領兵奪鄱陽湖，即製造水師船隻，以備渡江之用。時夏國相又催令耿王進兵，並調水師提督林興珠領內河水師，會於鄱陽湖，故約高大節於本軍奪得鄱陽湖之後，一日渡江。高大節得令不敢怠慢，即提兵直往九江，沿義寧而進。時韓大任既死，其弟韓元任尚在胡國柱軍中，元任即大節軍中胡國梁之婿。元任既憤其兄之死，以高大節直沿平江過新昌，不肯先出九江以救大任，故數短大節於胡國柱之前。且此次大節得勝，胡國梁只另領一軍先赴義寧，故不與其功，遂向左右道：「高大節以我先出義寧，以義寧既不用戰爭，又不用攻守，實置我於無用之地耳。若以我為無用，既不宜以我分領一軍。且駐紮義寧，虛延時日，由湖南即直趨九江，或猶可以救韓大任也。」因是積有怨言。

　　那時清將安王岳樂以屢敗於高大節，心中正憤，忽探得大節軍中將帥不睦，於是布發謠言，謂大節坐視韓大任不救，且屯兵於義寧、新昌，不截擊岳樂及董衛國，使岳樂二人得全師而遁，實大失機會等語，傳遍江西。胡國梁即飛報胡國柱。時國柱聽得，以前者誤聽韓大任之言，致撤回高大節，已貽誤於前，故聞國梁之言，亦不敢輕信。惟韓元任日在國柱之前數短高大節，且謠言所播亦有道理，不由胡國柱不疑，便馳函力責高大節，責以既不應虛留義寧一軍不救大任，又責以不應放過岳樂，自後須竭力從公，勿以私仇害公事等語。大節聽得，意殊不樂。自知又為人所搆陷，大為抑鬱，遂致得疾。

　　乃與左右計議，以本軍既進，若以主帥得病中道折回，敵人必乘機交攻，非為良策，便諱病不布，力疾先進九江，時清將簡王及希爾根正駐九江城，因聽得高大節已到，即棄城而遁。高大節即進了九江城，威聲大震，附近州縣紛紛降附。自是高大節疾益加劇，所有醫藥俱皆無效。自懼一旦棄世，必致貽誤軍機，一面報知胡國柱使人接代，俾得卸去兵權，解任養痾，一面又馳函報知夏國相。函道：弟自復統師乾，重進江西，仗國家之靈，所向克捷。岳樂遠遁，遂抵九江。得接胡駙馬函報，責以勉力國事，毋以公事發私仇。竊惟韓大任銳意渡江，弟即先進九江亦難得及，且無以破岳樂一軍，則南昌之道梗塞，弟所以由平江先入新昌者，此耳。弟唯不敢輕敵，以簡王尚扼上游，不得不分兵先駐義寧堵截者，亦非有他意也。駙馬見責，弟方黽勉以圖，何期二豎遽侵，不能視事。設因疾不起，反貽誤軍情，厥罪尤重。已函報駙馬派員交代，俾得解職養痾。他日若藉鴻庇，茲克將痊，當復叩馬前，重受驅策也。區區之意，除請命胡駙馬之外，謹具函報告下情，以報知己。伏惟鈞鑒。

　　夏國相得書，知道高大節得疾之由，不勝太息。即與胡國柱函商，派員接代。唯時高大節病勢已日深一日，自知不起，乃以軍符印信交副將胡國梁執掌。越日更吐鮮血不止，遂歿於軍中。自高大節歿後，江西一帶軍事又復多變動，不在話下。

　　且說陝西一路，王屏藩自退至固原，王輔臣自戕莫洛、破鄂洞之後，即與王屏藩合兵，互為犄角，欲通平涼之路，先撲西安。將軍瓦爾喀棄城夜遁，輔臣遂入西安，聲勢大振。三桂先發白銀二十萬犒軍，又以王爵賜封輔臣，故王輔臣益為盡力。以王屏藩屢扼於圖海一軍，便欲與屏藩合兵共攻圖海。

　　時屏藩與圖海相持，勢力悉敵，大小百戰皆不分勝負，兩軍互有死亡，又互有增兵。相持年餘，屏藩終不能越平涼之路，已欲捨去平涼，改道擾鳳翔而進。及聞王輔臣合攻圖海之計，即與王輔臣計議。輔臣道：「以將軍本部，已足與圖海相持，圖海且不能得志。若益以弟處一軍，可以摧圖海而有餘。圖海若敗，餘子皆不足慮矣。」王屏藩道：「此言甚是。但圖海老將，若見稍有失利，惟率軍死守，必不輕戰，吾故無可如何耳。且其部下，如張勇、王進寶、趙良棟，皆驍勇耐戰，雖不能當我兩路之兵，然彼未嘗不足以自守也。」時吳之茂在旁，亦道：「在此相戰一年，終不能奈圖海何，軍心亦已氣沮。若徒在此搏戰，必無濟於事。愚以為另分一軍，能越出圖海之後，以趨山西，則圖海必望風而退矣。」王輔臣道：「若以一軍先繞道山西，似為良策。然兵少則不足於用，兵多則此間已失一大軍，從前所得之土地亦將復失，又將奈何？前者周皇已發李本深領軍入陝，惜本深因病中道折回，遂無有繼進者耳。今不如奏知周皇，派兵繞道入晉，較為得計。」王屏藩聽得，大以為然。乃會奏三桂。三桂覽畢，拍案起道：「朕自入川以來，不徵久矣。今小兒輩不能了事，非朕親征不可。」便大閱師徒，下諭親征。共領二十軍，計共八萬人，擇日起程，望鬆磁市進發。正是：已見諸軍難勝敵，又勞三桂再興兵。
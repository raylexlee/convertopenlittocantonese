<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>明清兩週志演義 - 第八回　棄圓姬闖王奔西陝　賜誥命三桂卻南朝</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八回</br>　　棄圓姬闖王奔西陝　賜誥命三桂卻南朝</font></h4>
			　　話說李自成挾吳三桂之父吳襄置諸城上，示以將殺之意，吳三桂仍不肯退兵，李自成便殺了吳襄。復把三桂家屬三十餘名，統殺之於城上，把各人首級一顆顆擲下來。三桂大怒，一面令兵士執各首級，呈驗那一個首級為父母，那一個首級為昆弟，及那一個是使役之人，統通認得，單不見陳圓圓。<br />
　　三桂忖道：「難道逆賊先踞了那陳美人自行受用去了？」心中一發憤急，但不可明言，只稱君父為戮，家口被戕，與闖逆誓不干休，即督令軍士並力攻城。時李自成在京中已不敢復出，自思殺盡三桂的家屬只觸三桂之怒，尚有圓圓一人仍未還他，即欲送還三桂，意又不捨，卻與諸臣商議解圍之法。將士谷大成道：「若於吳軍未戰之前把三桂家屬及圓圓送還與他，猶可望他退兵。今已殺其家口三十餘人，即使三桂戀愛圓圓，亦不好啟口。以君父被害，家屬盡屠，三桂斷不能因得圓圓即行罷兵，殆懼為三軍所笑也。今若到此時始送還圓圓，是三桂更無繫念，攻城急矣。不如仍留圓圓，以備緩急。」李軍師道：「大王既殺其家屬，何惜於圓圓一人？若殺其父母而留其美妾，人將謂大王為愛佳人，致亡國計矣。不如一併殺之，鼓勵士卒，以求一戰。戰如不勝，即棄京而走，亦可以明大王之心也。」李闖聽罷，不從其言，只從谷大成之議，且留圓圓以備緩急。<br />
　　正說話間，人報外城已被吳三桂攻破矣。李自成大驚，倉惶無以為計，便向諸臣道：「吳三桂乃悍將也，既破外城，何以御之？」谷大成道：「臣願與吳三桂決一死戰。」李自成大喜，便令谷大成領兵出城應敵。吳三桂即出接戰。谷大成一見三桂，即揚聲罵道：「汝亦中國人，何以倚仗外人？吾今與汝決一死戰。如恃外國兵力者，非好漢也。」吳三桂不能答，更不答話，即揮軍而進。那時號令一出，萬弩齊發，谷大成亦率諸將並力迎敵。自辰至酉，互有損傷，未分勝負。忽然東風大起，黃沙飛揚，遮蔽天日。谷大成軍中旗倒馬蹶，自知不能抵禦，正要下退兵之令。時李自成方在城樓上擊鼓助威，吳三桂發矢射之，恰中李自成左肋，鼓聲頓止。又遇沙塵飛卷，李軍一齊潰散。谷大成即退回城中，吳三桂乘勢掩入外城。恰建州九王大兵亦到，知吳三桂已攻破外城，迭有大功，即獎三桂道：「京城已危，將軍一鼓可下。他日論功賞爵，不在孤下也。」三桂向九王拜謝，復行攻城。<br />
　　時李自成敗還宮中，度京中不能固守，即謂諸將道：「只吳三桂一軍朕亦不能取勝，復益以建州兵力，抵禦益難矣。今三軍潰散，人心震驚，北京必不能守。不如退回秦隴，再復元氣，方可戰也。」時諸將聞言，皆無戰心，全以李自成之說為然。李自成便打點西走。先將大明宮殿縱火燒燬，復攜寶貴細軟之物並帶了陳圓圓，殺出西定門而逃。以牛金星當先，谷大成斷後，並眾文武陸續逃出。<br />
　　吳三桂正在外城攻打，忽見李軍城上旗幟依然，已無人抵禦，已疑李自成遁去。隨望見其火煙大起，即喜道：「逆闖固逃矣。即盡力攻之，應手而陷。」吳三桂便欲率兵入城。建州九王即向三桂阻止，並道：「闖逆此行，必西走長安。將軍以百戰之勞攻陷京城，若使闖逆復養元氣，是餘患未息，前功盡廢矣。請將軍暫勿卸甲，率兵鼓行而西。乘闖逆窮蹙之際，一鼓可擒矣。將軍自誅闖逆，方為報君父之仇。然後料理君國之事，未為晚也。」三桂聽罷，不敢違抗，便統軍望西趕來。<br />
　　且說李自成自逃出北京，仍恐吳三桂追及，故晝夜不停。惟吳三桂一來欲手刃李闖，二來欲滅除李闖之後，趕回北京，三來乘戰勝銳氣，軍心奮勇，已如星馳電閃一般。看看到了山西界，將已趕上。李自成得後隊報告，知吳三桂已隨後趕到，便欲捨家眷輜重而行。惟對著陳圓圓，意自不捨，卻謂圓圓道：「朕之留卿，蓋欲三桂一念前情，為卿計，或願得卿而退兵也。今彼不顧玉石俱焚，苦來逼朕，朕設若又敗，是與卿同死於此地也。」陳圓圓道：「三桂勇而無謀，大王實不善處之。彼此來實為妾耳，他如得妾，將必退兵。然彼性情暴戾，妾亦不願與三桂再相見也。」李自成道：「然則卿意若何？」<br />
　　陳圓圓道：「妾自不願見三桂。然大王苟有委任，亦不敢辭。以妾雖厭彼，彼未嘗厭妾也。妾於三桂，向皆言聽計從。大王有用妾之處，不妨直說。」<br />
　　李自成道：「朕將縱卿回見三桂，卿意以為然否？」圓圓道：「若無事可任，妾亦不願再回。且由大王縱還，三桂將疑妾失身於大王矣。」李自成道：「然則卿意奈何？倘卿能退三桂大兵，朕他日事成，當立卿為後。」陳圓圓又道：「妾蒙大王不殺之恩，本甚感激，妾安敢望為後？但得為大王退兵，自願削髮為尼，不願再履塵世。惟大王若縱妾回去，是徒惹三桂疑心。不如棄妾於此，待妾自見三桂。妾自有說，可為大王退兵。」李自成聽罷，大喜道：「卿玉肌花貌，若削髮為尼，實在可惜。待汝見三桂後，朕若事成，當即迎卿，卿不必慮也。」<br />
　　正說之間，忽報吳軍將到。李自成意尚留戀，圓圓又假作依依不捨，隨道：「大王為大事計，不必如此。」李自成道：「朕棄卿於此，恐卿無以自全也。」圓圓道：「但得大王部下不加殺戮，妾自有全身之道。」自成乃以令箭給圓圓道：「持此可以無害矣。卿自珍重，會當相見。」說罷策馬便逃，仍回顧數四。圓圓假為回盼，即行出營，先投一民家。時百姓正奔逃兵燹，見一嬌嬈女子，何敢收留？圓圓道：「若能留我，只須攪擾一二天，當能保全你們，且能為你們圖富貴也。」原來那民家亦姓陳，名六安，聞圓圓之言來得奇異，便問圓圓來歷。圓圓直道姓名，自言為三桂愛姬：「因逃難至此，不日吳三桂將軍兵到，妾當見吳將軍矣。」陳六安信以為然，留在家中，圓圓即與陳六安認為兄妹。當李自成軍過時，掛那李自成的令箭於大門之外，幸能無事。及李軍過盡，即毀去此令箭。候吳三桂軍到，即對六安道：「今者吳將軍至矣。若兄能為妾言於吳將軍，必有以相報也。」陳六安領諾。圓圓便作書道：<br />
　　妾自與將軍別後，留滯京華，非妾所願。然以家庭之訓誡，國家之功令，固無如何也。日企尊顏，如旱望歲。突以闖賊犯順，擾亂京師，妾已隸於將軍府中，遂蒙險難。以國破君亡之際，即以身殉夫亦何惜？顧以未見將軍，心跡莫明，何敢遽死？故闖賊屢圖相犯，亦只計拒。幸闖賊猶畏將軍，是以區區之身未致遽落於賊人之手耳。及闖賊舉兵東行，妾乃得盜令箭，開關逃至山西。自妾離京，君家父母昆弟音耗如何，已概不聞悉，回首北望，能不悵然？今妾猶在兄家，日盼將軍消息。近聞將軍還兵入京，闖賊西遁，而將軍麾旌已至，謹函述別後情況。將軍若念前情，當有以處妾也。書不盡言，死待來命。<br />
　　陳六安領了書函，直投吳軍。時軍中已有書致主帥的，誰敢抗阻？即代呈至三桂跟前。三桂看罷道：「原來圓圓不負我也。」俗語說，人情溺愛，雖明亦愚。那圓圓明明是隨李自成到山西的，又明明知吳襄被殺的，卻飾情寄語，就瞞過吳三桂。那三桂正在眷戀圓圓之時，就沒有不信的。故看書後，即令左右帶陳六安進帳。三桂問他是何人，陳六安也直認是圓圓之兄。三桂大喜，立即令人隨六安回去，迎圓圓至帳中。先以金帛酬贈陳六安，並謂之道：「待本帥功成後，當援汝為官。」陳六安拜謝而去。三桂見了圓圓，即道：「某不喜破了李自成，喜得復見卿面也。自卿離京後，闖逆已殺我全家，卿能瓦全，亦云幸矣。」圓圓聽罷，佯為揮淚不已。圓圓道：「妾自被難，久欲捐軀。不過以欲見將軍，故隱忍至於今日。今幸見一面，妾心跡已明。妾前以將軍尚在，既不肯殉家，又不敢殉國。請今日死於將軍之前，以明妾志。」說罷，拔出小刀，佯欲自刎。吳三桂急奪去圓圓之刀，不顧左右在旁，即擁至懷中，責道：「吾未嘗責卿，卿何苦捐生？自吾出鎮寧遠以來，心中未嘗忘卿。自念起兵來遲，累卿經許多苦難，心誠不忍。唯幸卿不致落敵人之手，再得相會。此後方期地久天長，卿何忍一旦舍我而去？」圓圓聽罷，大為哭泣。三桂又道：「某提兵入陝，務割逆闖之首級，以泄吾憤。卿不必過慮，吾今與卿同行矣。」圓圓道：「將軍前程萬里，為國家大事，妾何敢多言？但有不能不問及將軍者。聞將軍借得建州大兵，同來破賊，現今建州人馬究在何處？」吳三桂道：「建州人馬已入北京，吾奉九王之命，追趕李闖至此。」圓圓道：「九王何以不督兵同來，必令將軍離京西行，究屬何故？」<br />
　　吳三桂道：「京中原要守衛，故令吾領兵獨行耳！」圓圓道：「聞將軍只向建州借兵，何必拱聽九王號令？今見將軍薙發易服，妾心已疑。又諸事唯聽九王號令，恐北京非復明有矣。」三桂道：「某非薙發易服，不足以堅九王之信也。」圓圓道：「將軍提兵西行，而九王入京，其實可慮。試問將軍：索李逆先還二王、太子，將置二王於何地？」三桂道：「恐九王必不欺我也。」<br />
　　圓圓道：「將軍差矣。昔楚漢共爭秦鹿，皆唯力是視，唯計是行，豈能顧及信義？恐將軍統兵西行，而九王已定鼎於燕京矣。」吳三桂至此躊躇不答。<br />
　　圓圓又道：「若不幸為妾所料，是將軍雖破李闖，而負罪多矣。今乘逆闖窮蹙之際，實無勞將軍虎威。方今為大局計，將軍宜速還北京，以視九王動靜。或者九王以將軍兵威尚盛，將有戒心，不然是中國已絕望矣。」吳三桂聽罷，明知九王已入京定鼎，自己實不敢抗他。但聽得陳圓圓之言，實有道理，自覺無詞可辯，便聽圓圓之計，傳令回軍。<br />
　　將近到了河間，已聽得消息，知道九王多爾袞已定鼎燕京，自為攝政王，並候建州主到來即位。所降將范文程、洪承疇皆為相輔，惟運權仍在親王。<br />
　　凡目前北京官僚，間有閉戶不出者，餘外皆已投降。或有遲疑未出者，九王皆令洪、范二人前往勸導，亦相將出仕。獨有一守城尉謂左右道：「吾守此數十年，不曾見這等冠服。今日是我死期也。」乃墜城而死。其餘京中居民，又鑑於李自成入京時慘戮殘殺及姦淫擄掠，皆如談虎色變，紛懸順民旗幟。<br />
　　又遇自成去後一無守禦，故九王不失一兵，不耗一矢，已拔了京城。那吳三桂聽了這點消息，進又不敢，退又不忍，彷徨無措。軍中將校紛紛進帳請示行止，吳三桂道：「九王性最多疑，稍有形跡，我將不免。本帥今日，於國家大事惟有不復過問而已。」左右道：「將軍焉能脫身事外？因將軍實引建州人馬進來，將軍能進之而不能退之，將無以見大明列祖列宗於地下，亦無以對天下人民也。將軍若惟事隱忍，如後世公論何？」吳三桂道：「某非不明，只恐勢力不敵耳。某若與建州開仗，李自成將回兵以躡吾後矣。」左右道：「除北京以外，各路行省尚為明土，未必便無根據。明朝養士二百餘年，豈無忠義之士？將軍一舉，天下將雲集而響應矣，不足慮也。」<br />
　　吳三桂道：「汝言亦是，容某思之。」說罷，即命左右退出。時九王在京，已聽得吳三桂回兵，深慮三桂有變，則大河南北各省必紛紛起義師以助之，須先要安慰三桂為是，便賜封三桂為平西王，並遣洪承疇持誥命冠服及金帛等，犒賞三桂。<br />
　　時有蘇州一位名士，叫做王仁龍，已知道吳三桂借兵破李闖及多爾袞定鼎燕京的事，就知明室宗社已不能恢復，終日只是慟哭。及聽得洪承疇奉命往犒吳軍，心中忖道：「看看北京大局，除了吳三桂一人反正，再沒指望了。三桂是個武夫，卻不懂得大義。若惟利是圖，必入承疇圈套，這樣如何是好？」<br />
　　猛想起洪承疇督師遼陽，曾與建州開仗，當時京中訛傳，遼陽明兵大敗，洪承疇已經死難，崇禎帝不勝悼惜，就自制了一篇御文，祭唁洪承疇。後來聽得洪承疇已投降建州，已悔之不及。那時王仁龍愛崇禎帝那篇御文十分哀豔，也記得爛熟，自忖自己於洪承疇本有個父執之誼，正想乘機辱他一場，望他猛省。就攜了那篇御文，直候洪承疇過時，以父執之禮求見。洪承疇那時自忖名節有虧，故凡是學士文人，無不虛衷交結，冀免他們譏評自己。況那王仁龍，又是有父誼的，自無不接見。那王仁龍見時，行過禮後，即問道：「大人此行，將欲何往？」洪承疇答道：「往犒吳軍耳。」王仁龍道：「此乃九爺防吳軍反動，故先籠絡之，好安坐北京大位耳。」洪承疇默然不答。王仁龍又道：「國家大事非我書生聽宜預聞，今姑且談別事。晚生近來得有一篇得意文字，願呈諸大人之前，一評其優劣。」洪承疇道：「老夫已不涉文字多時了，亦不暇多看。」王仁龍道：「如大人不願看時，待晚生為大人誦之。」<br />
　　洪承疇應諾。王仁龍便把那篇御文高聲朗誦，洪承疇一面聽，一面汗如雨下，愕然不能答。王仁龍惟置諸不見，依然把那篇御文高聲朗誦。讀罷，大呼道：「己已失節，何復累人？願三桂勿忘明社也。」說罷，大哭而去。洪承疇此時，進又不忍，退又不得，不覺良心發現，哭了一場，彷徨無計。<br />
　　時九王打聽得洪承疇逗留不進，即加派了一人趕來，會同洪承疇往犒吳軍。至是，洪承疇乃不敢不行。時吳三桂亦聽得九王有賜封自己及犒賞三軍之事，仍徘徊不能自主。又聽得江南地方有史可法一班人，已擇立福王承繼明統，那時正不知何所適從。忽報洪承疇已奉九王之命來見，吳三桂當時接入。洪承疇先達九王之命，並遞出誥命冠帶及金銀寶帛等件，三桂一一拜受。<br />
　　洪承疇時已默無一言，卻有隨員孟拱文向三桂說道：「聞將軍追逼李闖，中道折回，得毋欲以兵力與九王共北京乎？果爾，則將軍太愚也。將軍部中尚多建州人馬，恐將軍甫行反戈，而部兵已變矣。無論京中九王兵力未得為弱，且關外接應既易，將軍又何從敵之？今福王雖嗣位南京，不過棲息一時，料難為力。蓋大勢既去，恢復自難。將軍即欲為盡力，位不過封侯，馬不過一匹，豈能南面稱王哉？新朝恩禮優厚，將軍又為開國元勳，北京甫定，即晉爵封王，如此機會，願將軍幸勿錯過。」吳三桂聽罷，一來貪愛此王號，二來又是懼九王，三來又恐與建州相抗，將來成敗不知怎樣，便再拜將冠服收納。洪承疇始終無一言。<br />
　　三桂隨宴承疇於私寓，謂承疇道：「某當初與九王定約，只言攻破李闖恢復明社之後，以薊、燕二州相讓耳。今九王直進北京，將踞我中國，我將無以對國人，願足下有以教我。」洪承疇道：「某亦有難言之隱。微有違言，必被九王生疑，則首領不保，是以隱忍。但足下實自誤耳。若割燕、薊二州，是北京已隸建州版圖矣，又將以何言責九王乎？」吳三桂道：「今聞九王暫行攝政，將迎建州主入京，然後改元稱治，是不滅中國不休也。今福王繼位南京，足下度其將來局面究竟如何？」洪承疇道：「只是史可法一人或可有為，餘則皆非乾濟之才，亦非忠於國家者也。」吳三桂默然不答，遂絕了觀望南朝之念，惟專心以事建州。<br />
　　次日，洪承疇即辭行返京，吳三桂送了一程，自回。忽報南京福王已派員來見。原來福王繼位之後，已知建州九王踞了北京，特派大員左懋第等入京，一面以金帛犒賞建州，一面弔祭崇禎帝陵寢。左懋第等待先見了吳三桂，欲探三桂意向，設有意外，欲勸吳三桂反正，為南京助力，並有冠服來到，封吳三桂為平西伯。吳三桂那時聽得左懋第等到，接見也不敢，不見又不忍，實在彷徨無措。正是：本志已經從北敵，此身安敢見南人。<br />
　　要知後事如何，且聽下回分解。<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>明清兩週志演義 - 第三十四回　胡國柱敗走貴陽城　傅宏烈起兵桂林府</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十四回</br>　　胡國柱敗走貴陽城　傅宏烈起兵桂林府</font></h4>
			　　話說王屏藩奔至漢中府，聽得吳之茂被困，自知欲救不得，誠恐一經往救吳之茂，料清將王進寶必然直壓漢中，那時吳之茂能救與否尚未可知，惟漢中已在必危，是更無歸路矣。意欲調別將往援，惟譚洪已因傷致病，此外更無別將可當此大任。想罷，不覺欷歔長歎，便遣部將王國興打譚洪旗號，往救之茂。一面分兵扼守要道，以防王進寶。<br />
　　原來吳之茂自領兵力拒圖海，約守華亭兩日，即棄城而遁。惟令軍士步步為營，且御且退，於清兵來追，並不與戰，只自謀抵禦，以圖緩緩退兵。<br />
　　圖海觀此情景，乃與諸將計議道：「觀吳之茂動靜，非留兵備戰也。想王屏藩聽得叆陽已失，防王進寶直下漢中以截其歸路，故先回漢中扼守，以備王進寶。其留吳之茂於此，不過緩吾兵力，使吾等不能急下漢中，俾王屏藩得徐圖整頓耳。吾等不可著他道兒，以王屏藩固虎也，稍養元氣，即能噬人矣。今當各路齊進以捉吳之茂，則吾軍南下當勢如破竹。」便令趙良棟、張勇、孫思克齊進，三路夾攻吳之茂，圖海自引大軍，為各路援應。那吳之茂仍用前法，惟緩緩退兵。不想清兵各路大至，把吳之茂圍困。那時吳之茂雖欲不戰而不能，叵耐清兵人馬眾多，又乘勝之威，加倍奮勇，吳之茂無法，欲竭力殺出重圍。那圖海卻令軍士遍布謠言，謂漢中已失，周兵無家可歸，惟降者免死。於是吳之茂軍中，紛紛投降。吳之茂制之不得，已見軍中星散，自己在重圍中又絕了外援，且見清兵已各路逼近，料不能解脫，於是拔劍自刎而死。自吳之茂死後，所有未降軍士以主將既歿，亦概歸投降，那吳之茂一軍，由是全軍覆沒。圖海更令三軍，再勿解甲，盡編降兵為後路，率諸將竭力進行，望漢中而下。<br />
　　時王國興奉王屏藩之命，打譚洪旗號往援吳之茂一軍。甫至中途，已聽得吳之茂全軍覆沒，且吳之茂已經身死。自念本軍不足擋圖海，況吳之茂已死，全軍俱覆，進亦無益，乃折軍而回。徐聽得圖海自傾覆吳之茂，即引大軍南下，遂星夜奔回漢中，向王屏藩報導：「之茂全軍覆沒，吾軍已亡，今圖海正引大軍來也。」王屏藩聽得大驚，徐歎道：「此我之失計，陷吳之茂者，即我也。吾負國家，又負之茂，吾罪大矣。」言罷，咯血不止。王國興道：「此誠國家之不幸。然勝負亦兵家常耳，以將軍智勇雙全，久為圖海所畏，今雖失敗，尚可再圖。即漢中難守，亦可遄返四川，為再舉計，何必灰心如此？」王屏藩道：「化平之敗，吾即欲捐生，猶以一息尚存，當留身以顧大局。今回思用兵數年，周皇以十數萬之眾付我大權，乃數年未得寸土，反損兵折將，疆宇日蹙，吾何以見川中父老乎？」說罷，又復吐血，左右乃扶入帳中。<br />
　　屏藩自念吳之茂已死，譚洪又被傷，自己又病勢危劇，川中亦不見有救兵趕到，看來漢中必難久守，那時反為敵據，更是千載貽羞。且默察大局，勢難再振，若不幸國亡，更何以自處？昔武侯有云：「成事在天，不可強也。」<br />
　　計不如一死，免致後來受辱。便扶病寫書，飛報川中，使速籌戰守。一面令人送譚洪回川養病，俾留勇將以備緩急，即遺書以兵符交付李本純與陳聰及王國興，暫守漢中，即立志自盡。<br />
　　忽報圖海大兵已直趨漢中，約離此不遠。王屏藩聽得，即遣開左右，自歎道：「吾死更不能待矣。」即拔劍自刎而死。可憐王屏藩以一員勇將，臨陣數十年，卓著戰功，秦隴一帶土人號為虎將。自歸附三桂後，清國大將多敗於其手，如殲丞相莫洛，敗貝子鄂洞，破圖海，通平涼，一如張勇、王進寶、趙良棟、孫思克等清國號為能戰者，皆為所困。乃以一著之差，卒為圖海所乘，致自刎而終。當時論者，諉為天意，亦王屏藩遷延不進有以自取之也。後人有詩歎道：<br />
　　屏藩稱健將，妙策困清兵。<br />
　　績自三秦著，名從百戰成。<br />
　　方期摧大敵，遽爾失長城。<br />
　　月落星沉日，吳周梁棟傾。<br />
　　當王屏藩歿時，諸將猶且未知。及聽得圖海大兵將到，李本純乃與諸將入帳請令，只見屏藩僵睡，枕畔血跡模糊，已吃了一驚，近前撫之，已是死了，正不知何時自盡，各人皆為傷感。轉見案上猶有遺書，李本純觀之，知是以兵符交付自己，始知屏藩昨日送書回川，及遣譚洪回川養病，早決計一死。惟李本純看遺書，只說著自己權領兵符，並未有囑示遺計，乃與陳旺等議道：「王將軍並無一計遺下，某何能當此重任？吾已知王將軍之意，彼不忍言捨棄漢中，吾非圖海敵手，故亦不忍言戰耳。」言罷又道：「今只有兩策於此。一則力守漢中，催救兵以為後助。一則惟有先退回川中耳。」陳旺及王國興等聽得，皆面面相覷。陳旺並道：「若能守得漢中，固是上策，但恐救兵未至，漢中已陷矣。以吾軍中，實無拒守之力也。」王國興亦道：「以昔日軍威之盛，且不足以抗之，況今軍勢既弱，人心又如驚弓之鳥，恐十天亦不能支持，又安能待川兵之至乎？故以某愚見，退即後計可籌，守則三軍難保。」李本純聽罷，遂決意兵退川中，令陳旺以本部兵馬保護王屏藩棺柩先行，令王國興為第二路，自己領兵為第三路，仍打著屏藩旗號，盡棄漢中而去。當起行時已近黃昏，仍令軍中放起煙火來，以為疑兵，然後乘夜退去。<br />
　　未幾，圖海大軍亦到，以未知譚洪被傷及王屏藩已死，仍不敢遽進，方與諸將議取漢中。及兩日後見屏藩軍中寂無消息，使人探知周兵已經去遠，遂進兵收復漢中，令暫行休兵，然後商議入川，不在話下。<br />
　　且說吳世蕃自繼位之後，已回雲南，改五華宮為正殿。那五華宮乃永歷帝舊日行宮，三桂在滇時加以修飾，頗為壯麗。吳世蕃人頗聰明，惟向來未經軍事，故一切大事皆付與諸臣。以夏國相為上柱國左丞相，決理宮府機宜。<br />
　　以馬寶、胡國柱為天下大元帥，總理軍事。當馬寶退兵時，本欲盡行退守貴州。胡國柱人本有才，唯逆料國事難挽，頗已灰心，終日惟以詩酒自娛。其妻諫之云：「駙馬為國至戚，先皇大任相屬。今嗣君新位，國事未定，人心驚疑，一息尚存，亦宜奮力。若坐觀成敗，試問破巢之下，安有完卵乎？」<br />
　　胡國柱乃大感悟，即與馬寶計議道：「貴州地形隘阻，雖足以為雲南屏蔽，然我愈退讓，敵兵愈進。若敵兵既進貴州，雲南益形震動矣。查由湘入黔之要道約有兩處，一為辰州之展龍關，一為武岡之楓木嶺，大有一夫守關萬夫莫敵之勢。某願以本部人馬分守兩要道，而將軍駐兵貴州，上應湖南，下應滇守，兼應廣西，以為各路聲援，並由將軍應付糧草。若吾前軍卻得敵兵，將軍卻引軍由黔而北，專取進勢，以邀敵軍之後，並為川湘聲援可也。」馬寶道：「駙馬此策誠妙。果駙馬戮力同心，某亦不必遽退貴州，可以留助將軍，以拒前敵也。」胡國柱道：「此亦不必。以將軍一軍久疲於戰，又在退挫之際，軍心不定故也。若吾本部，久守長沙，蓄銳養精，未嘗畏敵，故猶可用。待吾軍稍挫清兵，則此時將軍軍心亦振矣。」馬寶聽得，難得胡國柱一旦如此奮勇，便從其計，先行引兵入黔，沿途佈置，以固雲南門戶。時胡國柱本部尚有三萬人，並以夏國相部將郭壯謀留在軍中助力。遂以大將吳國貴領兵萬人，會同郭壯謀本部，分守楓木嶺，而自率二萬人馬，獨守展龍關。<br />
　　時清廷以安王岳樂久勞師在外，以長沙既復，乃令回京，即改令貝子賴塔前赴湘省，代統岳樂之兵。將軍穆占，亦由圖海於長沙未下時，派令帶兵赴鄂，以壯蔡毓榮之力。正是：軍事棘手時則互相觀望，及經得手，自然互相爭功。先後如簡王喇布，將軍希爾根，貝子尚善，亦各統重兵屯住於湖南境內，不下十餘萬之眾。時清廷方下詔，令各路齊搗長沙。蔡毓榮以賴塔、尚善、喇布、穆占、希爾根等，皆一時親貴，誠不敢與之急功，而軍機王公，亦欲以大功歸於親貴中人，乃令蔡毓榮回鎮武昌，相機沿荊州以窺川省，而令賴塔等分道進滇。於是將軍穆占及希爾根由貴州而進，以簡王駐紮長沙以為後援，兼籌湖南善後。以尚善貝子收撫湘贛各郡。唯賴塔一軍，恐廣西兵力單弱，乃由湘入桂，即由桂進滇。分撥既定，穆占乃與希爾根計議道：「由湖南入貴州約有兩要道，一為辰州之展龍關，一為武岡之楓木嶺。方今胡國柱獨守展龍關，而以吳國貴及郭壯謀駐守楓木嶺，以阻我入黔之路。吾與將軍各攻一處，待兩處俱下，即長驅以入貴州，不知將軍於兩處之中欲取何地？」希爾根道：「彼此皆為國家出力耳，何必擇地？請將軍進攻展龍關，而吾以軍力窺取楓木嶺。待兩處俱下，則分道同進貴州。若兩處有一處未能得手，即互相援助可也。」於是穆占自取展龍關，希爾根往取楓木嶺。<br />
　　且說胡國柱駐兵於展龍關，那展龍關左右峭壁，其勢撐天，餘外皆是小徑小路。關前一條大路，直通貴州，胡國柱領重兵一部，屯駐關中，分一部在關後，以為後援。複分屯紮各小路，以防清兵偷進。時部將白廷華，為前時孫可望部將白文選之子。自孫可望歿後，即投諸吳三桂，至是乃在胡國柱軍中。白廷華以諸降將皆為吳三桂重用，自以向在可望軍中年少能戰，今在國柱部下屈處下僚，頗為怨望。那胡國柱方以白廷華領兵巡哨各路，以備不虞，而廷華須命回至營中，正方置酒自酌，忽然營中軍士失火。及救熄時，已被燒去糧草甚伙。胡國柱大怒，乃重責白廷華，謂其約軍不嚴所致，先奪其官階，留營效力贖罪。白廷華有心腹部校，喚做李英。白廷華自被奪去官階之後，其心益憤，乃謂李英道：「吾輩本非懦夫，不過誤投大周，乃不能施展耳。然吾等亦自失其機會，便在長沙時以本部降清，斷不致寂寞至此也。」<br />
　　正言間，忽護糧哨弁蔣榮入見。白廷華二人乃以目示意，緘口不言。蔣榮見之，知必有異，乃故以言挑之道：「昨日糧草被火，至今不明失火原因，其間恐有奸細。而吾人徒受責罰，心殊不甘。」白廷華道：「彼此不甘，豈獨汝耶。」言罷欷歔歎息。蔣榮道：「吾不欲受此職矣，求公設法遣去。」白廷華道：「汝何以忽萌去志耶？」蔣榮道：「軍事當敗，每多貽誤，吾等能受得幾次罪責耶？人生隨處可以出頭，固不必依戀吳周也。」白廷華道：「汝言誠是。汝有良謀，不妨直說，吾與汝有同心也。」蔣榮至此，乃細細直言道：「吾等設法投清，可乎？」白廷華道：「汝言雖好，但無門逕終是枉言。」<br />
　　蔣榮道：「留心待之，機會固不盡也。」白廷華以為然。三人乃共同歃血為誓，相約投降之計，各守秘密，以待機會。<br />
　　時將軍穆占方悉兵銳攻展龍關，胡國柱時振刷精神，竭力守禦。穆占一連攻了數日，不能得手，只分兵四出巡視山徑，窺探小路，欲偷出展龍關之後。惟胡國柱分隊四布，所有小路皆有小隊守駐，清兵偵探小路的多為所捉。<br />
　　穆占見又用不著，心甚抑鬱。那日盡率精銳再往攻關，令軍士準備火器，且攻且進，並以火器擲擊胡軍。奈胡國柱先已準備水力，火器無功。關口又窄，全不著要害。關上守兵且矢石交下，清兵反潰傷多人。穆占無可如何，又再領兵而退。國柱見拒御得手，料清兵難以攻進關隘，單防有細作勾通敵人，故特派心腹員弁，不時巡察各營，密為防範，一面閉關自守，以拒清兵。那穆占自退兵之後，見疊次攻關不下，心更焦躁。乃募死士千人，定以賞格，如攻進關隘，各有重賞，若不幸死去，即各給予百金以為恩恤，並奏請以特恩追贈。卻令應募之一千人各披甲為前隊，每以布袋裹泥土一包衝至關前，疊土成埠，俾偷關而進。又以南懷仁所制西洋利炮運至前敵，攻擊關門。號令既定，即鼓噪而進。不知胡國柱早作種種防備，見清兵前隊各攜布包，即知其計，立令前軍於清兵前隊未至關前時，即分頭放槍猛擊。若仍有搶到關前者，即以火器擲下。果然清營中死士千人，被周兵居高臨下，千槍齊放，已有一半死於周兵亂槍之中。其餘仍不退縮，紛紛冒險搶至關前，被周兵火器交施，盡發在火坑之內。忽然清營炮聲震動，已將關門攻毀，穆占乘勢率兵猛進。誰想關內周兵亦還炮相擊，從關口向外擊來較易中，故每放一炮，清營中即波開浪裂，死傷極眾。加以關上週兵或放槍，或擲火，盡著清兵要害。清兵無可如何，不特無功，反折傷五六千人。穆占心中甚憤，乃將人馬約退十餘里，再籌良策。<br />
　　忽見前營分統祁保求見，穆占便問：「有何事故？」祁保道：「周營中白廷華向為孫可望部將白文選之子，自投三桂後，屈於胡國柱部下，不得重用，心懷怨望，久欲投清，以未得其便耳。今他因日前營中火事，被國柱重責，已決意來歸。與部下蔣榮、李英相約，稍有機會，即為吾軍內應矣。」<br />
　　穆占道：「昔趙良棟為孫年所誤，致為王屏藩所算，折兵數千人，此舉不可不慎。兩軍相距，防範極嚴，彼焉能走透消息？此最可疑也。」祁保道：「他部下李英，向在安王部下護糧，與吾為舊同事。昔安王在江西為高大節所敗，投諸高大節軍中，今乃改隸胡國柱部下，與吾最厚。現李英與白廷華相約，詐為逃出，昨夜至吾軍中，具以情告，我因信其無他，將軍亦不必多疑。」<br />
　　穆占道：「方今吾軍疊次攻關，皆為胡國柱所挫，正在無法可施，得此機緣，亦是妙策。吾只懼為胡國柱所欺耳。」祁保道：「李英輕身至吾軍中，設其中有詐，又將焉逃？惟在吾軍善用之耳。」穆占聽罷，點頭稱是，便道：「他若有心來歸，固是好事。吾今有一策在此，吾料展龍關要隘，胡國柱守禦極嚴，斷難攻下。不如尋出小路，偷出關後反擊胡國柱，庶乎可矣。」祁保道：「此計大妙。今胡國柱正防我軍從小路偷過，方派白廷華巡視小路也。」穆占大喜，乃準此行事。祁保回商李英，使回營知會白廷華，設法引本部從小路偷過關後。李英道：「吾已逃出，豈可復回營？除是另遣一人耳。」祁保道：「兩軍相距，又安能派人前往敵營？是此計終無用矣。」李英道：「吾若回去，死不足惜，事必泄矣。不如另遣一人，如吾之偽為逃出者，往晤白廷華可也。」祁保以為然。乃選心腹人一名，由李英指以路徑，直至白廷華營中，乞為收留。白廷華已知來歷，即密與商議。乃具以情告，乞引帶小路。<br />
　　白廷華乃四出分隊，穆占亦派人分查小路，遂得與穆占軍士相通，約以何時進兵，由白廷華引進。<br />
　　是時胡國柱視穆占連日不出，料知他因攻關不得，必偷路而過，方誡飭白廷華認真防範。那日胡國柱正在關內計點糧草，忽報敵軍大至，已偷過此關從後擊來也。胡國柱聽得大驚，已知必有內應，忽傳令拿白廷華。那時白廷華已不知去向。胡國柱無法，只調兵與穆占拒敵。不想關後敵兵大至，穆占又率兵從關外猛攻，胡國柱背腹受敵，惟有棄關奪路而逃。穆占以困獸猶鬥，不欲過逼胡國柱，乃令放開一路，讓胡國柱逃走。時國柱方以守關得力，飛報馬寶，約以準備，復行進兵，不提防竟為白廷華所算，遂領兵奔回貴州而去。<br />
　　且說穆占既奪了展龍關，乃錄白廷華為頭功，優加擢用，奏請以副將隨營效力。因是既得白廷華，遂盡知胡國柱軍中虛實，一面休兵駐守展龍關，然後再進貴州，一面打聽楓木嶺消息。<br />
　　且說周將吳國貴、郭壯謀，以兩路人馬扼守楓木嶺地方。那楓木嶺多崇山峻嶺，居武岡之下游，左出城步，右出黔陽，皆有山嶺為之阻隔。將軍希爾根方統大兵沿寶慶而下，但見山勢嵯峨，並無平坦大道，且形勢掩映，究竟大兵有無埋伏，實難探悉。希爾根因此大為憂悶，謂左右道：「早知地勢如此，吾不帶兵進來矣。」左右道：「敵兵既住於此，若不攻破此路，恐敵人再養銳氣，不難再出以擾長沙，是我南下之兵，仍未免內顧矣。」希爾根道：「若以重兵守長沙，以防敵人再進，然後分兵以取廣西、貴州，彼即守此要道，又焉能為力乎？」左右道：「然兵已到此，又將奈何？」希爾根道：「吾到此不易，固無空回之理。且既與穆將軍約分道取隘，同指貴州，若我不由此進兵，非徒自誤，亦誤穆將軍也。今此地與展龍關地勢阻隔，難互通消息，惟有各圖進取耳。」乃將人馬擇地紮下大營，一面分派軍隊探看地勢，偵察情形，然後進取。去後，先後得探子回報，均道路徑冗雜，每至山林中即不辨方向，只探得敵兵分左右屯紮，東西相峙，且各處要道皆屯兵守把，又於各險地設有埋伏，且不時派小隊於小路，以防偷渡，故從這裡看來，敵人守禦實極為嚴密。希爾根聽得，心上更憂慮矣，似此，不知從何進兵方可。若要彰明進戰，則路徑叢雜，恐遭伏兵所困。故於無可如何之時，分兵三路：以第一路攻取，以第二路防禦伏兵，以第三路為援應，陸續緩進。<br />
　　先是第一路得令先行，約十餘里，即見大兵旌旗遍布，分左右環紮。先放一輪槍炮，望敵軍旌旗攻擊，敵軍全無動靜。再放第二輪槍炮，始知敵軍據險為營，所有槍炮皆擊不著要害。正疑訝間，忽然敵營槍聲亂發，彈子如雨點而下，頗有損傷。左右兩面亦有槍聲應響，知是敵人已有伏兵，但不知伏兵在何處，無可拒御。希爾根知此次進兵無益，急傳令收兵。深知此處難以得勝，惟謀得一路以繞楓木嶺之後，庶可有濟。乃即披閱地圖，一一觀看，覺楓木嶺地方，左右四至八道皆是山脈，已為吳國貴、郭壯謀盡占要害，覺無別路可以進兵。細閱一遍，猛省起武岡下接城步，那城步與廣西靈川實毗連之地。那靈川又密通桂林，發一支人馬從靈川直出城步，以邀擊楓木嶺之後，敵勢必然瓦解。且敵軍只防北路，若廣西一路必非其所留意，此舉必可成功。便令差官急持文書前赴桂林，使從速發兵。正是救兵如救火，那差官馬不停蹄，早到了桂林。<br />
　　時貝子賴塔一軍，亦已行抵桂林府，接得希爾根文報，知道方攻楓木嶺不下，自當應援。特以撫臣駐守桂林，不宜遠出，便問諸將，誰敢領兵偷出城步。諸將以山嶺奇險，不敢領命，惟面面相覷。適桂林知府傅宏烈在座，聽得，奮然道：「某雖不才，願當此任，請假以精兵五千人，當生擒吳國貴、郭壯謀二人，獻諸麾下。」賴塔大喜，立令傅宏烈就桂林領兵五千，再由本部接濟，撥三千精兵相助，另重新招募二千人，以輸運輜重工程，湊足一萬之數。賴塔並道：「公謂得五千可以了事，今更湊成一萬，以壯公威。想軍到之日，即能奏凱，某當在廣西專候捷音也。」傅宏烈道：「當此國家多事，卑職久欲充當偏裨，為國家稍盡分毫之力。前者諸公諸多汗馬功勞，獨卑職在此若安居無事，久深內疚。今蒙大將軍委任，方稱本心。此行若不能成功，縱國家不加處罰，吾亦無面目以見大將軍矣。」賴塔聽得，深壯其言。又道：「公忠勇如此，向未能重用，誠為可惜。今當薄具水酒，以壯公行色也。」<br />
　　便立行治酒，與傅宏烈餞行。甫飲第一杯，傅宏烈即起身辭道：「今尚非飲宴時也。希爾根將軍現在武岡，進退兩難，望救方急，卑職立當起行矣。他日亂方平息，再領大將軍太平宴也。」賴塔聽罷，大為嘉許。傅宏烈即辭出，在桂林領了五千人馬，並領賴塔所撥三千精兵，另有新招二千人亦已募集。<br />
　　傅宏烈共領兵萬人，申明號令，整肅隊伍，誓告三軍，即率軍起程，風馳電掣，直沿靈川望城步進發。正是：前軍見已難摧敵，後路猶能發救兵。<br />
　　要知傅宏烈此去勝負如何，且看下回分解。<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>明清兩週志演義 - 　自序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>自序</font></h4>
			　　余近十年來喜從事於說部，尤喜從事於歷史說部。以有現成之事實，即易為奇妙之文章，而書其事，紀其人，勿論遺臭流芳，皆足以動後人之觀感也。余因是以成《吳三桂演義》一書。蓋謂自漢以來，易姓代祚，累朝鼎革之命運亟矣，成王敗寇之說，向不足以撓余之腦筋。則以王者自王，寇者自寇，無關於成敗故也。<br />
　　吳三桂以一代梟雄，世受明恩，擁重兵，綰重鎮，晚明末造，倚為長城。顧唯敝屣君父，袖手視國家之喪亡，是故明之亡也，人為李自成罪，余並為吳三桂誅。余觀秦漢之交，劉邦曰：「丈夫當如是。」項羽曰：「彼可取而代也。」專制之尊，九五之榮，人所共趨，烏足為自成罪。而罪夫受明恩，食明祿，而坐視明危耳，視君父曾不若一愛姬，北面敵國以取藩封，三藩中吳氏其首也。然使吳氏長此而終，則遺臭萬年，抑猶可說。乃之懼藩府不終，兵權之不保，始言反正，以圖一逞。卒也哭陵易服，無解於緬甸之師，亦誰復有為吳氏諒者？<br />
　　故夫吳氏，非無雄材也；其佐命，非無偉器也；耿尚之降附，鄭經之交通，六省之淪陷，其勢力非不巨大也；顧天或蹙之，若有命焉。勝負之機，巧而且幻，則以吳氏非誤之於終，而誤之於始也。假恢復明祚之說劣愚黔首，為德不終，大勢遂去，此其興亡之原因乎？意者吳氏或預知其故，乃以日暮途遠，竊號自娛，因而沉迷放棄，未可知矣。不然則幾見有開創之君，創業僅半而即沉迷放棄者乎？使其親見成都之陷，湘黔之失，滇京之亡，吾知其將引項羽之言以自飾曰：「此天亡我，非戰之罪也。」特烏足以欺天下後世耶！君子是以知吳氏召亡之道，固在彼不在此也。<br />
　　 <br />
<br />
<br />
　　凡例<br />
　　一、是書所取材以《聖武記》及明季稗史為底本，而以諸家雜說輔佐之。<br />
　　既取材於實事，則資料自富，故俯拾即是，皆成文章。<br />
　　二、讀是書者，須有大關鍵，即吳氏之興亡是也。其興也以易服哭陵感動人心，其亡也由忘背明裔稱帝自尊，讀者當於此注意。<br />
　　三、三桂以孤軍反動，六省即陷。鄭經與耿、尚二藩，皆聯族來歸。勢力既盛，而謀臣勇將又如雨如雲，乃後則西不能過平涼，東不能渡長江，以其始則言扶明，而繼乃背明故也。入衡自帝後，不特鄭經與耿、尚為之灰心，即夏國相、馬寶等此時亦如有口難言矣。讀者不可不知也。<br />
　　四、昔人詠楊妃詩云：「馬嵬死後諸軍退，妾為君王拒賊多。」又云：「《唐書》新舊分明在，那有金錢洗祿兒。」皆為楊妃洗脫也。是書陳圓圓一人，如魏源所記固多貶語，論者亦有比之如褒姒、張麗華一流者。然後儒多辟其非，故是書所紀圓圓悉有所本，非故為圓圓洗脫也。<br />
　　五、歷來亡國其後宮每多嬖人，然圓圓、蓮兒皆能諫其君以義；又歷來亡國必由奸庸當道，先失人心，而吳氏則謀臣勇將皆始終鞠躬盡瘁，其民心亦臨危不變，而終以亡國者，正以見吳氏父子之自亡其國也，讀者又不可不知。<br />
　　六、明季稗史以胡國柱中道變心降敵。惟諸家俱無此說，魏源更記康熙十九年敗胡國柱於建昌，可知胡國柱降敵之說稗史當有舛誤。是書取材從實，非故為國柱留身份也。<br />
　　七、呂留良謂胡國柱有王佐才而不得其時，曾獻封建之策於三桂，且稱三桂為知人，而以不行其計為可惜。然諸家俱無此說。觀其逼死高大節於江西，失一棟樑，又老居長沙以詩酒廢事，是國柱未得以王佐才稱也。故是書悉從割愛。<br />
　　八、三桂初無起事之心，其忍心摧殘明裔者，皆欲結朝廷以自固耳。及自固不得，始蓄謀起事。故諸說皆以三藩一役，皆撤藩一議逼之使成。此書即本斯意，亦足見吳氏非真知種族主義者也。<br />
　　九、三桂本英武神勇，遠近皆驚，乃入川而後逡巡不進。及一出，則因病而退，再出，則因歿而歸。即王屏藩已大破圖海，然終不能握三輔之險以通三晉。讀者於此，當知為吳氏必亡之朕兆矣。<br />
　　十、是書敘數十年事實，皆在干戈擾攘之中，故於軼事閒情，點綴頗少。然獨載重修歸化寺，則以見吳氏之奢侈粉飾；而所紀蓮兒之絕粒、圓圓之為尼，亦見吳氏宮府內外無一亡國之人，而吳氏之自亡之也。是書始終皆本此主旨。<br />
　　十一、夏國相屢議棄長沙北上，果如是則結局正未可知。觀後來洪秀全，既據金陵，不思北進，情勢相同。讀者於此當悟開創時代進取與保守其得失何如矣。<br />
　　十二、三桂長子本招為額駙，然諸說不詳其長子為何名，故是書亦從缺略。<br />
　　十三、吳氏興於滇，亡於滇，不能逃越半步。蓋藏地已不通，而緬甸又吳氏先自絕其路者也。故吳氏昔日觀兵緬甸，實為滅族原因，隱為永歷帝作一反面報應。<br />
　　十四、是書以明裔存亡為要素。吳氏以背明而亡國，其後自帝亦以背明而自亡，讀者又不可不知。<br />
　　十五、後人每以毛文龍為有應殺之罪，不知文龍之生死即關係明祚之存亡。故是書不落窠臼，獨為文龍表彰。<br />
　　十六、吳氏起事而後，西只有陝西之戰，東只有湘贛之兵，然吳氏且勝多於敗。若三桂能以川力突出，誰能阻之？惜吳氏不爾也。故曰吳氏之亡，自亡之也。<br />
　　十七、諸說皆稱夏國相、馬寶有大才。顧其著著受困，蓋長江上流已為敵兵遮蔽，而吳氏又不准棄長江，雖有英雄亦難用武，於夏、馬二子何尤？<br />
　　十八、三桂入川後即苟安不前，而世蕃又疑及馬寶，以促其敗，處處皆是吳氏自亡伏線也。<br />
<br />
　　題詩<br />
<br />
　　不拘名字否流芳，月到圓圓最斷腸。<br />
　　一笑早知傾國易，奈他兒女總情長。<br />
　　君父仇寧共戴天，不堪回首望雲燕。<br />
　　任他宗社成灰燼，只要紅顏幸瓦全。<br />
　　武勇如君本可兒，奔馳萬里借雄師。<br />
　　獨憐一掬秦廷淚，不哭山河哭愛姬。<br />
　　出師為我護阿嬌，況復論勛冠百僚。<br />
　　忍拜新榮忘故主，為他恩重過先朝。<br />
　　鑾輿播越已年年，猶欲除根逐緬邊。<br />
　　慘絕梅山流血後，尚留血淚灑南滇。<br />
　　平西開府擁千乘，不管皇圖廢與興。<br />
　　勝國官儀安在也，愧他易服哭先陵。<br />
　　鳥盡弓藏最可悲，況非同類只羈縻。<br />
　　撤藩豈為留餘地，末路蹉跎合怨誰。<br />
　　無毒無奸不丈夫，誓爭南面抗稱孤。<br />
　　周家宮闕吳家府，五六年來已燼蕪。<br />
　　麾旌昨夜發滇中，何日歸來唱大風。<br />
　　稱帝自娛空復爾，神龜先以沮梟雄。<br />
　　先迷後易事應難，天道如何未好還。<br />
　　秉筆且編興廢事，問誰貽禍好江山。<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
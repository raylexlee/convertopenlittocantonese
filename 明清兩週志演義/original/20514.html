<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>明清兩週志演義 - 第十九回　建帝號吳三桂封官　受軍符蔡毓榮調將</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十九回</br>　　建帝號吳三桂封官　受軍符蔡毓榮調將</font></h4>
			　　話說吳三桂既有稱尊之意，即與各心腹大將夏國相、馬寶、胡國柱等計議。三桂先說道：「孤此次首倡大義，志在反正。誠如諸君所言，國不可一日無君，今為大局計，諸卿有何高論，不妨直說。」胡國柱道：「大王此舉，名正言順，故檄文一發，人心響應。獨惜明社既墟，至今二十年，縱朱家或有遺裔，均已匿跡銷聲。況且亦無從得其真確，又何由得明裔而輔之？大王若必欲訪尋，恐假姓冒名者紛至沓來，此時更難處置。為今之計，不如大王權攝國事，以號令四方，較為上著。」夏國相道：「胡公所言亦是。但目下人心思明，故我兵一舉，各自歸命。若一旦反其道而行之，人心向背固未可知也。然事在創始，非有英明強幹之主不可以有為，故即能訪得明裔，亦斷難及大王之英武。故大王權宜行事，亦是上策。」馬寶道：「二公之言雖有至理，唯亦有見不到處。蓋今日人心，非盡思明也，思中國耳。且我等必求明裔而輔之，於緬甸一役，亦難解說。今大王英明神武，名正言順，以舉義師，擁雄兵百萬，上將千員，若北向以爭天下，誰敢抗者？故依某愚見，宜自即帝位。然後勵精圖治，選賢任能，大事固不難定矣。成敗在此一舉，大王宜立定大計，毋再游移。」吳三桂聽罷，心中大喜，卻又故說道：「孤此舉本無利天下之心；奈不得已耳。既是明裔難於查訪，願諸君更舉賢者，孤當力效前驅，決無退志。」言罷，夏國相、馬寶、胡國柱齊說道：「英明神武，智勇足備，聲澤及人，方今誰有如大王者？願大王勿再多讓，以誤事機。待大王即定之後，國家有神聖文武之君，士卒有敵愾同仇之氣，彼縱有強弓勁弩，精騎善射，焉能抗我耶？」三桂此時已心滿意足，仍謙讓道：「既諸君如此推戴，孤亦不敢固辭。今孤權攝大位，若他日得有賢能者，抑或得朱家英明真裔，然後再議，可也。」說罷，即令夏國相選擇良辰吉日，以郊天即位。時在康熙十二年也。<br />
　　吳三桂已年逾六旬，唯精力未衰，其一種豪氣，亦無異少年。又念向來所向無敵，此次實視中國如在掌中，以為人心既歸，一舉可定天下。懷了這個念頭，今見為諸將推戴，自然歡喜。即令改常德治為行宮，暫備湖南為建都之所，待天下既定，然後重返北京。又令在衡州府衡山縣築壇，祭告天地。<br />
　　以宮殿本用黃瓦，今只改一府衙為宮殿，自須變易舊觀，唯時候倉促，急不能辦，即由黃漆塗之，草草將事。至於皇帝冠服，仍學明朝裝束，亦趕緊備辦。由夏國相、馬寶、胡國柱三人會議，建國大周，改元利用。即以康熙十二年為大周利用元年。<br />
　　那日清晨，吳三桂即令王屏藩與王輔臣共圖甘肅。去後，又拜夏國相、馬寶為丞相，總理軍國機務。夏國相進道：「清朝定鼎已近三十年，各省佈置漸歸完善。今我興師，須分擾各省，使各路並進，方易得手。」吳三桂道：「卿言是也，朕之遣將先入四川，即是此意。」夏國相道：「即拔一四川，恐亦未能制彼之死命。方今蘇、浙、閩、粵為精華所萃，宜一併遣將入閩、粵，若耿、尚二王與我會合，各起兵北上，則大事定矣。」吳三桂聽罷大喜，即封其姪吳世賓為官定國大將軍，以其婿胡國柱為金吾衛大將軍、武英殿大學士，並令胡國柱遣李本深收取西川。胡國柱進言道：「李本深昔為孫可望勁將，轉戰各省，於四川地勢形圖尤為熟悉，用之可謂最得其人。但四川一省地理阻隔，且中國雄兵猛將多聚其間，恐只靠一李本深尚難得力，不如擇良將以為之輔，方保萬全。」吳三桂深以其說為然，遂並封其姪吳之茂為西蜀大將軍，使與李本深共圖四川，若既得四川之後，即進窺秦、隴，自西而北，以會控京師，與各軍相應。計議已定，即擇日即位。<br />
　　是日冠冕旒，衣龍袍，登皇帝位。各將皆以次朝賀，山呼既畢。三桂自念此次得為皇帝，實出諸將擁戴之功，且將來用兵，皆賴諸將之力，自宜厚其封賞，以結其心。時凡三桂的心腹黨羽，皆聞風相應。三桂遂封王輔臣為鎮西大將軍，封王屏藩為徵西大將軍。以李本深為首先響應，乃封本深親軍金吾衛大將軍，使領本部兵五萬人先行入川。復封其姪吳世賓亦為親軍金吾衛大將軍，以本部人馬沿湖南下廣東。復遣部將馬承蔭會兵廣東，與吳世賓會合進取。自平南王尚可喜歿後，清朝即以其子尚之信承嗣平南王爵，仍駐廣州，掌理藩事。三桂並為手啟諭尚之信道：孤昔與令先君賢王待罪東陲，嗣以國家多難，闖、獻搆亂，宗社既危，始相與借兵入關，冀圖恢復。乃我方告捷，敵已入京。孤與令先君方徘徊歧路，痛哭流涕，以無功國家而負罪明室也。當此之時，勢頹力竭，既不能倒戈反正以報先朝，遂赧顏並污先命，受爵為藩王。令先君曾與孤言，謂苟有機會，勿忘明室，乃口血未乾，令先君遽殞。孤徬徨滇蜀，孤掌難鳴，近十餘年矣。維思北朝分茅胙土、賜爵封藩、世襲罔替之語，載在明府。乃孤則殘喘苟延，令先君則墓門未拱，而北朝已為德不終，遽興撤藩之議。夫撤藩云者，即殺機所伏也。孤等何罪？因功見忌，因忌見誅。烹走狗而藏良弓，於斯為甚，乃令先君九泉之下亦將不瞑。孤自念有生數十年，既負明室，又負國民，意欲圖抵罪，死裡求生，乃履霜堅冰，首倡大義。幸天尚愛明，人方思漢，義師一起，四方向附，指日大好山河復歸故主。伏望貴王仰承先君之悃忱，感念明朝之德澤，舉兵來會，以寧社稷。則新朝論功行賞，貴王將世世子孫永開藩府，此國家之福，亦大王之幸也。方今北朝猜忌既生，殺機遍伏，孤念切同仇，感懷先誼，用告大王。以大王精思慎慮，必有以自處也。唯大王圖之。<br />
　　尚之信得書之後，正自躊躇，唯當時北京朝廷以廣東地方重要，自聽得告變之後，已特令承襲定南王孫延齡領兵四萬往紮廣東。又加廣西提督馬雄，為幫辦防務副將軍，調兵到廣東協守。蓋北京朝廷亦懼尚之信與吳三桂相應，故特調孫延齡及馬雄以監督之也。故尚之信心中即欲附從三桂，唯懼孫延齡、馬雄等不從，實多不便。且念馬雄一人不打緊，只怕孫延齡部下兵多將廣，若得他同心歸附吳王，是閩廣一帶皆勢如破竹，天下不難定也。因此，便親到孫延齡行營，故以言相試。當相見之際，先寒暄了一會，尚之信先道：「今吳王舉兵，自號反正，賢王斷他將來局面如何！」孫延齡不知尚之信之意，只直說道：「吳王號召，人心如響斯應，吾甚懼朝廷難與相爭也。」尚之信道：「若吳王成事，我們又將何以自處？望賢王教我。」孫延齡道：「不如觀其動靜，再商行止。」尚之信道：「賢王此言未嘗不是，唯今吳王傳檄遠近，人心動搖。今又吳世賓、馬承蔭領兵十萬，橫行兩粵，事機已迫，恐不容我等觀望也。」孫延齡至此，已略會尚王之意，即道：「賢王有守土之責，孫某當唯賢王之馬首是瞻。賢王若有主意，不妨相告，吾兩人義同心腹，斷不洩露也。」尚之信道：「某實告君，以吾先君子與令先王皆與吳王並起關東，以有功朝廷，乃賜封藩府。聞朝廷實主撤藩之議，以吳王最強，故先制吳王，而後吳王有此一舉也。吳王若亡，吾等亦不獨全，此賢王所知矣。今吾等若應吳王，於朝廷目下雖為不忠，惟於國家未嘗不順，願賢王思之。」<br />
　　孫延齡道：「此論正中吾意，邇聞朝廷詔至閩中，令耿王出鎮江西。唯耿王有不從之意，看來耿王亦將歸附吳王也。且就今大勢觀之，北朝勢將休矣，吾等反正，亦在此時。但不知馬雄意見如何耳？」尚之信道：「若馬雄一人，吾力足以致之。且吳王來將馬承蔭，本與馬雄為兄弟行，亦不患其不從也。今請與歃血為盟，彼此同心，欲行共行，欲止共止，各無相背。賢王以為何如？」孫延齡聽得大喜，遂與尚之信歃血為誓。<br />
　　歃誓既畢，尚之信道：「今賢王既已同心，料無反悔。唯今福晉為太后養女，認為公主，於朝廷受恩深重，某恐其阻賢王之行也。」孫延齡道：「賤內雖為太后養女，然以勢相凌，故夫妻間時多反目。吾為孔王之婿，入嗣為定南王，人方謂某為以妻貴者，其實恥之。吾此行固不以告人，亦不以告吾妻也，賢王不必多慮。吾所慮者，不知賢王將何以處馬雄耳。馬雄向為先孔王部將，與某亦不相能，若見馬雄時，慎勿言吾與賢王共謀此事也。」尚之信領諾而去。<br />
　　正回至藩府，忽報馬雄來見。尚之信道：「此天賜其便也。」便屏退左右，即請馬雄入內。茶罷，馬雄先說道：「今三桂令吳世賓、馬承蔭統大兵前來，不日將抵端州，不知大王以何策御之？」尚之信道：「某正為此事大費躊躇，因恐軍心或不受調也。」馬雄道：「賢王何出此言？」尚之信道：「吳王此舉原為撤藩之議所逼，吾等部下皆諸藩勁旅，須知撤藩之說即所以滅諸藩。朝廷此說，實以激變人心。故吳王檄文一發，諸藩響應。吾昨夜微服巡視軍中，見軍人皆有怨言，謂朝廷本欲剪除藩將，故吳王出而反正，今又率我們以對敵吳王，是助朝廷以滅藩也，吾等本效力於藩府，今乃使我們倒戈，自相魚肉，吾等死也不甘心，這等語。因此本藩大覺為難。將軍若有良法，願乞賜教。」馬雄道：「有這等事？某一概不知。大王曾有見過孫延齡否？不知孫某意見若何。」尚之信道：「孫公木偶耳，毫無決斷。今可與謀者，唯某與將軍耳。」馬雄道：「然則賢王既先得風聲，必有高見，願乞明言。」尚之信道：「吳王此舉，其名固正，其言亦順，故一經號召，四方響從，某固懼不能抗之。且我軍心難用，若強之使戰，勢將倒戈而向，是吾等即不死於吳軍，亦將死於我軍。即幸能苟存，朝廷亦將乘撤藩之勢，以兵敗見誅。是某與將軍一進一退，皆死無葬地矣。」言罷，歎息不置。馬雄大為感動，乃奮然道：「大丈夫貴自立，既若此，吾等不宜斂手待斃也。吳王來將馬承蔭與某為兄弟行，某且先觀其舉動。倘不得已，當從吳王以圖大事。且吾等亦大明臣子耳，返本歸原，國人猶將戴我。雖朝廷欲行加罪，然以吳王大勢既成之後，朝廷亦無如某等何也。」尚之信聽罷猶豫，馬雄道：「彼此密謀，安有洩露之理？但須得一歸附吳軍之路。今如大王所言，是孫延齡與我們相反矣。彼在粵中窺我等左右，實為不便，不如殺之以為進見之功。大王以為何如？」尚之信道：「某亦素惡孫延齡者，唯吳王初起，凡從附者多多益善，待某先見延齡探之，挾他與我們同事。彼若允從，此時雖有嫌疑，亦當消釋，以顧全大局。如其不從，殺之未晚也。」馬雄亦以為然。尚之信遂要共誓。去後，尚之信一面告知延齡，言馬雄同心，願親見馬雄，共議大事。那時延齡聽得，以為馬雄願見，我不妨前往；那馬雄聽得，亦以為延齡先來，我不妨款洽；已皆在尚之信意料之中。<br />
　　那日尚之信便親到延齡軍中，向孫延齡道：「馬雄已與我等同心矣。今請賢王過馬雄營中，共商大計。」孫延齡道：「吾與馬雄雖昔日同隸孔王麾下，然自結怨以來素無來往。吾位則承襲藩王，而秩則勢如駙馬，且承命為大將。今馬雄不來見我，焉有我先行屈駕之理？」尚之信聽已，笑道：」賢王果不出馬雄所料也。」孫延齡道：「吾何為不出馬雄所料？」尚之信道：「馬雄謂賢王度量淺狹，性情偏急，伊本欲親來拜見，唯懼大王不肯接延，反於同謀之事致生意見。吾乃力辯其非，謂大王寬洪大度，於前事概不介懷。<br />
　　吾當親見孫王爺，同到麾下商議。故某之請大王親到馬雄營中，乃吾之意，非馬雄之意也。且今日既同心反正，是以大局計非為一人計也。況馬雄本先願來見，即大王先往，又有何屈辱之處耶？願大王思之。」孫延齡聽罷，覺得尚之信言之有理，且自己亦不宜為馬雄看破，便道：「大王之言是也。某即與大王前往便是。」尚之信大喜，便與孫延齡一併望馬營而來。到時，馬雄得尚、孫二王齊到，以為孫延齡向與己不睦，今亦親來先謁自己，當為十分榮幸，立整衣冠迎接。到密室裡頭，彼此茶罷，尚之信即重申前議，彼此歸附吳三桂，共圖大事，三人自無不同心。即商議停妥，由尚王回達吳三桂，由孫、馬二人派員往迎吳世賓、馬承蔭兩軍。<br />
　　那時三桂所發吳、馬二軍，方行抵潯梧，忽得孫延齡、馬雄派員到來迎接，並尚王亦已歸附，好不歡喜，立即報知三桂。三桂道：「孫、尚二王來歸，吾無憂矣。」立即與夏國相計議，仍封尚之信為藩王，依舊在粵管理藩事。孫延齡亦仍封藩王，待天下定後，再分茅胙土，世為藩府。至於馬雄，則封為東吾路大總管，得掌軍權，並專證伐。一面催吳世賓、馬承蔭速入廣州，會合孫延齡等，進徵各郡。留尚之信在粵應付吳、馬、孫、馬各軍糧草。<br />
　　又以馬雄本係廣西提督，熟悉廣西情形，並調馬雄安撫廣西各郡縣，然後進軍江西，會同北伐。分插既定，又一面將孫、尚二王及馬雄來歸之事，佈告各地，為勸降計。<br />
　　早有消息急馳報入北京，那時北京政府不聽猶自可，聽了眼見兩廣地同時失去，即再集廷臣會議對待之法。時大將軍公爵圖海正留京中，亦與會議之列，即獻議道：「今三桂聲勢既大，各省為之響應。兩廣既為彼有，恐閩中耿王亦不盡可靠也。且陝西一帶王屏藩、王輔臣，皆三桂之假子，年年為三桂由北邊運馬，沿西藏入滇，歲購三千匹，以應軍用，是三桂逆謀蓄之已久，即王輔臣、王屏藩與之同謀亦非一日。臣懼屏藩、輔臣二人不久即反，是川、陝亦為彼有矣。三桂既以雲南為根據，若東南則兩廣、閩、浙，西北則四川、陝、甘，彼皆據而有之，三桂復由中央沿兩湖而進，我若分頭抵禦，必防不勝防。」圖海甫說至此，康熙帝道：「朕欲調將先至閩中，以監視耿王，復遣將赴陝以防王屏藩之變，諸卿以為何如？」圖海道：「此時赴陝，恐亦不及，且亦無濟。陛下不見孫延齡乎？授為藩王，待之不謂不厚；認為額駙，愛之不為不親；朝廷方倚之以監視尚王，彼反為尚王所用俱歸三桂。故調將監察，仍非得計也。臣以為各省響應，只惑於三桂復明之說耳。今三桂僭號稱尊，人心必大不如前。不過既已歸附之，又懼朝廷之見罪，乃無可如何耳。臣料各省人心，必視三桂盛衰以為進退。人心即復歸朝廷矣。」康熙帝道：「卿言誠是。然卿視諸將中，孰可以為三桂敵者？卿可舉之。」圖海道：「以臣所知，莫如川湖總督蔡毓榮，當三桂入川之後，毓榮為三桂所辱，因是積不相能，故蔡毓榮萬無歸附三桂之理，此一層可以放心。且毓榮卓有韜略，久經戰陣，多著勛勞，聲望又足以濟之。若授以重權，濟以重兵，厚以糧草，假以時日，臣料蔡毓榮必能收功也。」康熙帝聽罷，大喜道：「卿算無遺策，何懼三桂耶？」便拜蔡毓榮為靖逆大將軍武信侯，令帶本部人馬，並助以吉林馬隊，共大兵十萬，移鎮荊楚上流，以御三桂。並令圖海為招討大將軍威武公，統兵十萬，以為後援。又令承順郡王統兵為南北救應。那蔡毓榮受命之後，並奏請以提督楊捷為副將軍，統水師，駐長江以為犄角，俾共御三桂。康熙帝亦從其請。正是：已見吳王稱帝號，又升蔡督總兵權。<br />
　　要知後事如何，且聽下回分解。<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
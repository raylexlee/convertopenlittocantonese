<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>明清兩週志演義 - 第三十三回　拔固原圖海鏖兵　走漢中屏藩殉國</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十三回</br>　　拔固原圖海鏖兵　走漢中屏藩殉國</font></h4>
			　　話說周兵計撤退，自馬寶進兵寧鄉、益陽，以進為退，乘機折入貴州。<br />
　　時胡國柱、夏國相自馬寶起程之後，即乘機退兵。胡國柱道：「我今退兵，清兵必乘勢追襲，不如虛者實之，於城上仍遍插旌旗，以為疑兵，使清將見之，必以吾軍未退，必不敢遽行南下也。」夏國相道：「此計直用不著。若如駙馬所言，是直誘清兵來追耳。」胡國柱急問其故，夏國相道：「蔡毓榮合各路之眾以困長沙，彼只為圍困，而不為猛攻者，蓋知吾軍在長沙勢已疲憊，不久必退，待吾退而後乘之耳。城廂內外，吾軍人馬數萬，旦暮炊煙四起。凡有兵無兵，清將已一望知之矣。是兵少尚能以實者虛之，若兵多則全用不著也。」胡國柱道：「用兵之道，戰固為難，退亦不易。今清國四面大兵繞集長沙，吾軍若退，又何以保清兵不來追趕也？」夏國相道：「吾已思得一法在此，只如此如此，可以瞞過清將矣。」胡國柱鼓掌稱善。夏國相便令三軍各拿鍬鋤，紛紛掘地，泥沙飛揚，滾於空中。然後令諸將一齊打疊起行。到夜深，所有城內城外各軍一齊向南而退。早有細作報知蔡毓榮與岳樂等，皆以周營日間沙塵飛滾，必然掘地。既是掘地，必然埋伏地雷，皆不欲遽追，以中其計，蔡毓榮持之尤堅。當部下諸將環集請追，蔡毓榮道：「非汝等所知也。觀日間周營動靜，必有大事，何必便退？恐不宜即追，追則中計矣。」因此與安王岳樂、貝子尚善及簡王知照，暫仍按兵不動。<br />
　　到次日寧鄉、益陽探報回稱，該兩地並無兵警，只有些小周兵，尚離數里即回軍望南而退。蔡毓榮聽得，正自疑惑，不一會，又得荊州由驛報到捷音，以周將王會、洪福已棄城而遁，現在已收復荊州。蔡毓榮所得那兩路人馬同時撤退，乃驚道：「彼真退兵矣，斷無各路同時誘敵之理。彼國中必有事故，是以如此。今番馬寶卻瞞過吾也。」急令人打聽長沙消息，見城中絕無動靜。急拿土人問之，則稱昨夜周兵已退去盡矣。蔡毓榮聽得這點消息，急提兵入長沙。正是前方畏敵，今要爭功，同時各路清兵皆進長沙而去。蔡毓榮見城內尚黏有周將告示，是諭令軍民守制的，各衙署亦懸掛黃字燈籠，始知三桂已死。復尋土人問馬寶退兵的光景，土人具述馬寶進兵只為求退，軍中掘地裝做埋伏地雷的樣子，亦只故作疑兵。蔡毓榮乃歎道：「夏國相、馬寶皆能者也。若不然，彼在長沙只合斂手待斃，焉能逃去耶？若三桂有為，而又如此有能事者以佐之，則天下大勢未可知也。今三桂已死，吾無憂矣。」<br />
　　便與岳樂相議奏道，以岳樂為親王，就讓岳樂領銜，奏明收復長沙。清朝以三桂踞長沙數年，一旦收復，乃大加贈賞。以岳樂勞師在外已經數載，即令回京休息，而以所部人馬由貝子尚善兼統；以尚善晉封郡王銜，加蔡毓榮太子太保一等伯爵；其餘各員皆陛賞有差。並令各路從速進兵，乘三桂潰敗之時，收回疆土。尚善與蔡毓榮領命後，整頓各路人馬，暫行休息，然後進取。<br />
　　清朝自以收復長沙之後，並諭知圖海，示以長沙既復，冀以鼓勵西路諸將之心，責令先肅清秦隴，即乘勢入川。圖海得令，以三桂既歿，川兵必難再出，鄂汴兩省可無後顧，乃向順承郡王部下取精兵二萬，並吉林馬隊五千，馳赴入陝，以壯前軍。適趙良棟又引軍回陝，圖海即大會諸將如趙良棟、張勇、王進寶、孫思克等商議進兵之計。圖海道：「吾軍敗後，屏藩終不能進取。雖經數十戰，吾以挫敗之師，尚能卻拒，是天將亡三桂矣。今屏藩分兵據陽平，扼要道，為平涼聲援，亦不能越平涼一步。吾破屏藩，此其時矣。不知諸君有何妙計？」王進寶道：「屏藩大軍東至鳳翔，西迄秦安，連營相亙。又有吳之茂、譚洪以為左右，欲摧陷之，誠不為易。兵法在攻其要地。探聞周軍駐陝，糧道俱屯於叆陽。某願以一旅之師冒險深入叆陽，焚其糧草，據之以分其東西軍勢。然後以大軍壓其前，則屏藩必敗無疑矣。」趙良棟道：「吾自探得三桂後軍數十人，有一人喚做孫年。他有胞兄孫祚，現為屏藩後軍營官。孫年謂受吾厚待，無可圖報，願勸其兄立功來歸。俟吾軍與屏藩交戰時，使其兄舉火為號，以擾屏藩軍心。彼軍心既亂，吾以軍力乘之，彼復於中為變，屏藩不敗何待？屏藩一敗，是吾軍一舉而收復陝西也。」圖海道：「二人之言，皆有見地。吾以為屏藩一軍久以固原為根據，當先取之，然後望南而下，以制屏藩，實為要著。今當以一軍先下叆陽，留軍守把長武一帶，卻以大軍先趨固原。待吾軍與屏藩交戰，即以孫年行其計可也。」諸將皆以為然。圖海即分撥人馬，準備行事。<br />
　　且說王屏藩自三桂歿後，已接哀詔，又接得新君即位，加封為鎮西王，以吳之茂為蕩西王，譚洪為鎮國公，俱列為金吾衛大將軍。屏藩等自受封後，益圖奮勇，便與諸將商議進兵。吳之茂道：「先皇崩後，人心震動，此一次戰事實為重要。某料圖海知吾國喪，必乘勢求戰矣，不如先發制之。以陝西地勢險阻，守則易，進則難，不如轉向東南，沿扶風、武功以制長武之後。我全取進勢，圖海將分頭抵禦，我卻沿咸陽而東，長驅疾行，以撫汴鄂之背。沿途招納，令良將分兵把守要道，以防圖海與蔡毓榮之後。是陝西而東，一舉可定也。」譚洪道：「吳將軍此策，勝則大事易成，敗則隻輪不返矣。且吾軍遠去，圖海將襲我漢中，以窺川省，是前軍未知勝負，而根本已搖，某竊不取。以胡、夏、馬三將聚於湖南，猶不敢輕進，何況我軍乎？」吳之茂道：「此不同也。胡、夏、馬三將扼於長沙，而湖北、江西俱為敵有，實無可施展，故不輕進耳。若以漢中為慮，可飛函川省鄭蛟麟，添兵助守漢中，以固川防，萬無一失。今當國事迍邅之際，寧冒險圖功。若曠日持久，軍心益疲憊，國勢益不可為矣。」王屏藩道：「將軍之策如韓信之暗渡陳倉，我若行之，必為圖海所不及料。因自先皇親征，中道退兵，圖海以為川兵不復再出。馬寶及夏國相等既扼於長沙，吾軍亦阻於陝西，圖海以為更無後顧矣。吳將軍之策，實出其不意。與其坐守陝西，以曠日無功，何如冒險一行，而冀大事之立就？故此策准可行之。」有部將李本純道：「若依吳將軍之策，我若少帶兵，則無濟於事，若盡提本處大兵而往，是已先棄陝西。且人馬既眾，軍行又遠，難保敵人不為邀擊。可知此策若行，不特陝西既失，即前軍勝負之數，亦不可知也。」王屏藩道：「陝西得失，無關大局。即數年據守固原，復通平涼之路，鳳翔一帶亦隸版圖，究無損於圖海。今吾輕兵遠出，亦不必懼為敵人所知。以彼即知之，以為吾軍將出以攻城爭地，將分兵御守，然吾固非以求戰，而但取猛進也。彼若不分兵守地，而必與吾戰，則吾亦可轉一策，以奪其城池以擾之，彼亦疲於奔命矣。」言罷，遂不從譚洪、李本純之議，決意棄陝西沿東南而進。<br />
　　不意正在分兵，忽流星馬飛報禍事，已有固原告急之報，稱清兵大至，速求救援。王屏藩聽得，大驚道：「今番吳將軍之策亦不能行矣。以吾軍若出，不特陝西即失，且漢中防守未固，則漢中亦危，吾軍更為所躡矣。似此如之奈何？」譚洪道：「彼既來攻，我當接戰。非爭固原，欲破大敵耳。前次之失，在圖海既敗，不乘勢以求一大戰，使圖海得徐圖佈置，實為可惜。今當悉銳與戰以破之。若圖海一敗再敗，必引軍而東，不特陝西可以保全，即三晉汴梁之路，亦可通矣。」王屏藩聽罷，便率諸將統大軍前往。軍行時，屏藩並謂諸將道：「圖海此來，知吾國新喪，欲乘機相迫耳。成敗在此一舉，諸君各自努力。」諸將聽罷，人人奮勇。屏藩又以清將張勇原與己為厚交，前者曾具書勸降，當授以王爵，惟未見回答，乃再以書召之。張勇接書閱罷，謂帶書人道：「吾與王將軍為私交，既成敵國，各為其主，公事所在，此後幸勿以私語相往來也。」王屏藩得張勇回答，知張勇無降意，乃大怒道：「彼竟為吾敵效死力耶？且亦輕視吾軍矣。今遇張勇，當殺之以泄此恨。」便引軍馳行。<br />
　　大軍甫到化平，已見前路塵頭大起。急令人探視，則固原敗兵也。時周在固原守將為副將陳旺，急至屏藩軍前報導：「圖海親率重兵，已取固原矣。某以眾寡不敵，莫可如何，今當速謀區處。」屏藩道：「彼進兵是何神速也？今不宜再進，惟駐化平以待之。」乃令陳旺引敗殘軍士為後路，令吳之茂、譚洪分為左右軍，互相犄角專待。<br />
　　圖海自親統大兵拔了固原，一面督兵南下以擊王屏藩大軍，一面令趙良棟令降弁孫年轉致其兄行事，以圖內應。並道：「王屏藩老於行軍，量一後路營官舉火內應，終恐不能奈屏藩何。惟既有內應，即無論如何亦可以擾彼軍心，則吾軍之進攻較易。以屏藩兵力雄厚，其部下能事者亦多，非此不足以撼之也。」趙良棟得令，密召孫年，著行其計。孫年道：「兩軍相距，不能以書信往來，須某親往謁見吾兄。然先須給以憑據，於成功之後有以獎給吾兄，方可也。」趙良棟從之，立予一函，使孫年前往。孫年即密藏此函，逃至周營，自稱被捕之後，至今方得逃回，遂由軍士引見其兄孫祚。孫年乃將所謀一切，俱告其兄，並道：「今觀大勢，三桂已死，周室將亡。吾兄當預作他計，趁此立功投降，亦一機會也。」孫祚聽罷，信口答之，只稱相機圖事，即留孫年於營中。孫祚自念：「生為周臣，死為周鬼，豈可改移志向？」<br />
　　乃將趙良棟之函，往見王屏藩。屏藩道：「汝意若何？」孫祚道：「吾不能以兄弟私情，誤國家大事也。」屏藩道：「汝真忠臣也，今當乘機行之。汝回營後，瞞住汝弟，說稱吾意不欲接戰，只堅壁以勞圖海之師，將分軍沿鳳翔而東，要長武之後，以趨汴梁。即約圖海、趙良棟來劫我營，並以舉火為號。我如此如此，可以破圖海也。」孫祚得令，即回營瞞住孫年，請圖海於次夜進兵，允以舉火為號，以作內應。孫年即遁回清營報告。圖海道：「此策或不可全恃，然無論如何吾亦當進兵。」惟趙良棟深信之，以自己重待孫年，而孫祚又為孫年兄弟，故坦然不疑，即勒令軍馬，決於次夜前進。<br />
　　周將王屏藩知孫祚之計已行，乃急令吳之茂、譚洪左右二軍，偃旗息鼓，靜悄無聲，夜裡不得舉火，惟本部中軍夜後仍有燈光。於吳譚二將，各授以密計。到次夜，中軍大營仍然萬點燈光，徹夜不息。圖海觀之，以為孫年之策未嘗洩漏，並謂左右道：「如敵軍哄我劫營，以待中計，必將偃旗息鼓，靜悄無聲。今屏藩軍中整肅如常，是彼未嘗知覺也。」便於三更時分，催趙良棟前進。惟仍恐有失，再令孫思克、張勇引兵為後援。時周營左右二軍尚在斜後駐紮，當趙良棟到時，鼓噪一聲，三軍齊進。屏藩軍中故作驚惶之狀，望後便退。趙良棟忽見後營軍中火起，卻是孫祚疊起柴草，偽作舉火，以疑清兵。良棟不知其故，以為應己，乘周兵退後之時，不及顧慮，即率軍前追。<br />
　　約到十數里，忽然左右喊聲大震，左有吳之茂，右有譚洪，兩軍並力橫擊。<br />
　　王屏藩復揮軍殺回，趙良棟始知中計，急令退兵。惟周兵三路環攻，趙軍又在驚慌之際，死傷甚眾。還虧孫思克、張勇二軍在後照應，聽得前軍已敗，速來救援。周兵追殺十餘里，見趙良棟救兵已至，方始收軍。趙良棟身被數傷，折了人馬三千有餘，自向圖海請罪。圖海道：「彼此皆失，何獨將軍？此後惟奮力立功可矣。」趙良棟拜謝後，欲捕孫年治罪。不料孫年聽得趙良棟中計，自恐不免，已自刎而死。趙良棟初疑孫年與孫祚交通，以陷清兵，今見其自刎，可知錯疑了他，不免為之惋惜，只怨自己不細，乃令厚葬孫年。<br />
　　且說王屏藩自破了趙良棟，計點死傷軍士，清兵已折去數千人。吳之茂道：「昨夜之戰，若非敵人救兵已至，必捕趙良棟無疑矣。」王屏藩道：「吾亦惜大計小用也。然能令清兵折損數千，亦足挫其勢。」乃令厚賞孫祚，並升為副將，一面商議乘勝進兵。吳之茂道：「圖海遠來，自應速戰。今以神速兵力陷我固原，乃自固原而下，竟不急求一戰，實在可疑。故吾雖在此，甚憂漢中。」譚洪道：「漢中相隔尚遠，圖海之兵力未必即能及之。今大敵當前，一經得勝，則萬事皆了矣。」王屏藩以為然，乃決議進兵。以譚洪為前部，以吳之茂為各路援擊，屏藩自統大軍與圖海交戰。<br />
　　圖海知屏藩必行進戰，乃以孫思克領軍先行試敵，正與譚洪相對。譚洪一股銳氣，率軍直前，孫思克亦悉軍相距。吳之茂亦乘勢夾擊，孫思克一軍先已敗下來。屏藩乘勢追趕，忽然東路一支軍殺入，乃清將張勇也。屏藩令吳之茂力阻張勇一軍，屏藩仍領軍冒死而進。清將圖海知前軍有失，乃與貝子鄂洞齊統中軍應援。屏藩轉會譚洪力逼孫思克一軍，自卻以大軍與圖海應戰，並傳諭軍中：「此次勝敗，關係甚大，只要擊鼓，不要鳴金。」兩軍各鼓銳氣，喊殺連天。自巳至午，互有損傷，未分勝敗。王屏藩乃下令軍中：「先進者有功，退後者治罪。」親自提劍指揮軍士，一擁而進，清兵稍卻。<br />
　　皆以周兵悍銳，一時心怯，前部吉林馬隊馬多受傷，左右奔潰。右路孫思克一軍，又為吳之茂所乘，清兵盡已失勢。屏藩以為得手。<br />
　　不料正戰間，後軍飛報禍事，叆陽已經失去，糧道亦絕。王屏藩聽得，大叫一聲：「天喪我也！」早跌下馬來。左右扶起，屏藩幾已暈倒，只由部將先保屏藩退回。一時軍中以主將已遁，叆陽又失，已斷了糧道。那叆陽逼近漢中，屏藩一軍多漢中人氏，故聽得叆陽一失，不特憂糧草無著，且料清兵必逕取漢中，各動憂家之念，如何不驚惶？倒把方才一股銳氣，化為烏有。<br />
　　清將圖海在軍中，正因軍勢已卻，方自憂慮，忽見屏藩軍中有驚惶景象，也疑王進寶一軍冒險深入叆陽，必然得手，故王屏藩因此惶亂。忽令趙良棟揮軍從左路橫擊周軍，果然周兵漸潰。圖海與貝子鄂洞即乘勢進攻，周兵大敗。<br />
　　前部譚洪身被數傷，猶死命殿後，率人馬且戰且走。吳之茂知大營已失，急欲移軍救援，又為孫思克所躡，亦救援不及，只一齊退後，遂一同敗下。吳之茂知此次一敗極為緊要，料圖海必然盡力追逐，乃趁自己軍中兵力未憊，遂親自斷後，令譚洪諸軍先行，並使商諸王屏藩，恐化平一地亦立腳不住，宜速取華亭駐紮。譚洪亦以為然，乃領軍先逃。惟圖海知王屏藩驍勇能謀，性復能耐戰，乘其潰敗，欲並力除之，免留後患，乃令軍士各備乾糧，尾追而下。卻令孫思克回應後路，而率趙良棟、張勇兩員健將，奮力窮追。圖海並下令道：「王屏藩乃吳三桂之虎也，乘其失穴，宜撲殺之。若令養回元氣，又留一勁敵矣。若殺得王屏藩者，當賞萬金。」故軍士聞令，一齊奮勇，周兵惟有望南而逃。譚洪所領部下，聽得失了叆陽，已如驚弓之鳥，惟沒命奔走。故吳之茂斷後一軍，反落在後。清將趙良棟、張勇分兩路夾擊，吳之茂見前軍潰走，全無隊伍，自己孤軍亦難支持，恐反受清兵圍困，因此亦無心抵禦，惟有急逃。<br />
　　將近日暮，已至化平，之茂欲先在化平駐紮，擋住來軍，使王屏藩得先行整頓。不料清兵已隨後躡至，圖海亦懼之茂再躡化平，卻另遣一軍繞道先攻化平。吳之茂不能住足，又惟有隨前軍齊退。清兵大獲全勝。直至夜分，月色高升，圖海恐失了地勢，且夜裡又不便進兵，方始收軍。計此一場大戰，周兵折去不下七千人，若非吳之茂奮力斷後，死傷更不止此數。<br />
　　時圖海既獲全勝，即令休兵兩日，以全軍南下，欲乘勢以蹙王屏藩。那王屏藩亦知圖海必不肯放鬆，自念既敗之後，前軍必不足以抗圖海。且叆陽既失，恐漢中亦危，不如並棄華亭，共保漢中。吳之茂道：「圖海乘我潰敗，必躡後窮追，若至漢中時，恐全軍俱沒矣。不如吾統本部，力當圖海，將軍自回漢中，以鎮人心。」屏藩道：「將軍若能如此，誠忠勇矣。然將軍自料能拒圖海各路大兵否乎？」吳之茂道：「此則不敢言。但求支持多一天，則將軍早到漢中一天，庶稍能整頓耳。」王屏藩以為然。時譚洪方因傷致病，屏藩便與譚洪齊回漢中，留吳之茂一軍暫擋來兵。吳之茂乃號令諸軍，力言：「漢中未嘗失守。今王大將軍已回鎮漢中，可以無慮。待王大將軍到漢中，部署一切，吾軍亦退矣，諸軍各宜努力。須知吾軍暫留於此，正所以保全漢中也。」並發資財，犒賞三軍，軍士一時振勇。吳之茂惟奮力抵禦，緩緩而退。<br />
　　且說王進寶既拔叆陽，盡燒周兵糧草，即率兵望漢中而下。沿途招納，聲勢大振。王屏藩亦知王進寶必趨漢中，故星夜奔馳。先到漢中後，還幸王進寶未到，一面分兵拒守關隘。那王進寶知屏藩既回，亦不敢遽進，暫留以待圖海後命，王屏藩乃得著實佈置。奈譚洪傷勢沉重，甫到漢中，即已歿命。<br />
　　屏藩正在傷感，忽報吳之茂拒御圖海大軍，現已被圖海各路圍困。王屏藩歎道：「吳之茂不能免矣。吾若不救，是陷了吳之茂。吾若救之，又必失了漢中。以吾視師數年，今日乃狼狽至此！」歎罷，不禁吐出鮮血，自知大勢難回，便欲以身殉國。正是：數載戰爭徒耗力，一朝挫敗願捐生。<br />
　　要知後事如何，且看下回分解。<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
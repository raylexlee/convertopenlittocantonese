<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>明清兩週志演義 - 第二十一回　據陝西王屏藩起事　逼洞庭夏國相鏖兵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十一回</br>　　據陝西王屏藩起事　逼洞庭夏國相鏖兵</font></h4>
			　　話說吳三桂因在山嶽廟卜驗龜圖，見那大龜蹣跚行走，終不出湖南、雲、貴之外，心中大為失望，徐搖首歎道：「孤初舉義旗，四方歸命，區區無知之物乃不許我乎？」時胡國柱在旁進言道：「此龜如何行走，臣始終未見之，蓋臣不信如此即足以驗吉凶也。昔臧文仲居蔡，孔子猶以其乞靈於無知之物而譏諷之，況陛下位居至尊，與北朝抗衡，共爭天下，豈能視此以為進退耶？願大王勿以此為念，立即回駕，號令三軍，長驅北上，此國家之福也。」夏國相亦道：「臣固言之，龜本無知之水族，設卜如不吉，反令人心沮喪。凡卜驗吉凶之事，不過出於愚人之迷信，以陛下英武崛起，奈何亦信此耶？誠如駙馬之言，宜速號令三軍，早安天下。以陛下起事，雖四方響應，然兵威未伸。今蔡毓榮已阻距岳州，續增軍實，若曠日持久，是如使蔡毓榮豎子得徐為之備耳。願陛下思之。」時吳三桂聽了，心中本迷信龜物，因人人傳其靈異，心中已迷信在先，又見那大龜蹣跚盤旋總不出長沙、衡、永，亦殊奇異，自不由不信，惟有勉強鎮定人心。乘胡、夏二人言罷，即道：「誠如二卿之言。今朕即位未久，福建、兩廣俱已歸命，是已為朕有矣，乃大龜總不出湖南，是先已不驗，朕奈何迷之？朕一時不明，幾誤大事，自後當勿復爾。」<br />
　　說罷，即命駕回宮。諸大臣亦相隨而回。<br />
　　三桂即令人打聽蔡毓榮軍情。時蔡毓榮正在岳州與吳軍相距，三桂已得馬寶回報，蔡毓榮軍勢頗銳，隊伍亦甚齊整。於是三桂手下諸大臣之意，皆欲立刻與毓榮決個雌雄，以為曠日持久則毓榮守禦必密矣。三桂道：「朕固未嘗督兵北上，毓榮亦未嘗督兵南下。我軍懼養成蔡軍銳氣，彼蔡軍豈不懼養我軍銳氣耶？朕料彼軍必有所懼也，朕當親自徵之。」即令於次日到郊外操兵，取齊各路起程。操軍後，三桂回到宮中，身體頗不暢快，難以出戰。<br />
　　心中正自抑鬱，忽接李本深由川中奏報，自進軍而後，已拔夔州，並下重慶，現已進攻成都，指日可下。三桂覽奏大喜，即與諸臣計議道：「本深此西征勢如破竹，今已直進成都，甚慰朕望。以四川向稱險塞，號為沃野，自古帝王多藉以建都。今湖南為四戰之地，無險可守，朕欲率師入川，先取成都，以為基本，然後西出秦川，與朕義子相應，共取長安。握險自固，先立於不敗之地，以與北朝相爭，諸卿以為何如？」夏國相道：「誰向陛下獻此策者？」<br />
　　吳三桂道：「此孤之本意，非他人所謀也。」國相道：「昔劉邦東避西楚，劉備北讓曹操，故不得已而先據四川一地。然當時帝都猶在長安，故進戰猶易。今局面已不同矣，四川僻在西隅，守險則有餘，進戰則多礙，其地勢然也。然自劉邦以後，藉四川為家而可以一統大業者曾有幾人？陛下於此細思之，可以了然矣。」三桂道：「語有之，能守而後能戰，根本未固而急務戰爭，此苻堅之所以敗也。」夏國相道：「此不同也。自來開創王帝，皆以馬上征誅得之。若徒擇險自守，不圖進取，此取亡之道耳。以陛下英明崛起，乘此人心響應之時，速宜分道進兵，即足制彼死命，若反退而自守，人心必餒。餒則散，此時何堪設想？」胡國柱亦道：「夏丞相之言是也。四川總為要地，臣願統兵為李本深後援，成都可一鼓而下。陛下即令能事者，分兵下九江，扼長淮，以絕北朝運道，並合閩粵之師，以擾江南。陛下即率諸將以全軍渡江北向，則蔡毓榮、楊捷之師不能駐足矣。臣復由成都趨長安，會合屏藩、輔臣二軍，以趨三晉，即順承王與圖海二軍腹背受敵，豈能與陛下抗戰乎？願陛下毋貪一時自守也。」夏國相又道：「如駙馬所言三路並進：九江一軍，沿淮揚以趨齊魯；成都一軍，會陝西以扼三晉；陛下以親征為中路，制兩河以共趨北京。彼若分道抵禦，亦窮於應付，風聲鶴唳，人心自搖，安見中土不能恢復乎？且我軍舊部皆齊魯幽燕之士，思鄉念切，一聞北上必踴躍爭先，此理之自然者也。臣雖不才，然以駙馬謀勇足備，又屬至親，其所進言必有裨大計，成敗之機在此一舉，願陛下從之。」三桂聽罷，沉吟少頃，復道：「卿言亦是。然四川一地南邇雲南，北毗陝、甘，又足以節制三楚，非朕不能了此事。今兩策並行，就催馬寶進兵，一面使人知會耿王，另遣能將先趨九江，以進會合，以扼長江之險，然後分道並進，可也。」夏國相復道：「馬寶雖為能將，究不如陛下親征，尤壯聲勢。今成都將下，一李本深已足，何勞陛下大軍？」三桂道：「諸卿不必多言，朕已籌之熟矣。」便不聽胡、夏二人之言，即留夏國相暫住湖南籌辦各事，並令國相遣將分出九江。<br />
　　一面又遣將往助馬寶，速行進戰。自卻指兵入川，並以胡國柱與夏國相總理一切機宜。<br />
　　三桂以為安插既定，遂安心入川。及將到重慶，李本深已攻下成都，三桂中道聞報，大喜。左右皆諫道：「陛下親自入川，不過欲取以為基業，懼本深力不足以拔成都耳。今成都既為我有，李本深以乘勝之師，軍勢正銳，定能擇才守川，再行入秦。陛下不如飛諭本深，使四川平定後直進秦隴。以陝甘地方有王屏藩、王輔臣及吳之茂等，若本深與之相合，軍力已自有餘，是川陝一帶無勞陛下過慮也。今不如回軍疾趨荊州，截攻蔡毓榮。若毓榮一敗，大勢定矣。以陛下離湘之後，軍氣恐不如前，苟不幸湖南復失，大局震動。陛下當細思之。」三桂聽罷，默然不答。回轉後帳見了愛妃蓮兒，面容依然不展。蓮兒細問其故，三桂以先後各人諫阻入川之議告之。蓮兒道：「各人主見既同，必是良策，陛下可以從之。」三桂道：「湖南有馬寶、夏國相、胡國柱共事一方，安有不了之事？豈朕三良將亦不能敵一蔡毓榮耶？是湖南不足憂也。朕欲以四川為都，今成都雖下，諸事尚當措置，故不容朕不親往也。」蓮兒道：「妾只女流，安知大計？惟陛下擇可而從耳。」<br />
　　次日三桂復行起程。將到成都，李本深親自率屬來接。三桂急與本深相見，即道：「此次入川，勢如破竹，為朕定帝都，皆卿之力也。」就封李本深為平涼王，令他再進秦隴。本深正乘勝得意，自不肯辭。一面由三桂告知王屏藩，舉兵相應，李本深一面打點出兵。三桂唯有率領百官修飾宮殿，以壯觀瞻。直以成都為大周帝都，建設百僚，所有各路人馬凡奏報事件，都徑達成都。不在話下。<br />
　　且說王屏藩自從每歲與三桂運馬三千匹，已深知三桂之意，又見朝廷已實行撤藩，若三桂一旦失勢，連自己亦難自存，故一意要聽三桂舉動，以為相應。自得三桂在衡州即位一報，已躍然欲動。但須得三桂消息，方可行事，況又慮獨力難成，故猝然未發。及見成都已下，不禁竊喜道：「成都既下，吾已無內顧之憂。吾舉兵，此其時矣。且吾為周王之子，人所共知，北朝以兵權付吾，使鎮西陲，而獨不關防我為周皇內應，此北朝之失算也。意者天假大周以一統江山之機會乎？吾不舉兵相應，是逆天也。」正計議間，忽報大周金吾衛吳之茂來見。屏藩接進裡面坐定，屏藩道：「吾知周天子已以足下為大將軍。今金軍到此，有何見諭？」吳之茂道：「周皇已密封吾兄為鎮西王，令吾兄舉兵入鳳翔，以截圖海之後，吾兄以為何如？」王屏藩道：「此策亦是一著。吾當先行報知吾弟輔臣，使先據陽平關，以扼要道，吾即率師而東。就屈將軍為前部，將軍能俯從否？」吳之茂道：「彼此皆為國家，有何不願？然吾意欲候李本深到時方一同進取。」王屏藩道：「將軍所見甚然。惟將軍大兵已到，滿城注目。今城中嘖嘖人言，已知吾必為周皇內應。益以將軍既到，焉能再候？所謂箭在弦上不能不發，今即宜進兵。如本深既到，即會議分道進兵便是。吾今即與輔臣一同舉兵，先據鳳翔以撼河北，有何不可？」吳之茂聽了，深以為然，即令三軍改換旗幟，立刻行事。<br />
　　時王屏藩方駐固原，凡營下將校，哪一個不是屏藩手下？自屏藩倡起附從三桂之後，即向諸將演說道：「清朝天子待吾與諸君等非不深厚，只惜為德不終，天下甫平，即生撤藩之議。吾與諸君等皆為藩府舊員，若藩府且遭撤廢，行將借事以斧鉞加之，吾等更有何倚賴？是使吾等不能不急圖自處也。方今大周天子已郊天即位，以四川為都。不過數月間，自四川以至南六省皆為周有。圖海、蔡毓榮號為能將，且不敢進戰，大勢已可知矣。故東南各省，望風投順，天心人事已盡屬大周。吾等處不得已之時，須為自存之計，自應應天順人，附周以圖不世之勛。既可以免目前之殺戮，又可以為開國功臣，此斷不可失之機會也。」諸將聽罷，皆道：「吾等願從將軍，唯將軍之命是聽。」王屏藩大喜。王屏藩又道：「諸君如能俯從吾議，自當始終如一，不宜中道反悔。吾等與大周天子共起於患難之中，他日大事既成，必不辜負吾輩，斷不至始用之而終忌之也。」諸將道：「吾等頂踵髮膚皆出大周天子之賜，今又蒙將軍不棄加以勉勵，敢不戮力同心？如將軍仍有思疑，願與將軍歃血共誓。」王屏藩聽了，更喜不可言，即與部下將校一齊歃血，立即起兵。<br />
　　是時陝西全境已非常震動，都知王屏藩早晚必然為變。早有提督王進寶馳驛飛報入京，又一面飛報與順承郡王及圖海，催取救兵防備，奈總不見應。<br />
　　時王屏藩部下已有兵五六千人，又加以吳之茂兵到，聲勢更大。舉兵後，旗幟上都寫著「大周鎮西王」五字，先據了固原。附近各府縣，皆望風響應。<br />
　　先令吳之茂直出鳳翔，王屏藩留部將鎮守固原與王輔臣相應，自統大兵亦隨後進發，思直指河北，以擾順承郡王及圖海之後。自陝西既反，西北各省全境震動，風聲鶴唳，都道中國一統江山將盡為三桂所有，人心惶惶。圖海得此消息，自念非即行進戰以求得一勝仗，必不足以鎮定人心，便立催蔡毓榮進兵。那時三桂手下大將馬寶正在前軍，知成都已下，陝西將應，人心震動，此時正是開戰機會，即催胡國柱率軍相助，並與夏國相妥商，一面準備水師，薄洞庭湖而進。以部將王勝忠統領舟師，自統陸軍，以吳凱祺為前部，直進岳州。胡國柱另率一軍，西入荊州，以分毓榮軍勢。<br />
　　原來國柱是清朝舉人出身，生平最嗜詩賦。凡臨風覓句，觀景題詞，雖在軍中依然不輟。當分軍時，謂馬寶道：「待吾下了荊州之時，蔡毓榮軍心必亂，將軍乘勢攻之，破蔡毓榮必矣。」馬寶亦以為然。惟胡國柱領兵之後，日惟吟詩，左右諫道：「此次隔荊州不遠，不久即到軍中。戰期已近，願附馬留心軍事。」胡國柱道：「吾未到軍中，已先算拔取荊州之計，豈待此時方能籌策？今吾往取荊州，除馬將軍外，無有多人知者，汝等不宜多言，惟率軍直進可也。荊州守衛空虛，吾一舉可得，此亦足以通川湖消息。蔡毓榮不做準備，是其失算。今與諸軍約，限今夜銜枚疾走，直抵荊州。吾日間不假聲息言，不過懼風聲洩漏，使人知我將取荊州耳。若猝然臨之，安有不勝？」<br />
　　左右皆道：「駙馬神算，不可及也。」胡國柱即率軍起程疾進，惟馬寶待胡國柱起程後，約計將抵荊州，即揮軍進發。<br />
　　時蔡毓榮接得圖海催促進兵之令，即與諸將籌策。忽左右報稱馬寶軍中已隱隱移動，毓榮道：「成都既陷，彼軍必進。」即傳令諸軍，分頭防備。<br />
　　說猶未了，又報周將馬寶舟師沿洞庭而進。時清將楊捷亦分舟師防守岳州，統領楊坤正領小軍與周將王勝忠對敵。是時正八月天氣，正戰間，南風大發，王勝忠乘風大進，矢石交飛。王勝忠更乘順風飛發火箭，楊坤水軍各船多有著火，盡皆失利。在前敵的見船已著火，多鳧水而逃，在後的亦望後而退。<br />
　　楊坤撐持不住，大敗而逃。周將王勝忠更乘勢急進，清帥蔡毓榮聽得，急令楊坤退至下流，而令陸軍嚴守岸上，不得令周兵登岸。傳令後，忽又報周將馬寶已領大軍來攻岳州，諸將紛請出戰。蔡毓榮道：「水軍已敗，人心已驚。彼乘勝而來，其勢必銳，有言戰者斬。」諸將道：「圖海公已有令催戰，今大敵當前，自不敢出，何也？」毓榮道：「圖海遠隔，未知敵情，何必拘泥？如敵軍迫近，只以堅壁矢石拒之，不得遽出。」正說間，又流星馬飛報禍事，荊州已被周將胡國柱攻陷去了。諸將又向蔡毓榮請分兵以救荊州，毓榮亦不從，並道：「三桂反後，六省齊陷，何止一荊州？得失原不足惜，若必分兵，彼乘我軍移動必急進猛擊，是無岳州也。岳州既失，敵必長驅而進，何以御之？諸君無得多言，只堅守營壘，違令者斬。」諸將聽罷，皆悻悻而退，以蔡毓榮為畏葸。正是：欲率諸軍迎大敵，反疑主帥畏他人。<br />
　　要知兩軍勝負如何，且聽下回分解。<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
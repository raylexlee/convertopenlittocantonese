<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>明清兩週志演義 - 第三十回　郭壯圖飾時修古塔　夏國相倡議棄長沙</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十回</br>　　郭壯圖飾時修古塔　夏國相倡議棄長沙</font></h4>
			　　話說尚之信陰通周將馬承蔭，謀攻莽依圖不克，知事已泄，即奔廣東，欲先殺卻巡撫金雋，盡調旗兵以截莽依圖之後。初不意回粵有變，當至端溪，李天植復諫道：「大王既離廣東，現在不知廣東情形如何，不如緩進。待探過事勢，然後進城，方為穩著。」尚之信道：「我既回東，莽依圖必馳報金雋，乃宜昌阿設法制我矣。此行斷不能緩也。」李天植道：「吾所慮者，王國棟等耳。彼諂事大王，究為底事？不過欲藉大王之力以得一高官。沈上達、張禎祥二人，又只博大王之寵任，以厚斂金錢耳。宵小之徒，變幻最易。今彼等高官厚資皆已如願，應不復記大王矣。」尚之信道：「汝言誠過慮。吾附三桂非一日矣，不聞王國棟等即為我害，何至今日乃疑之？」李天植道：「彼一時此一時也。大王昔日威震廣東，威權獨握，誰不懾服？今此次回粵，為失意而還，彼輩已多疑慮。況又有巡撫金雋及欽差宜昌阿同在廣東，皆謀以對待大王。而令弟之孝，又日謀傾陷大王，以期襲王位，此誠不得不慮也。」<br />
　　尚之信聽罷，默然不語。但念王國棟未必遽變，且懼莽依圖先到廣東，為先發制人，仍主急回羊城，便不從李天植之言，即率三軍急回城去。到時，早有人報導：「王國棟已率旗兵前來迎接矣。」尚之信大喜道：「王國棟果非負我者也，李天植何過慮耶？」說汝已，已見王國棟下馬迎候，尚之信與握手甚歡。尚之信並密詢王國棟道：「自吾離廣東而後，金雋、宜昌阿等有何舉動乎？」王國棟道：「無舉動，聞宜昌阿將次進京，金雋則惟盼大王捷音耳。」尚之信聽罷，並不思疑，遂並馬入城。之信又謂王國棟道：「藩府旗兵，何時可以徵集齊備？」王國棟道：「權在大王，欲速則速。不知大王言此，有何用意？」尚之信道：「先臣誤前明遂亡，吾心實未嘗忘明室，欲一贖前人之愆，故附從三桂，此爾所不知也。吾到廣西後，謀攻莽依圖不克，今當盡起旗兵，盡殺金雋及宜昌阿，以截莽依圖之後。但事須速舉，遲則反受人制矣。汝為吾心腹，當助吾一臂。或有疑汝不足靠者，顧吾不之信也。」<br />
　　王國棟聽罷，半晌乃答曰：「吾從大王久矣，今日猶有疑我者耶？特吾亦不復計較。只如大王所言，旗兵亦易徵集耳。旗兵久受藩府厚恩，斷無有不從命者，大王可以放心也。」言罷，已到城中。時王國棟所領的人馬，皆擁護前行，之信本部反在後面。李天植深以為憂，欲趕上觀看。不意王國棟早授意手下，以揚鞭為號，甫到城門，即一聲呼喝，國棟護兵一齊動手，把尚之信拿下，立即縛之。尚之信欲掙扎時，奈眾寡不敵，早已就縛。即厲聲曰：「吾何負於汝？奈何為奸細耶？」王國棟道：「此撫軍及欽差之意也。」言罷，不做理會，即蜂擁直進金雋衙門。後路人馬猶多有不知，惟李天植見前軍王國棟的人馬飛馳入城，情知有變，乃留兵在城外，先帶一小隊趕進城中。<br />
　　知道王國棟已押尚之信至金雋衙門，復派兵將城門緊守。李天植正欲到撫衙問個底細，不想欽差宜昌阿及撫臣金雋已異常神速，即刻會同訊問，以詰究尚之信通周背清之事。尚之信初不自承，惟王國棟、沈上達、張禎祥三人，交口指證其事。王國棟並指曰：「之信欲起兵謀殺欽差及巡撫，以截莽依圖歸路一事，一一坐實。」尚之信自知難免，乃向王國棟等三人罵道：「吾待汝們不薄，何轉眼不識，反陷吾耶？」王國棟等三人，默然不答。惟張禎祥稍有悔心，聞尚之信之言，面為發赤。宜昌阿便欲將尚之信押下，再究同謀之人。王國棟恐被藩兵要劫，乃向宜昌阿道：「尚之信劫父自立，久擁兵權，藩下尚多腹心。若假以時日，之信不難脫矣。」金雋以為然。宜昌阿乃即令押尚之信至市曹斬決。故尚之信自被掩捕，以至斬首，不過半日間，多有不知。<br />
　　自尚之信既殺之後，李天植知得，即具函至撫衙詰問尚王之罪。王國棟復指天植為同謀，宜昌阿欲一併治之。金雋道：「尚王既殺，藩兵尚在天植之手。藩兵多有受尚氏私恩者，天植不難煽而為變，反為後患。不如緩之，再作後圖。」宜昌阿亦以為是，乃宣佈尚氏罪名，並慰覆天植，令其解散藩兵。天植道：「吾生為尚王親信，受恩已重，不得不為之報仇。」乃向藩兵宣言：「尚王罪不至此，只為三數小人忘恩搆陷耳。」藩兵聞尚王被殺，多有嘩然。李天植乃復至函金雋，略道：尚王通周之事已在前時，既已歸正，豈宜復構其獄？謂其欲舉兵以截莽依圖之後，乃王國棟一人之言耳。忘恩負主，復構而致之死地，罪誠重矣。欽差與中丞等必欲庇之，其如人心何？這等語。宜昌阿乃與金雋酌議，知道藩兵已憤，若真個激變起來，終是不可。<br />
　　乃與李天植往復函訂，願斬王國棟、沈上達、張禎祥三人之首，以謝藩兵，須李天植解散兵權，天植應允。金雋乃將王國棟、沈上達、張禎祥三人，謂為獻讒陷主，即同押赴市曹斬決。可憐王、沈、張三人，藉尚之信之力得圖富貴，反以陷尚之信而死不旋踵，亦可為忘恩背主者戒矣。<br />
　　是時，金雋把王、沈、張三人已經斬首一事函告李天植。天植聽得，即謂左右道：「宜昌阿與金雋之必殺王國棟三人者，以懼藩兵為患也。彼欲得吾而甘心久矣。主仇既報，吾事已了，吾敢貪生乎？」言已，又謂藩下將校道：「吾主之志雖大，然三桂非成業之人也。自後汝等不宜妄動。」言罷即拔劍自刎而亡。初時宜昌阿、金雋只望王國棟等既殺之後，李天植即為解散兵權也，不料到天植更能自盡。故聽得天植之死，反為感動。以天植義不忘主，至為可敬，乃並請為之封贈。自後藩府兵權，乃移歸尚之孝管理，並奏諸以之孝承襲平南王爵。之孝力反之信所為，屢出師入廣西，以助莽依圖。<br />
　　自是吳三桂那裡，又多兩廣後患。計先後失長沙，失岳州，今又失尚之信，三桂軍中大為震動。馬寶、夏國相等，以雲南為起事之根本，前軍有失，餉項艱難，乃飛報雲南，須認真籌款接濟。<br />
　　時三桂大駙馬郭壯圖在雲南駐守，接應各路餉項。自前次軍糧緊急，已增彩五礦，又廣通貿易，以資稅餉。但人馬既多，需餉浩大，徭役又重，以故民多怨言。自先後接得棄江西、退岳州及尚之信敗亡之耗，知道國事艱難，人心更駭。以兩廣為庾富之地，尚王既死，三桂實去一大助力，恐自此雲南征賦更重。故云南人士，此時謠言更多。郭壯圖深以為慮，乃謀所以鎮定人心。時方重修歸化寺，寺中住持弘念方請諸郭壯圖助資重建。那寺本建於明朝成化年間，日久漸已頹廢。弘念知郭壯圖欲粉飾人心，乃詭稱佛祖降言，將佑大周興基，江山不久光復，請增拓禪林，以彰靈應。時則王屏藩大破圖海之捷音方到雲南，各處人士舉國若狂，皆酬資相助。因此大興土木，不數月間，大工即已落成。郭壯圖更請三桂仿行封禪之典，粉飾承平，志為盛事。<br />
　　並封弘念禪號，並為碑文以紀其事。那碑道：昆明五里有山，曰金馬。晉人常璩著《南中志》，稱其中有山神光影。<br />
　　漢宣帝乃遣諫議大夫王褒祭之，殆即其地焉。自大明太祖皇帝崇尚佛教，敕天下郡縣各建寺門，故成化時恪遵祖制，遂建寺於金馬山，名歸化。嘉靖間又復修之，置田羅僧，以供象教，於是乎有歸化寺。然而前驅昆池，雲霞蒸蔚；後擁呼馬，斗杓懸乾。右俯城雉，朝市肩摩；左瞰平皋，塍畔鱗集。<br />
　　此則滇郡之勝地。是以殿廡精舍，香廚鳥台，與夫古木奇卉，根乾盆峙於其間。胡為而坊欹，而山門頹，而大殿傾圮。俯仰興衰，不禁有今昔之感。方今皇周肇興，大事將成，迭沾靈應，非重加修飾，何以答護靈光？適住持弘念，持一紙以乞疏，將欲重整殿宇，高其門若坊，以復舊觀。而左都督巴公樂軒，內府總兵官高公德軒，乃不介而孚，相與弁首，以圖厥成。第軍需孔亟，正供維艱之際，安必其人有餘資，向法門以作福田者。特請留守將軍雲南總督駙馬郭公簡臣，內府右將軍張公弼吉，內府後將軍趙公子遠協助之。<br />
　　自是贊成者亦實繁有徒。未及期而所謂殿與門若坊，丹刻翼飛，輪奐立見。<br />
　　是雖眾心共悅以竟其成，實由一二人貴志殫力，鼓舞善念不倦，乃有如此。<br />
　　夫天下事莫難於創，而莫不難於繼。每見夫辟草萊、披荊棘以結構一剎，層軒延袤，飛閣逶迤，顧而成之，如出反掌。及依舊規嗣遺緒。以施補葺於勝概，或百計圖維，反力不副心，如負重登高然，何哉？豈古今人不相及，其視物我之輕重交戰於胸中而不能自力耶？抑世有治亂，事有緩急，承平則道願斯宏，擾攘則自顧無暇，不無性命身家之累，條於中而罔恤其他歟？然創逢人主之好尚，而又禍福死生之說劣悚其私人之趨事就功者，常喜而速。繼遭世故之變遷，奔走公家，雖知佛有不捨之擅，無緣之慈，而無見效於目前，遂不免以梵言為末務。故創者欲大宮室，飾法相，其功甚易，繼者非太平無事，不能無廢乎前業。今獨能相鼓勵底厥成者，因由於佛法無量，靈應及時。<br />
　　然亦賴有不計治亂，精進一心之釋子也。若弘念者，其近是。是以記。<br />
　　大學士太子少保兼禮部尚書林天擎撰文<br />
　　三韓八十居士徐魁書<br />
　　留守將軍兼雲南總督大駙馬郭壯圖<br />
　　世襲將軍何進忠內府右將軍張國勛<br />
　　內府後將軍趙永寧左都督巴克勇<br />
　　張國忠張光祖等<br />
　　大周照武三年仲冬上浣住持僧弘念立<br />
　　時歸化寺落成時，郭壯圖、林天擎並奏知三桂，稱為諭敕重修。三桂並派林天擎、郭壯圖，恭代詣寺拈香，以答靈祥。復加尊佛法，如封泰山禪梁父故事，弄得雲南舉國若狂。當興工時，雲南文武官員各捐資財，更撥庫帑，大興土木。又於落成之後，郭壯圖欲請封贈弘念禪號。惟林天擎以為不可，並道：「國家財用已迫，而戰事機勢復不如前，此後實心籌劃猶恐不及，若徒務虛名，終屬無當。駙馬為國至戚，休戚相關，即周皇陛下侈務虛名，駙馬猶諫之。君子實事求是，不宜如此。」郭壯圖道：「某非不知也，以人心震動，事即難為。此舉誠粉飾欺時，吾亦不得已而為之耳。」林天擎道：「駙馬既知如此，自當著實設法，以抒前敵之憂。粉飾一時，豈為長策耶？」正議論間，忽胡國柱、馬寶、夏國相軍報馳至，以岳州失守，江西已棄，尚王已死，兩廣湖南勢皆危迫，速募新軍以助前敵，急擴運道以裕餉源，等語。<br />
　　郭壯圖聽得，乃歎道：「胡、夏二公精於謀略，久為周皇所稱許。馬寶亦李定國勁將，降歸而後，久立戰功。之三人者，皆一時之能員，何今日亦頹困至此耶？」言罷，與林天擎互相嗟歎。惟有回復長沙，宣告雲南財政竭蹶情形，只有盡力籌劃而已。<br />
　　時胡國柱與馬寶俱在長沙，而夏國相卻紮在瀏陽。清兵已面面趨向，皆欲會攻長沙。馬寶即謂胡國柱道：「今大局已危，當會議長策，以抒目前之急。駙馬與國休戚，當振刷精神也。」正說間，夏國相已至，馬寶即與計議。<br />
　　夏國相道：「今吾等數人悉聚於湖南，而敵人更無後顧，亦悉力以向。長沙當數面之衝，實非長策。以其只有抵禦之力，並無進取之能，終亦難於久持也。」馬寶道：「前者之失，計在於進兵太緩，後者之失，計在於守老湖南。而川陝之軍，又不能長驅大進，以分敵人之力。故敵軍悉聚於此間，其勢既厚，我即難於爭勝。今則更形竭蹶，若大勢既去，即徒保長沙，亦無當也。」<br />
　　夏國相道：「此說極是。以某愚見，不如棄去長沙，分道進兵。此後雖得城池，亦不必設兵守禦，但長驅北上，則敵人或窮於應付，而我軍終有得手之處。若徒守此間，只事拒守，無能為矣。」胡國柱道：「二公之論極高。弟自奉命駐紮長沙，未嘗征伐，反徒耗精力耳。今當請諸周皇，力主棄去長沙之議，使敵人累軍經營以攻湖南者，一旦落空，反改而御我，豈不甚善？」<br />
　　夏國相道：「但恐周皇注重長沙，恐請命而行必不從也。」馬寶道：「夏公之言亦是。但未得周皇之命，誰敢棄之？恐亦徒受責備耳。」胡國柱道：「不如分為二策。先請諸周皇，力言長沙危險，駐守無用。如周皇能出大兵直趨汴梁，自可以解長沙之危。否則，非棄長沙不足以轉危為安。看周皇如何主意便是。」馬、夏二人皆以為然。便把所議情形，馳驛奏報成都而去。正是：人謀雖在空籌計，天意難回反促亡。<br />
　　要知後事如何，且聽下回分解。<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>

			　　李將軍陣上擒了番王，檻在營中，星夜馳報朝廷，以候旨下發落。時正與二郎相議，不知妖猴逃走何處，外面小卒忙報營之東西南北四門，忽然血雨淋淋，須臾墮下四大腿生肉，教場中墜下一顆首級，眾進視之，乃一黃猴也。李，林聽說，即起身到教場中查看首級，仍轉四門查點已畢，果是一個大猴，重得有千餘斤，即令各營軍士，抬去調食，以益壯力。二郎對李將軍曰：「妖猴已授首矣，真人鶴馭其還乎？」即於軍中宰牛殺馬，築地為壇，設置真人香火於其上，李、林率偏裨將、左右先鋒，並通營軍眾，祭禱已畢。番王聞說猴已被擒喪命，驚得兩眼垂淚，口不能言。

　　大眾未散，忽報朝中遣使齎詔到，遂設香案，率營中眾將俯伏接旨。制曰：

　　蠢爾西番，無故藉妖，踐踏我疆御，羈縻我大將，虔刈我民人，罪故不容於誅。本當盡殲其眾，以泄國忿，以雪國恥。但天地之量，無所不容，犬羊之類，何足與較。爾邊臣能於陣上生擒渠魁，可謂有功矣；真人獲眾驅妖，國家受福不少也。令宜善諭酋長，令送還大將，依常稱臣奉貢，恕其生還。仍宜修我邊圉，謹我戒懼，留一將鎮守大關，餘眾班回，論功爵賞，遵行無違。

　　接畢，李對二郎曰：「聖上欲釋番王回國，令其送還二將，此固仁心之自然，愛其二將，而因以愛及於番矣。但丑虜之性無常，恐其得脫而去，因懷其困敗之恨，泄忿於二將，則又使彼番之得志矣。奈何？」二郎曰：「番之所以為番者，以其風聲氣習異也，其性未始不一。今聖上待彼以不死之恩，彼不知感而固明背之，是不仁不義，自取滅亡之禍也。當召而面諭以聖上之意如此，與之約質，然後使歸。」李曰：「法師之言是也。」

　　乃令於檻車內取出番王，李指揮問之曰：「番之所以數次反者，何也？」番王曰：「非我之欲反，乃猴之教我也，謂我當有天命之傳，所以冒死而來也。」李又問之曰：「今猴已死矣，汝欲生乎？欲死乎？」番王曰：「螻蟻之微，亦知貪生而怖死，豈有人而不欲生者乎？」李曰：「汝今固反乎？」番曰：「自數年興兵以來，民窮財盡，國內虛耗，今惟救死治生之不贍，固敢言反哉！」李曰：「數爾之惡，即盡滅爾之類，覆爾之國，亦不足以罄爾之罪。吾昨日申表朝廷，我聖主仁明慈愛，不忍加誅於爾，赦爾歸國。爾可大生悔心，深改舊性，還我之將，奉爾之貢，永為不侵不叛之臣，則爾無我犯，我無爾仇，定守荒服之義，永遵華夏之防，不亦善乎？不亦美乎？」番王聞言，垂淚大聲叫曰：「我等禽獸，不知禮義，觸犯天威。今受不殺之德，始知天恩浩蕩，無不沾濡，非我番之所能知也。恩威並著，誠惶誠恐，番人不復反矣。」李復謂二郎曰：「番今誠服乎？」二郎曰：「有聞云：以力服人者，未有能服人者也；以德服人者，中心悅而誠服。此之謂也。」即令放回。番王拜伏於地，曰：「天朝之仁，將軍之義，吾番至死亦不敢忘。」李乃命賜之酒食衣服，為治其囊物，遣一裨將，送出口外而去，沿途不許盤詰阻當。

　　那番王一路自思：「中朝君臣，有此德義，吾番信犬馬之不如矣。」回至國中，群臣不意驟聞王回，忙出迎接入朝，相向大哭。番王極道中朝恩德，終不可忘。即時請出李、張二將，分廷拜謝，盡率番眾拜伏階下，大呼萬歲畢，即設筵宴三日，佐以番樂。仍命左右賢王及諸酋長等竭取國中所有珍寶產物，載之以車，差酋長噠噦智慧親送二將，並諸車物，直至天朝請罪謝恩。大眾即向大同進發，番王直送至雞子山，將近大同而還。有詩為證：

　　其一我送二將，曰至於城。燕燕于飛，下上其音。昔之不順，實愧我心。

　　其二我送二將，曰至於郊。燕燕于飛，其羽交交。瞻仰天朝，德音孔昭。

			　　林真人自收服毛公之後，朝廷遣使敕封建廟。落成之三日，境內大小神祗，無不到壇拜賀，附近四海龍王，各命駕獻珍。真人禮遇已畢，當堂上召遣四員天將，鎮守四境及廟庭，親赴玉京謝恩。時八月十五早，舉朝文武，表賀聖壽。鴻臚卿傳唱隨班上表，宰臣驗封。見有一表，背書「福建福州湄洲林天妃謹封緘奏上」。宰相即將此表奏上，曰：「今早當聖壽，萬國稱賀之表，臣得一百三十道，外多一道，臣觀其緘，乃福建林天妃之表，想聖上日者傳旨褒封，而今日故來上表謝恩矣。」明帝即命宰臣啟緘讀之，表云：

　　伏以皇帝陛下，道合太清，功參造化。體乾元而撫運，禮樂征伐，操自出之大權；秉離照以當天，文武聖神，運無方之妙用。雲行雨施，仁恩普被於遐荒，獸舞鳳儀，謨烈重光於累葉。百靈協應，政致治於無虞；四夷咸服，每蓄威於不戰。豈茲番寇，犯我邊疆。赫怒出師，投蝟毛於燎火；成行對壘，折螳臂於抗輪。計實出廟廊，恩乃及僻壤。命臣鼎建，策使馳封。乃瓊宮流響，仙韶引五鳳之噰鳴；紺宇生輝，寶炬作九龍之旋繞。何以當此，豈敢忘茲，伏願和氣與虞薰具集，而歡聲將岳贊交騰。敬進烈文之惠祉，小裨天保之休徵。不勝激切屏營之至，謹奉表稱謝以聞。
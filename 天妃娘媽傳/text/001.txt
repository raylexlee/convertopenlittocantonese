
			　　元始從虛**一塵，個中胡暗亦胡明．

　　吹息俄無無俄有，屈伸根氣氣根形．

　　醒迷只向口頭認，真妄都由念上尋．

　　除非覺者臨津渡，安得娑羅彼岸升．

　　蓋古初未有天地，不惟無天地，而且無形。不惟無形，而且無氣。雜乎芒忽之間，變而有氣，氣變而有形，由是生天，生地，生人，生物；有鬼，有神，有邪，有正。輕清而上浮者為天，重濁而下凝者為地。人得其靈，物得其蠢。伸則其神，屈則其鬼。聰明正直者正，魑魅魍魎者邪。天地人物，並生不害，鬼神邪正，各有攸分。庖犧以上，邈不可志，六合之外，存而不論。於九州而有閩，於閩而有興郡，眇湄洲之山，有神人居焉，勝境辟自渾沌，封敕膺自漢唐。有詩為證：

　　奇島嶸嶸出海心，千波萬浪獻精神。

　　世間煙火無毫著，岩前雞犬不驚人．

　　九轉丸丹爐錘足，一葉浮槎自在乘．

　　漢唐以後榮褒地，閩粵東南一顯靈。

　　此神宮，乃漢明帝時所敕封護國濟世天妃林氏娘娘之廟也。

　　天妃者，乃北天妙極星導之女玄真是也。於端午佳節，游碧蓮池內觀魚，忽見池中一行螻蟻，從旁穴中出，振旅而行，繩繩不絕，至池畔團聚，不散不行。真熟視久之，見來者不止，聚者不去，乃心度之曰：「此蟻無乃欲渡池而北乎？」因向池中摘一荷葉為舟渡之．眾見葉爭命先登。真觀其登畢，遂以手送葉向池中而去．忽然一陣陰風從池中而起，始而水波泛泛，繼則巨浪翻翻，頃刻間葉舟欲覆。真急近前救之，其舟已沉矣。正是：對面風波動，須臾萬命傾。真撫心自歎一絕：

　　破穴求生徑，逢涯作便舟．

　　反覆無情水，浮沉頃刻休．

　　真詠畢，遂**倚欄杆，不覺假寐。忽見群蟻扶傷攜病，號哭震地而來，盡向真前跪訴曰：「小蟲向者敝國為穿山大王所破，不已來朝走馬，率西水滸，欲擇步仞而封焉。渡口迷津，蒙真人渡活之恩不淺，恨喉伯吞噬之惡殊深。且苑中桃樹上尚有一黃毛公，與伊相契！方才相議，明日真人再向苑中遊玩，定行逆事。」語罷，成行而去真驚覺，曰：「吾謂今日之事，乃偶然之值。如傾之夢，妖實為之！」按不住心頭之忿，即時回身，徑往高堂，請出雙親，稟曰：「兒頃者向碧蓮苑內觀魚，見螻蟻空穴而行，似有迫者，至池畔不散，兒實渡之。不意池中隱藏妖怪覆亡萬命。今爹爹為北天一方之主，不能廓淨妖氛，乃使惡孽出在吾家，如職任何？如禍福何？爹爹可向苑中大布天網取其妖惡而殲之，乃所甘心焉。」星君聽罷，作色言曰：「吾聞邪正不兩立，吾且為一方造福，豈容妖孽實迫處甚惡，為吾身名之累不既多乎！」即時命部下守苑將吏、巡苑將吏、行水將吏、止水將吏四員將吏，各受鈞旨，即帶領人馬，向碧蓮苑中團團圍住，上布天羅，下有地網，務要捉妖除氛，以清境內。詎知此妖，亦頗神通廣大，見諸將交迫捉甚緊，即搖身一變，變為二個蟻蟲，緣網孔中而出。諸將不得，回報星君。玄真聞說如此，仍歎云：

　　帝無匪仁，何產彼妖。妄根不斬，橫恣為澆。吾誓殛之，豈恕幸僥！

　　由是玄真稟告星君曰：「妖怪既漏網而逃，其為害必不止一苑，而受殃亦奚啻萬蟻。此怪不除，兒誓不生！」星君慰之曰：「汝雖生長玄宮，其未嘗傳受秘訣，安能以綽約之軀，與山孽決一旦之命乎？彼惡彼自惡，爾獨何仇之深焉！」真曰：「父母之言，於自善得矣，如仁民何？愛物何？兒聞之，一介之士，苟存心愛物，於人必有所濟。今兒雖作順坤承，尤幸長育玄宮，彼西王母非女流之輩乎？道法盛傳。觀音非英雄之選也？普濟無量。以此觀之，有志者事竟成。兒將西叩瑤池之上，再游南海之濱，默聆心傳，然後周流四海，去暴除殘，造萬世福。望父母推愛子之心愛民，民之幸也，兒之幸也！」妙極知其心堅如石，乃應之曰：「惻隱之心，人皆有之。第未知汝此去傳受如何，周流如何，不惟汝之恩親不置，亦恐親之念汝不忘矣。但汝志既篤，吾不可違，當遣一侍女隨行，吾心始無掛慮。」登時即治行李，向西而發。詩證：

　　真女出玄宮，容與上瑤庭。

　　動衣香滿路，移步襪生塵．

　　志傳真妙塊，心存普濟仁．

			　　天妃媽那日揚子江收了蛇，鰍二精，救宦者一家二十餘口，留存顯跡。宦者知之，大為建廟。妃留一將鎮守其壇，倘有妖魔向後江中為孽，只向爐前一扣，香煙動處，則飛乘來矣。

　　妃次日回到莆陽，過故閭里，四顧登臨，縱觀景物，低回留之，不忍去雲。本縣社主知天妃朝京而回，忙出郊迎接，妃與相見，敘尊卑禮畢，妃問社主曰：「境內治與？抑有故與？」社主曰：「亦略粗安。第本縣主母王氏，今夜子時當分娩。但彼衙後，舊有一雞精，時常顯怪。舊任主母，多遭其難。今正欲遣小卒往衙前後俟候，恐有不測。」天妃曰：「既有此事，今夜吾當自往。」一面差小卒先往打聽。

　　是夜亥時，天妃化為一小卒，在衙前提鈴巡邏。巡至衙後，果見幾個小鬼，唧唧噥噥。天妃佇視久之，忽見一女妖，頭戴文冠，身穿白袍，從衙後而出。眾小鬼見之，皆列於兩傍。那精曰：「今當子時，王氏將分娩。可恨此人，並無薄儀禱祝於我，欺我甚矣，吾定欲分裂其胎，以喪其命。」時聞衙內大小言語喧嘩，燈燭齊明，乃王氏身中震動。妖知之，即飛身入衙內。王氏忽見一陣冷風，吹上其面，當時身體似欲分裂，不勝其折迫之苦。衙中大小，驚惶不已。縣主大驚，忙設香案，升堂當天禱祝。王氏精神昏悶，不省人事。天妃曰：「及今不救，則無救時矣。」遂召起兵將，將衙前衙後，重重圍繞，乃自推正門而入，直至後衙王氏臥所。那妖正端坐於王氏牀前，天妃一見徑進，即以隨身劍對面劈之。那妖一躲，即飛身從虛隙而出，妃未及聳身擒之，妖已幸脫。妃遂敕起九龍法水，將王氏身之左右前後，灑淨數次，王氏精神略蘇。妃以法水仍灑一遍，

　　王氏遂分娩得一男子。縣主及衙內大小，不勝欣喜。妃見王氏分娩無事，即飛身趕擒妖怪而去。

　　王氏洗潔已畢，精神始定，乃問侍女曰：「頃者有何處生母到此？」侍女曰：「無之。」王氏曰：「何謂無生母？吾彼時身被一陣冷風吹上，倏然精神瞶眊，見一女人，渾身俱白，含怒入吾牀前，以一手抗吾之喉，一手按吾之腹，吾遂不省人事，自分必死矣。少頃，復有一人，龍髻鶴氅，手持一劍直入，那女遂避之，吾身暫輕，後扶吾產者，即此人也。吾所目見，何謂無之？」衙內之人，聞言大異，傳報縣主，縣主曰：「吾才於夫人未分娩時，忽聞腥氣難當。及將分娩時，又聞異香徹屋，其香且至今未散，不知此祥乎？異乎？」縣主見天尚未明，分發眾人各就寢，自當堂凴几而寤。倏然本縣社令，垂紳執笏，語縣主曰：「恭喜夫人，子時誕產麒麟。時有衙後白雞精作怪，倘非湄洲林天妃京回過此，則夫人脫此厄為難矣！今天妃追妖而去，此莫大功德，願大人表而揚之。令東南一方，人人知有天妃，天妃扶產之功者，皆大人之力也。」語畢，告辭而去。縣主一醒，大嗟呀不已。至次早，衙內大小各雲所夢皆然。縣主曰：「信然，信然，天妃近成護國功多，吾與有薦舉之力，今日彼乃以此而報我也。而天人相與之際，信不爽矣！」由是命將天妃祀於臥房內，遣人大齎幣帛，旗帳，豬羊，禮物，徑到壇設祭賽謝。有詩為證：

　　忽報誕生喜，驚從天外聞。

　　妖魔行怪毒，神聖顯威風。

　　恩德應無比，英靈不可論。
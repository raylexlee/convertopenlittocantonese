<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>天妃娘媽傳 - 第二十九回　天妃媽收服白雞</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十九回</br>　　天妃媽收服白雞</font></h4>
			　　天妃媽救了王夫人，飛身返擒雞精。那精忙突虛隙一出，直飛上胡公山。妃命兵眾四處尋捕，不知蹤跡。天妃曰：「吾乃四海週遊，剗孽除災，豈有妖精潛藏於吾境內，吾乃不能得而除之，是謂捨近而圖遠，可笑甚矣！」乃召四境土地使至，限各境內大尋三日，能知妖之蹤跡者論功加賞，如有隱匿不報，許四境互相糾舉，罪與妖同，不知者不坐。四境土地領旨去訖，各各領部下小卒，去境內挨查。東西北之三方，查了三日，並不見動靜。獨有南方土地，查至胡公山，有道：「昨日近晚，見一異人，曾經此過，四顧榜徨，似有所失，至晚不見出境，想只在此山中，第岩多不知處矣。」土地聞言大喜，即傳報與天妃。<br />
　　至次日，四方土地齊到天妃台前，俟候入見。各相詢問情由，彼此俱道絕無形影。須臾天妃升殿，眾土地入見齊拜畢。東方土地奏曰：「小土地所司之土，東至於海，西至於城，南至胡公，北至吉了，四望平坡，絕無崎險去處，縱有妖怪，無所隱藏，奉命大索三日不得。」西方土地奏曰：「小土地所司之所，東至於城，西至仙游，南至永春，北至永福，四望童山，絕無嵂崒去處。縱有妖怪，無所隱庇，奉命大索三日不得。」北方土地奏曰：「小土地所司之土，東至鎮海。西至永福，南至於城，北至福清，四望護田，盡是人煙稠密，縱有妖怪，無所隱匿，奉命大索三日不得。」天妃曰：「皆如汝等所言，則此妖無乃上藏之天，下入之地乎？皆由汝等不用心之過。吾倘於此處查出，則汝曹不得辭其責矣！」各皆面面相覷，惶恐無言。獨有南方土地奏曰：「小土地昨日奉命，盡率小卒，大搜境內，凡有附近居民之處，愈加嚴緝，並無所有。但此去三十里，有山名胡公山，東面大海，西連雙髻，南至陵源，北距五馬。山之廣不知其幾千萬里，未有知其高者，奇峰怪石，載之而不知重；佳卉祥禽，聚之而不益多。千岩萬壑，高壘大空，蓋有不可得而屈指數者。某巡至其山，見一牧童，問此緣由，曾見其形，第實未知其所，諒必未出未逃，定然可搜可得。第某勇無多，居徒幾何，冒死上聞，乞賜裁奪。」天妃曰：「既是如此，汝可前行引路，吾自往擒之。」即召遣兵將，往胡公山前後左右，盡布羅網，囑諸將曰：「吾立於雲頭之上，至臨期可依令而行。」諸將應諾而去，直至胡公山四處圍繞。<br />
　　天妃自率大眾到山，無高不登，無深不入，隨岩隨穴，隨空隨谷，無不除之蕩之，翻之覆之。那妖此逃彼躲，東閃西伏，並無所藏。不得已變為黃雀，欲高飛又遇天羅在上；變為蚯蚓，欲深入又遇地網在下。計無所出，只得變作一塊頑石，立於岩頭之上。大眾追到，遂不見何處，遍尋不得，飛報天妃。天妃曰：「吾立於雲頭之上，並不見其逃脫，想亦只在谷中，吾自擒之。」遂下至谷中，行至一大石岩，岩上又一岩，腥氣不可近。天妃知其即此妖也，行行近前，以隨身劍一劈，石遂分為兩片，紅血染地，現了真形。<br />
　　天妃見妖既除了，遂令大眾各回本營，大犒諸兵將。四方土地齊至稱賀。妃乃敕東、西、北三方土地各守本土，向後務要仔細盤詰，不許生面歹人潛入境內，釀成不測之禍。吩咐已畢，亦輕加賞賜。獨南方土地大加獎賞，許代申奏超升，重賜寶物。四方土地齊叩首稱謝訖，天妃遂收兵回轉湄洲，各處助戰諸神亦各歸方位。有詩為證：<br />
　　敕贈自朝廷，謝恩上帝京。<br />
　　驅蛇功甫建，除雞績又成。<br />
　　磅礴稱至德，淪浹誦深仁。<br />
　　渺渺湄洲嶼，萬古仰威靈。<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
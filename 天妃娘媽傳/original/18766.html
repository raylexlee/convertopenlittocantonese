<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>天妃娘媽傳 - 第八回　四喉伯四海為孽</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八回</br>　　四喉伯四海為孽</font></h4>
			　　黿鱷一敗，奔走出數十里外，始敢少息，收拾其餘眾，不上四五十。鱷懼黿之怨己也，乃假泣曰：「賤臣不幸，身為僇辱，乃使大王喪其大眾，罪不容於死矣。」黿曰：「事已敗矣，悔之無益。今吾不能為汝助。吾觀東海地廣國殷，將多兵勁，諒非汝之所能得志者也。汝欲僥倖於萬一之勝，徒自苦矣。大丈夫以四海為家，以子之才，遨遊四海，何所不容，倘得一隅而據之，十年生聚，十年教誨，二十年之外，即可以治兵東向矣！吾將暫歸，繕修城池，撫養士卒，倘有機逢，亦整一旅，與子會於東洋。」語罷，鱷謝黿而別，黿復撥部下驍勇數十人隨鱷而去。鱷感戴不勝也，乃詠一首以別云：<br />
　　本期一舉振威風，豈意橫遭破敗分。<br />
　　可恨可憐還可恥，黿鱷自此各西東。<br />
　　鱷由是別黿，自南而去。至中途，悶無所依，乃顧謂從者曰：「吾向者潛藏於碧池，優游自在，何樂如之！偶行一不善之事，自泄其機，遂使此走彼奔，此逃彼遁，無一容身之地。吾命之窮，何其至此極也！」眾勸之曰：「天生大王於世，不可常有。今日之失所、安知不為他日之得志乎？大王無憂，小卒有一計使大王取威定伯，指日可成。」鱷聞言連忙問曰：「果有妙計，何不告我，倘得成功，汝何愁不富貴乎？」那卒乃言曰：「小卒舊主，有一契弟，身長數十丈，腰大數十圍，無脛而能走，無翼而能飛，此去二十里，乃其國也。王若肯卑詞哀告，彼必然出力相助，乃繕治其兵馬，一望而南，功可立就矣！」鱷曰：「如彼之不能容何？」那卒曰：「小卒昔尚奉命往來，彼所知也。今日若先入稱說，彼必歡從。」鱷曰：「不亦善乎！」<br />
　　即時倍行數程，將近其國，命那卒先入。其國王一見即問曰：「爾主有何見教，故命爾來也？」卒稟曰：「某舊王近日有一心朋，志大氣高，每有混一四海之意，奈尺地莫非其有，一民莫非其臣，所以難也。彼今欲舉寸泥而封南海，舊主樂助一枝奇兵，奈臨期疾作，故遣小卒執鞭，為先馬首。仍使拜上大王，倘得枝兵相助，不惟新主，即舊主亦受賜多矣。不惟榮名，亦且可得大利矣！」此國王乃是一紅蛇也，一聞是黿心友，即時出迎。入堂敘茶畢，乃問曰：「聞賢兄有事於南海，此亦英雄莫大之事也。弟亦素有此志，但未得其人而與之。今幸相逢，可始終不忘。弟願舉國之眾，從兄於矢石之間，長驅南海，席捲北溟，兄犄之，弟角之，何慮彼丈夫哉！」鱷曰：「今得賢弟，何其相見之晚也。」遂乃口占五言一絕，以志喜云：<br />
　　話為投機發，音因知己彈。<br />
　　世如逢郢質，何見運斤難。<br />
　　蛇亦詠一首以和云：<br />
　　事臨機便發，音不可空彈。<br />
　　此心如此質，定伯亦何難。<br />
　　蛇由是盡起國中之眾，與鱷相隨而行，將至南海三十里下營。南海龍王巡邊戌卒知之，速忙回報。龍王正早朝，群臣畢集未散，得此消息，遂問於群臣曰：「朕奉帝命，守此一隅，數年以來，修明內治，講好外鄰，庶幾無事而即安，未嘗執禍而速怨，每自以為無患，與人無爭矣。今日逆賊不知從何而來，朕實憂之。且策無所出，何以御之？」有分守海南道兼督軍務事盧剛出班奏曰：「臣聞兵法之無事而先動者，謂之驕兵，驕者亡。利人之所有，謂之貪兵，貪者敗。今賊無故而潛師掠境，其心為貪，其勢必驕，敗亡無日矣，何懼之有！臣願領一軍御之於海上，以振國威，以創賊氣。」王喜曰：「朕有卿等，何慮邊之不寧哉！」即命剛盡起國內大眾，向敵營而發。<br />
　　鱷聞知大師已到，乃與蛇議曰：「今日吾兵新到，氣力稍倦，且休息一日。俟明早分為兩隊迭出，彼軍雖眾，可以奇勝矣！」蛇曰：「此計甚當。」遂不出挑戰。剛差人下戰書，批回明日治兵相向。剛對眾將曰：「賊今日之不戰，其意何也？」有一青沙先鋒挺身言曰：「賊今日初到，必是氣力疲敝而不敢戰，某有一計，可使賊束手無措。可遣一人佯為求和，以示其弱，使彼不吾防，今晚三更，某領一枝兵直到其營，襲其不備，掩其不意，則賊可虜矣。」剛大喜，即些人講和。鱷、蛇相議曰：「吾久聞南方風氣柔弱，今其情立見。」是晚，遂不復備。青沙盡選其精銳之兵，三更直搗其營，金鼓一齊大發，聲震天地。鱷、蛇睡尚未覺，眾急呼醒，不知所措，營中自亂，鱷、蛇僅以身免。至次早，人報鱷、蛇直奔北。青沙言於剛曰：「今日賊敗勢窮，不及此時殛之，恐彼羽翼漸長，為禍異日。無勞大師，某願再領一軍，會北海之眾，及其未定而夾攻之，彼必無逃生之路矣。此一勞久逸之長策也。」剛以為然，即傳令先鋒青沙，帶銳卒二千追之．次日即到北海。<br />
　　鱷、蛇正苦無安身之策，聞追兵已至，欲議敵之。青沙一面差人挑戰，一面差人去會北海龍王。王見說，即令大都督鯤將本部兵馬，與青沙合於一處，將賊團圍於中。鱷、蛇見勢孤不敵，殺條血路而走。兩海大將各收勝兵，而回本國。有詩為證：<br />
　　一怪橫為孽，流凶布海濱。<br />
　　此逃復彼遁，氣折且心驚。<br />
　　東南收奇績，西北建元勳。<br />
　　原來邪不勝，惡自與禍鄰。<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
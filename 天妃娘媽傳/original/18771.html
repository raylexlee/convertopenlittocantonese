<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>天妃娘媽傳 - 第十三回　弱水國借妖入寇</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十三回</br>　　弱水國借妖入寇</font></h4>
			　　弱水君臣自遣使貢之後，深藏不軌之謀。一日，值八月中秋，諸酋長拜賀畢，王問眾曰：「番性好寒而惡暑，今秋已高矣，馬亦壯矣，獮狩之禮，久廢不講，甚非所以張國威也。吾欲出狩於北山之北，南山之南，一獵禽以供祭祀，二訓練士卒，以備有時之用，何如？」諸首長同聲應諾。即日大選其眾，車馬之聲，羽毛之音，載道不絕。成陣於南山坡，逐禽於走狗壞，擺開，擺開，鷹兒疾，犬兒快，飛毫蔽日，血雨淋天。王顧謂酋長曰：「今日獲禽，可謂多矣：田獵之事，可謂樂矣，獮狩之禮，亦即舉矣！內向中原，可馳驅矣！」諸酋長曰：「以若是之眾，有大王之靈，可直之無上，舉之無前，從吾所向，誰敢有當吾鋒者？」王大喜，傳命班師，舉柴載驕以歸。<br />
　　王正坐於殿上，論功班賜，忽有一臣，伏奏階下，上一封事，王視之，乃大漢皇帝之褒詔。王命設香案，率諸酋長，再拜稱萬歲。山呼畢，啟緘讀罷，即收香案，顧謂左右曰：「中國之人，有能知吾意否？中國之中，可謂有俊傑在位否？」左右曰：「中國之人，機心不測，可召原使，面向其所見之動靜何如，則強弱可立見矣。」王召原使問之，則曰：「所獻羽車，見中國朝廷臣之聚議者，自晨至午，不能裁決，辭受兩端，無有定主，第曰：姑留之而已。」王曰：「以此觀之，則中國之無人可知矣，吾何畏彼哉？夫吾番之所以久屈於中國之下者，以中國之有聖人也。今若此，則其功德不能浹於神人，恩威不能行於邊服，則天且以其所命而旋向於他人矣。昔文王生於酉，卒於西，亦酉夷之人也。今王者之氣，無乃復興於西乎？吾今國富兵強，安能復俯首以聽他人之命，今將傾國而行，與漢決雌雄於太原之野，乃所願也。」群臣皆曰：「大王此舉，必能席捲長驅，取中原如指掌矣。」<br />
　　王由是下令，明日大祭於將軍廟，然後治兵以行。番人樂於戰鬥，一聞人寇之命，無不歡天喜地，乃盡出其所獵之禽，以充俎豆。次日辰時，王率諸酋長，到將軍廟設祭。見將軍之像，欣欣然有喜色，有欲動之形。大設酒席供帳，須斯行禮畢，而所陳之品亦空。王乃再拜，親禱之曰：「寡人與漢，累朝遭其屈辱，實有不世之忿，奈僻處西番，壤少兵弱，不能洗雪大恥。近蒙將軍來鎮茲土之後，國漸以致富，兵漸以稱強，是天之哀吾番而賜之將軍也。既有能為之勢，復有可為之時，顧乃偷於燕安，而不大自振刷，則上負蒼天默授之意，中負將軍降臨之心，下負吾國威靈之重，寡人不願是也。明日將舉兵內向，與漢軍見於城下。倘將軍果有輔番而帝之童，敢請同臨中軍之帳，贊助威風，指示陣勢，春秋賽報，與國同休。」囑罷，連祈十筊，連十許之。番王大喜，便歸。次日，敕令統領三千金戈子、八萬鐵兒郎，大將軍陀摩呢即時引兵啟行，直向中原而發。番兵將次漢境八十里下營，徑遣一使入朝，索地求親，許則永為甥舅之國，不許則治兵相向，一決勝負。<br />
　　節度使李鬱、廣騎大將軍張威，得聞邊報甚緊，一面差人入朝，取兵救援，一面繕治兵馬，差左營指揮使黃金，領了左營軍三千，去大同關口守把，差右營指揮使朱紫，領了右營軍三千，去宣府關口守把，又差兼督五營都使司都指揮使周全，往來二處，迭為救援，乃親統大軍十萬眾，居中軍之中，張為副帥，率軍前行，去大同三十里下柵。李傳命：日則四圍盛插旗幟，人馬迭相出入，張其聲勢，夜則提鈴發號，遍繞諸營，固其防守。以俟朝旨降日，另行議戰。<br />
　　而朝廷自久安之後，君不知兵，官惡聞戰，一聞弱水入寇，薄近太原，文武諸臣，相視失色。或有主和議者，亦或有主戰議者，或有謂和親可許，割地必不可許，或有謂割地可許，和親必不可許，又或有和親割地俱不可許，只以金幣遺之使去，眾議未決。有同平章事餘光出班奏曰：「以臣觀於廷臣之議，是所謂望梅止渴，畫餅充飢者也。有何當於實用？蓋丑虜之性無常，欲無厭。若許之割地，則今年求割地，明年又求割地，地必不勝其割，此割地之請必不可從也；若許之和親，以堂堂天朝之女，而出事於犬羊之輩，此乃向者齊景公之所涕泣者，天下後世聞之，必以陛下為何如主，乃至於不能庇一女也，此和親之請，是尤必不可從者也。且臣聞之，欲立威者，始於折膠。今胡虜有挾而求，敢與上國為仇，是貪兵也，兵貪者敗。無故而狡焉啟疆，而深入人境，是驕兵也，兵驕者亡。且我國家席重熙累洽之後，無氣則固而未漓，當軍容謹備之際，神氣則揚而益奮。乘彼之來，而一大創之，則終身不復東向矣。此正樹威壯基，萬古之一日也。群臣顧乃見不及此，徒作楚囚對泣，亦何益於國，何濟於事哉！陛下當速下詔，齎赴三邊，敕命守臣，務要便宜從事，虜來則大治之，去則薄追之，平定之後，論功行賞。」帝從其議，星馳著令進兵，毋得滯延，以損國威。<br />
　　李得命，令張出師，是日會戰於大同之西。那番兵全憑黃毛之妖，戰上數合，但見漫山塞野，盡是黃猴。眾兵皆無用武之地，大師敗績，李，張被擒，諸將死敵而不能救。番兵得勝，即班師西回。有詩為證：<br />
　　妖怪顯西番，匈奴夜叩關。<br />
　　索地心何橫，求親意豈安。<br />
　　卿相無良策，將軍少壯顏。<br />
　　胡塵腥不奈，終須持節還。<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
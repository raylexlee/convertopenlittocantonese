<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>天妃娘媽傳 - 第二十四回　林二郎奏凱回朝</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十四回</br>　　林二郎奏凱回朝</font></h4>
			　　卻說二將即日離了弱水，不數日到關。探哨報知，李將軍忙差部下出關迎接。二將入關與李，林相見，愧恥不已。李將軍曰：「前日之敗，非番之力，亦非戰之罪也。偶中其術，縱有知力，無所用之。今日成功，一賴國家之福，二則真人冥中嘿相之功，如不佞者，不過出則告戒，入則受成而已，他亦何能之有。」二郎曰：「國家不得已出軍，勞民傷財。今邊事稍定，兵士久處於此，一恐國內之虛耗，二恐久役者之怨嗟，此非萬全之策也。可議留守之計，擇日班師入朝。」眾議留都指揮周全鎮守大同門，分撥兵馬，各處守備去訖。林二郎同諸將告禱於真人，即日拔寨，奏凱回朝。<br />
　　但見天氣清明，和風拂拂，兵馬旌旗，濟濟載道，強兵良將，笑語喁喁，不數日到了京師。林與李乃上裹稱賀，表曰：<br />
　　伏以上古以好生為德，祥無取於佳兵，王者以強本為威，每戒申於勤遠。豈雲內耗，以弭外憂。然而患有切於震鄰，計莫先於篤祜。則雖以周文之聖，不輟遏密之師；以殷高之明，尚申鬼方之伐。蓋易垂禦寇，詩詠簡書，要在以兵止兵，非雲亂而易亂。況咸賓之世，六合為家。則有道之長，四夷是守。頃者蠢爾西番，藉妖大同為寇，踐踏我疆宇，羈縻我大將，罪則大矣，惡斯極矣。臣等全仗天威，深憑國福，橫玉弩以高臨，縱金鉦而直進。白刃交而寶刀折，旬始無芒；赤堇揮而孤劍搖，欃槍失色。射元鏃發，擐甲魁殲。賊知天怒難乾，王師無敵，深苦全師之俱沒，乃自俯首而乞和。彼既獻地效誠，我且止戈為武。然詞卑者進，法無恃其不來；師勝則驕，慮須防於更舉。伏願皇帝陛下，留心邊事，戒飭守臣。乃合西北之勢，緜連犄角之形。則可以鞏鴻圖於有永，保無事於萬年。臣等不勝激切屏營之至，謹奉表稱賀以聞。<br />
　　表上，帝覽畢，召見二郎，獎諭之曰：「大同之役，卿之功可為最矣！」二郎遜謝不敢當。於是大封徂徵功臣，論功升賞有差。群臣作賀畢，乃具太牢，設祭真人於南郊。光祿寺大設筵宴，為二郎與諸將賀功，賜以弓矢。真人護國大功，另日傳旨褒封。君臣燕喜，帝乃歌彤弓之詩：<br />
　　其一曰彤弓弨兮，受言藏之。我有嘉賓，中心貺之。鐘鼓既設，一朝饗之。<br />
　　其二曰彤弓弨兮，受言載之。我有嘉賓，中心喜之。鐘鼓既設，一朝右之。<br />
　　其三曰彤弓弨兮，受言橐之。我有嘉賓，中心好之。鐘鼓既設，一朝酬之。<br />
　　歌罷，明帝親執二郎之手，而謂之曰：「攻克戰勝之功少，不殺而服之功大，故今日求良將於戰陳之中有，求真人之功於戰陳之中無，指日傳封。今日之宴，聊為先生解戰袍矣，未足以盡寡人之心也。」二郎同李將軍九頓拜謝，歌天保以答之：<br />
　　其一天保定爾，亦孔之固。俾爾單厚，何福不除。俾爾多益，以莫不庶。<br />
　　其二天保定爾，俾爾戩谷。罄無不宜，受天百祿。降爾遐福，維日不足。<br />
　　歌罷，與宴諸臣各起舉觶稱賀，為之和歌嘉魚：<br />
　　其一南有嘉魚，蒸然罩罩。君子有酒，嘉賓式燕以樂。<br />
　　其二南有嘉魚，蒸然訕訕。君子有酒，嘉賓式燕以衎。<br />
　　其三南有樛木，甘瓠累之。君子有酒，嘉賓式燕綏之。<br />
　　大眾賡歌一闋，明帝龍顏大悅，群臣百拜，山呼稱謝，君臣相悅。為之評曰：<br />
　　漢自武帝窮兵，至於末年，海內虛耗，尋亦厭之，武事弛而不用。至於明帝，昇平日久，安而忘危，武備不修，弱水得以乘間而竊發，虜其二將，傷漢世數百年之神氣。向非真人建護國之功，則幾乎犬羊薦食中國，腥羶染我衣服，漢之為漢，始哉岌岌乎，安得有君臣賡歌之相悅哉。然則真人之為神，豈可與別神一評而論哉！其功固不偉與？其報封固不宜與？<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>天妃娘媽傳 - 第十九回　林二郎護軍西征</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十九回</br>　　林二郎護軍西征</font></h4>
			　　林二郎自鄱陽一渡，直詣京師，但見四方術士，鱗集輻輳而至。二郎一日到京，報知於部，申奏朝廷。朝廷即下部，凡天下所送到術士，擇日於教場大選閱一遍，於間拔其尤者，以護中軍，部官奉旨，即出告示，仰明日各鎮、州、縣官所送到術士，務要親帶赴教場複選。縣官奉命，即召二郎謂之曰：「明日部官親臨教場大閱，法高者必賞，付以重任，因賞及於所薦之人，此榮辱之門，亦建功立業之基也。汝可大顯精神，能居最而不居殿，則吾亦與有榮焉。」二郎對曰：「天下大矣，方士之術鳴者亦多矣。某本下乘，辱蒙推薦，每恐為控地之鳩，以貽父母之羞；庶幾借國家之靈，邀父母之福，幸不至於僇辱，乃所願也。」語畢，因辭歸。<br />
　　至晚，二郎命館主潔淨庭除，設了香案，取真人香火，置於爐中。俟夜靜人寂之後，二郎當爐前告祝。忽真人飄然乘香車而至，二郎告之曰：「明日教場複選，四方之術士集焉，文武之耳目屬焉，倘居人左，無乃不枉千里而來乎。」真人曰：「兄何示人以太慊哉！妹己料之審矣。明日兄於教場演試之時，登壇鳴角三聲，而三呼妹，妹則在雲頭相見，足顯吾法之真，面非他術士之可比也。」二郎欣然辭真人歸宿。<br />
　　次早五鼓，縣官已差人催趕，二郎速步赴教場，見四方術士，蜂集蟻聚。天色漸明，部官下命，令諸術士登壇，各見所長。眾皆稟曰：「願設清醮，三日之內能行雲致雨。」部官曰：「西番入寇，禍在燃眉，吾聞其兵之來也，不招而至，不召而集，沙石草木，惟其呼喚使也，此可以三日需乎？此可以清醮設乎？行雲致雨，乃禱旱之故事，陸梁丑虜，顧可以甘雨而灑退之乎？應用者妄，舉薦者亦妄，以若之輩，載之西行，是所謂以卵投石，以羊戰虎，亦何幸之有！」二郎見部官有怒色，乃直前稟曰：「天下惟法無假，惟術無真。彼方士之所尚者，術也；術只可以愚愚，當青天白日之下，則術窮矣。某有一妹，白日昇天，傳佛正法，願從西征，以為國家雪恥。」部官聞言，召而問之曰：「昇天之事，無可目見，佛法之傳，亦歸渺茫，如有顯跡，當膺重用。」二郎曰：「願賜香燭登壇，神人可立見也。」部官大喜，即命取香花燭燈，羅列壇上，仍命諸方士，團繞其壇。二郎將靈符破穢，法水除氛，飛身登壇，行罡步鬥，口誦真言，三鳴其角，而三呼之。是旦光風霽日，頃刻間輒然祥雲罩座，紫霧籠壇，忽見天將分列左右，現出真人。通場文武見之，皆望雲朝拜，拜畢，真人輒乘雲而去。二郎以一手敲鼓，一手搖扇，鼓聲響處，則雷從地發；羽扇搖時，則風從天來，壇中對面不辨白黑，如此者一時。二郎只於壇上拱手端立，收視還聽，口中默囑，倏然天清地寧，日暖風和。二郎遂下壇拜伏於部官之前曰：「其技止此矣！」部官大喜，遂出位親執其手，以酒勞之，載後車以歸。<br />
　　次早，表奏朝廷，朝廷大喜，即下旨敕廣騎大將軍李茂，統領京衛五萬軍馬，以二郎為護軍，仍敕明日即行，以赴邊急。旨下，李將軍設香案接畢，即遣人來喚二郎。二郎往見之，拜伏於地，李將軍親扶之，待以客禮。從容問曰：「聞法師能呼風，能喚雨。能驅電，能使霆；令妹真人，於昭陟降，然此行勝可勝矣。而吾嘗聞番兵之來，莫測其幾千萬數，人皆不知其從天而下，從地而出，藏之山乎？藏之澤乎？乾也戈也，雜然間出；劍也戟也，左右無方。時弩時馬，時弓時刀，旋出旋沒，轉出轉沒，此亦非常術也，當以何術破之？」二郎曰：「彼術來，我以術往，兩術相遇，相敵則不相勝，互勝則互相為敵，如此妖未易勝也，賊未易滅也。蓋天下惟邪正不兩立，法術不並行，邪而御之以正，則正勢勝，邪勢必不勝；術而御之以法，則法算多，術算必不多。以勝勢敵不勝勢，以多算敵不多算，則可以搴旗於矢石之中，可以折衝於樽俎之上。從天者不能下，從地者不能出。山不能高藏，地不能深藏。干戈劍戟徒設而無用，駑馬弓刀雖備亦何為。一掃腥羶，拭目而可俟，三犁虜庭，指日而垂成。天朝大將，何懼蠻術哉！」李將軍大改容禮之曰：「予始謂法師，只術士也，不知其為高士也，不惟為高士也，抑且為天下士也。今幸左右幕中，是天衷不佞而賜之法師也，何幸如之！」即命大設酒食，二人暢飲，盡歡而罷。<br />
　　次日，李將軍傳令軍中，各要器械精好，旌旗車馬，無不鮮妍，無不壯健，兼程而進，六十里而止。軍士奉命，踴躍爭先，大將居軍之中，二郎深謀幕裡。是行也，識者知其兵不血刃，虜無生還矣。有西江月為證：<br />
　　小小妖蠻上犯，堂堂大陣西征，旌旗輿馬耀日星，定須犬羊係頸。<br />
　　中軍天朝名將，幕客閩國真人。指揮談笑把功成，西陲腥羶洗淨。<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
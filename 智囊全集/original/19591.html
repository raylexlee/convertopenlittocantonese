<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>智囊全集 - 　智囊自敘</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>智囊自敘</font></h4>
			　　馮子曰：人有智猶地有水，地無水為焦土，人無智為行屍。智用於人，猶水行於地，地勢坳則水滿之，人事坳則智滿之。周覽古今成敗得失之林，蔑不由此。何以明之？昔者梁、紂愚而湯、武智；六國愚而秦智；楚愚而漢智；隋愚而唐智；宋愚而元智；元愚而聖祖智。舉大則細可見，斯《智囊》所為述也。<br />
　　或難之曰：智莫大於舜，而困於頑囂；亦莫大於孔，而厄於陳蔡；西鄰之子，六藝嫻習，懷璞不售，鶉衣彀食，東鄰之子，紇字未識，坐享素封，僕從盈百，又安在乎愚失而智得？馮子笑曰：子不見夫鑿井者乎？冬裸而夏裘，繩以入，畚以出，其平地獲泉者，智也，菲夫土究而石見，則變也。有種世衡者，屑石出泉，潤及萬家。是故愚人見石，智者見泉，變能窮智，智復不窮於變。使智非舜、孔，方且灰於廩、泥於井、俘於陳若蔡，何暇琴於牀而弦於野？子且未知聖人之智之妙用，而又何以窺吾囊？<br />
　　或又曰：舜、孔之事則誠然矣。然而「智囊」者，固大夫錯所以膏焚於漢市也，子何取焉？馮子曰：不不！錯不死於智，死於愚，方其坐而談兵，人主動色，迨七國事起，乃欲使天子將而已居守，一為不智，讒興身滅。雖然，錯愚於衛身，而智於籌國，故身死數千年，人猶痛之，列於名臣。輓鬥宵之流，衛身偏智，籌國偏愚，以此較彼，誰妍誰媸？且「智囊」之名，子知其一，未知二也。前乎錯，有樗里子焉；後乎錯，有魯匡、支謙、杜預、桓范、王儉焉；其在皇明，楊文襄公並擅此號。數君子者，跡不一軌，亦多有成功豎勳、身榮道泰。子捨其利而懲其害，是猶睹一人之溺，而廢舟揖之用，夫亦愈不智矣！<br />
　　或又曰：子之述《智囊》，將令人學智也。智由性生乎，由紙上乎？馮子曰：吾向者固言之：智猶水，然藏於地中者，性；鑿而出之者，學。井澗之用，與江河參。吾憂夫人性之錮於土石，而以紙上言為之畚鍤，庶於應世有廖爾。<br />
　　或又曰：僕聞「取法乎上，僅得乎中。」子之品智，神奸巨猾，或登上乘，雞鳴狗盜，亦備奇聞，囊且穢矣，何以訓世？馮子曰：吾品智非品人也。不唯其人唯其事，不唯其事唯其智，雖奸猾盜賊，誰非吾藥籠中硝、戟？吾一以為蛛網而推之可漁，一以為蠶繭而推之可室。譬之谷王，眾水同歸，豈其擇流而受！或無以難，遂書其語於篇首。馮子名夢龍，字猶龍，東吳之畸人也。<br />
　　<br />
　　智囊補自敘<br />
<br />
　　憶丙寅歲，余坐蔣氏三徑齋小樓近兩月，輯成《智囊》二十七卷。以請教於海內之明哲，往往濫蒙嘉許，而嗜癡者遂冀余有續刻。余蘆中老儒爾，目未睹西山之秘籍，耳未聞海外之僻事，安所得匹此者而續之？顧數年以來，聞見所觸，苟鄰於智，未嘗不存諸胸臆，以此補前輯所未備，庶幾其可。雖然，岳忠武有言：「運用之妙，在乎一心。」善用之，鳴吠之長可以逃死；不善用之，則馬服之書無以救敗。故以羊悟馬，前刻已慶其繁；執方療疾，再補尚虞其寡。第余更有說焉。唐太宗喜右軍筆意，命書家分臨蘭亭本，各因其質，勿泥形模，而民間片紙隻字，乃至搜括無遺。佛法上乘，不立文字，四十二章，後增添至五千四十八卷而猶未已。故致用雖貴乎神明，往跡何妨乎多識？茲補或亦海內明哲之所不棄，不止塞嗜痂者之請而已也。書成，值余將赴閩中，而社友德仲氏以送余，故同至松陵。德仲先行餘《指月》、《衡庫》諸書，蓋嗜痂之尤者，因述是語為敘而之。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
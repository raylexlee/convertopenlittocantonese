<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>智囊全集 - 第十七卷　應卒</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十七卷</br>　　應卒</font></h4>
			　　西江有水，遐不及汲。壺漿簞食，貴於拱璧。豈無永圖，聊以紓急？集「應卒」。<br />
　　<br />
　　張良<br />
　　高帝已封大功臣二十餘人，其餘日夜爭功不決。上在洛陽南宮，望見諸將往往相與坐沙中偶語。以問留侯，對曰：「陛下起布衣。以此屬取天下，今為天子。而所封皆故人，所誅皆仇怨。故相聚謀反耳。」上憂之。曰：「奈何？」留侯曰：「上生平所憎，群臣所共知，誰最甚者？」上曰：「雍齒數窘我。」留侯曰：「今急。先封雍齒，則群臣人人自堅矣。」乃封齒為什邡侯，群臣喜曰：「雍齒且侯。吾屬無患矣。」<br />
　　[述評]<br />
　　溫公曰：「諸將所言，未必反也。果謀反，良亦何待問而後言邪？徒以帝初得天下，數用愛憎行誅賞。群臣往往有觖望自危之心。故良因事納忠以變移帝意耳！」<br />
　　袁了凡曰：「子房為雍齒游說。使帝自是有疑功臣之心。致三大功臣相繼屠戮。未必非一言之害也！」<br />
　　由前言，良為忠謀；由後言，良為罪案。要之布衣稱帝，自漢創局，群臣皆比肩共事之人，若觖望自危，其勢必反。帝所慮亦止此一著，良乘機道破，所以其言易入，而諸將之浮議頓息，不可謂非奇謀也！若韓、彭菹醢，良亦何能逆料之哉！<br />
　　<br />
　　孔子<br />
　　魯人燒積澤，天北風，火南倚，恐燒國。哀公自將眾趨救火者，左右無人，盡逐獸，而火不救。召問仲尼，仲尼曰：「逐獸者樂而無罰，救火者苦而無賞，此火之所以不救也。」哀公曰：「善。」仲尼曰：「事急，不及以賞救火者；盡賞之，則國不足以賞於人。請徒行罰。」乃下令曰：「不救火者，比降北之罪；逐獸者，比入禁之罪。」令下未遍，而火已救矣。<br />
　　〔述評〕<br />
　　賈似道為相，臨安失火，賈時方在葛嶺，相距二十里，報者絡繹，賈殊不顧，曰：「至太廟則報。」俄而報者曰：「火且至太廟。」賈從小肩輿，四力士以椎劍護，裡許即易人，倏忽即至，下令肅然，不過曰：「焚太廟者斬殿帥。」於是帥率勇士一時救熄。賈雖權奸，而威令必行，其才亦自有快人處。<br />
　　<br />
　　劉巴<br />
　　備攻劉璋，備與士眾約：「若事定，府庫百物，孤無預焉。」及拔成都，士眾皆舍戈赴諸藏競取寶物，軍用不足，備甚憂之，劉巴曰：「易耳，但當鑄直百錢，平諸物價，令吏為官市。」備從之，數月之間府庫充實。<br />
　　〔評〕<br />
　　無官市則直百錢不能行。但要緊在平價，則民不擾，而從之如水矣。<br />
　　<br />
　　黃炳<br />
　　嘉熙間，峒丁反吉州。萬安宰黃炳鳩兵守備。一日五更探報：「寇且至！」遣巡尉引兵迎敵，皆曰：「空腹奈何？」炳曰：「第速行，飯且至矣。」炳乃率吏輩攜竹籮木桶，沿市民之門曰：「知縣買飯。」時人家晨炊方熟，皆有熱飯熟水，厚酬其值，負之以行，於是士卒皆飽餐，一戰破寇。由此論功，擢守臨川。<br />
　　<br />
　　趙從善　辛棄疾<br />
　　趙從善尹京日，宦寺欲窘之，敕辦設醮紅桌子三百隻，內批限一日辦集。從善命於酒坊茶肆取桌相類者三百，淨洗，糊以白紙，用紅漆塗之。<br />
　　又兩宮幸聚景園，夜過萬鬆嶺，立索火炬三千，從善命取諸瓦舍妓館，不拘竹簾蘆簾，實以脂，卷而繩之，係於夾道松樹，左右照耀，比於白日。<br />
　　高宗南渡，駐蹕臨安，草創行在。方造一殿，無瓦，而天雨，郡與漕司憂之。忽一吏白曰：「多差兵士，以錢鏹分俵關廂鋪店，賃借樓屋腰簷瓦若干，旬月新瓦到，如數賠還。」郡司從之，殿瓦咄嗟而辦。<br />
　　辛幼安在長沙，欲於後甫建樓賞中秋，時已八月初旬矣，吏曰：「他皆可辦，唯瓦不及。」幼安命先於市上每家以錢一百，賃簷瓦二十片，限兩日以瓦收錢，於是瓦不可勝用。<br />
　　〔評〕<br />
　　二事皆一時權宜，可為吏役之法。<br />
　　<br />
　　周忱<br />
　　正統中，彩繪宮殿，計用牛胶萬餘斤，遣官敕江南上供甚急。時巡撫周忱以議事赴京，遇諸途，敕使請公還治，公曰：「第行，自有處置。」至京，言「京庫所貯牛皮，歲久朽腐，請出煎胶應用。俟歸，市皮還庫，以新易舊，兩得便利。」王振欣然從之。<br />
　　時邊事緊急，工部移文，索造盔甲、腰刀數百萬，其盔俱要水磨。公取所積餘米，依數成造，且計水磨明盔非歲月不可，暫令擺錫，旬日而辦。<br />
　　<br />
　　張愷<br />
　　張愷，鄞縣人。宣德三年，以監生為江陵令。時徵交趾大軍過，總督日晡立取火爐及架數百，愷即命木工以方漆桌鋸半腳，鑿其中，以鐵鍋實之。已又取馬槽千餘，即取針工各戶婦人，以棉布縫成槽，槽口綴以繩，用木樁張其四角，飼馬食過便收卷，前路足用。遂以為法。<br />
　　〔述評〕<br />
　　後周文襄薦為工部主事，督運大得其力。嗟乎！此監生也，用人可以資格限乎？<br />
　　<br />
　　張彀<br />
　　張彀為同州觀察判官，是時出兵備邊州，徵箭十萬，限以雕雁羽為之，其價翔踴，不可得。彀曰：「矢，去物也，何羽不可？」節度使曰：「當須省報。」彀曰：「州距京師二千里，如民急何？一有責，下官任之。」一日之間，價減數倍，尚書省竟如所請。<br />
　　<br />
　　陶魯<br />
　　陶魯，字自立，鬱林人，年二十，以父成無事，錄補廣東新會縣丞。都御史韓公雍下令索犒軍牛百頭，限三日具。公令出如山，群僚皆不敢應，魯逾列任之，三司及同官交責其妄，魯曰：「不以相累。」乃榜城門云：「一牛酬五十金。」有人以一牛至，即與五十金。明日牛爭集，魯選取百頭肥健者，平價與之，曰：「此韓公命也。」如期而獻，公大稱賞，檄魯隸麾下，任以兵政。其破藤峽，多賴其力，累遷至方伯。<br />
　　〔評〕<br />
　　本商鞅徙木立信之術，兼趙清獻增價平糴之智。<br />
　　<br />
　　守邊老卒<br />
　　丁大用徵嶺南，京軍乏食，掠得寇稻，以刀盔為杵舂。邊鄙老卒笑其拙，教於高阜擇淨地，坎之如臼然，燃茅鍛之，令堅實，乃置稻其中，伐木為杵以舂，甚便。<br />
　　<br />
　　韋丹<br />
　　韋丹任洪州，值毛鶴叛。倉卒無禦敵之器，丹乃造蒺藜一千具，並於棒頭以鐵釘釘之如蝟毛，車夫及防援官健各持一具，其棒疾成易辦，用亦與刀劍不殊。<br />
　　<br />
　　李允則<br />
　　宋真宗時，李允則知滄州。虜圍城，城中無炮石，乃鑿冰為炮，虜解去。<br />
　　近時陳規守安州，以泥為炮，城亦終不可下。<br />
　　<br />
　　太宗卒<br />
　　太宗以北兵渡淮，時無一葦之楫。有人於囊中取乾豬脬十餘，內氣其中，環著腰間，泅水而南，徑奪舟以濟。<br />
　　<br />
　　顏常道<br />
　　顏常道曰：「年河水圍濮州，城竇失戒，夜發聲如雷，須臾巷水沒骭。士有獻衣絮之法，其要，取綿絮胎，縛作團，大小不一，使善泅卒沿城捫漏穴便塞之，水勢即弭，眾工隨興，城堞無虞。<br />
　　<br />
　　侯叔獻<br />
　　熙寧中，睢陽界中發汴堤淤田。汴水暴至，堤防頗壞陷，人力不可制。時都水丞侯叔獻蒞役相視，其上數十里有一古城，急發汴堤注水入古城中，下流遂涸，使人亟治堤陷。次日，古城中水盈，汴流復行，而堤陷已完矣，徐塞古城所決，內外之水，平而不流，瞬息可塞，眾皆伏其機敏。<br />
　　<br />
　　雷簡夫<br />
　　陝西因洪水下，大石塞山澗中，水遂橫流為害。石之大有如屋者，人力不能去，州縣患之。雷簡夫為縣令，乃令人各於石下穿一穴，度如石大，挽石入穴窖之，水患遂息。<br />
　　<br />
　　陸光祖<br />
　　陸光祖初授濬縣令。庚戌賀闌入塞。大司馬趙錦議役三輔民築垣以御，陸持不可，司馬怒，以撓軍興劾之。陸屹不動，已復言於直指，謂必役本地民，莫若出錢與邊民如雇役法。直指上其議，竟得請，三輔乃安。<br />
　　<br />
　　曹操<br />
　　魏武嘗行役，失汲道，軍皆渴，乃令曰：「前有大梅林，饒子甘酸，可以解渴。」士卒聞之，口皆出水，乘此得及前源。<br />
　　<br />
　　孫權<br />
　　濡須之戰，孫權與曹操相持月餘。權嘗乘大船來觀公軍，公軍弓弩亂發，箭著船旁，船偏重，權乃令回船，更一面以受箭，箭均船平。<br />
　　<br />
　　劉錡<br />
　　金主亮性多忌。劉錡在揚州，命盡焚城外居屋，用石灰盡白城壁，書曰：「完顏亮死於此。」亮見而惡之，遂居龜山，人眾不可容，以是生變。<br />
　　<br />
　　韓琦<br />
　　英宗即位數日，掛服柩前，哀未發而疾暴作，大呼，左右皆走，大臣駭愕癡立，莫知所措。琦投杖，直趨至前，抱入簾，以授內人，曰：「須用心照管。」仍戒當時見者曰：「今日事唯眾人見，外人未有知者。」復就位哭，處之若無事然。<br />
　　<br />
　　楊榮　金幼孜　楊寓<br />
　　榆木川之變，楊榮、金幼孜入御幄密議，以六師在外，離京尚遠，乃秘不發喪，亟命工部官括行在及軍中錫器，召匠人銷制為椑，斂而錮之，殺匠以滅口。命光祿官進膳如常儀，號令加肅，比入境，寂無覺者。<br />
　　梓宮至開平，皇太子即遣皇太孫往迎，瀕行，啟曰：「有封章白事，非印識無以防偽。」時行急，不及制。侍從楊士奇請以大行皇帝初授東宮圖書權付皇太孫，歸即納上。皇太子從之，復謂士奇曰：「汝言雖出權宜，亦事幾之會。昔大行臨御，儲位久虛，浮議喧騰。吾今就以付之，浮議何由興也。」<br />
　　<br />
　　邵溥<br />
　　靖康之變，金人盡欲得京城宗室。有獻計者，謂宗正寺玉牒有籍可據。虜酋立命取牒，須臾持至南薰門亭子。會虜使以事暫還，此夜唯監交官物數人在焉，戶部邵澤民〔溥〕其一也。遽索視之，每揭二三板，則掣取一板投火爐中，歎曰：「力不能遍及也。」通籍中被爇者十二三。俄頃虜使至，吏舉籍授之。遂按籍以取。凡京城宗室獲免者，皆澤民之力。<br />
　　〔述評〕<br />
　　昔裴諝為史思明所得，偽授御史中丞。時思明殘殺宗室，諝陰緩之，全活者數十百人。乃知隨地肯作方便者，皆有益於國家，視死抄忠孝舊本子者，不知孰愈？<br />
　　<br />
　　盛度<br />
　　盛文肅在翰苑日，昭陵嘗召入，面諭：「近日亢旱，禱而不應，朕當痛自咎責，詔求民間疾苦。卿只就此草詔，庶幾可以商量，不欲進本往復也。」文肅奏曰：「臣體肥，不能伏地作字，乞賜一平面子。」上從之，逮傳旨下有司而平面子至，則詔已成矣。上嘉其敏速，更不易一字。或曰：「文肅屬文思遲，乞平面子，蓋亦善用其短也。」〔邊批：反遲為疾，妙妙！〕<br />
　　<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>

			　　卻說會稽縣尉鄭虎臣，奉福王與芮命，願充監押官。看官道是何因？原來虎臣父曾為似道所傾，刺配遠方。虎臣久欲報怨，湊巧遇著這個差使，當然奉命維謹，遂往押似道啟行。似道正寓建寧府開元寺中，侍妾尚數十人。虎臣到後，命將侍妾屏逐，即令似道登程，令輿夫撤去輿蓋，使曝行秋日中。且囑唱杭州歌為謔。每斥似道名，窘辱備至。一日入古寺，壁上有吳潛南行時所題詩句，虎臣因指示道：「賈團練！吳丞相何故至此？」似道慚不能答。既而舍陸登舟，進次南劍州的黯淡灘。虎臣復令似道觀水，謂此水甚清，可以就死。似道以未接詔命對。再行至漳州木綿庵，虎臣道：「我為天下殺似道，雖死何恨？」竟就廁上拉似道胸，折骨而死。先是似道柄國，位極人臣。嘗夢金紫人引到一客，語似道云：「此人姓鄭，能制死公命。」時大璫鄭師望方用事，似道疑是師望，且姓與夢合，因假他故勒令外竄，不意後來竟死鄭虎臣手中，可見存亡皆有定數，非人力所能強避哩！〔冥冥間雖有定數，然如似道之怙惡不悛，不死何待？〕
　　宋廷命王爚平章軍事，陳宜中、留夢炎為左右丞相，並兼樞密使，都督諸路軍馬。宜中在太學時，與黃鏞等糾劾丁大全，編管遠州，當時曾號為六君子，〔應九十四回。〕後來大全被逐，宜中釋歸，夤緣似道，漸躋顯職。至蕪湖喪師，宜中疑似道已死，乃疏請正似道罪名，本來是個反覆刁詐的小人，且因鄭虎臣擅殺似道，立捕虎臣下獄，置諸死地。嗣復許似道歸葬，賜還田廬。太皇太后謝氏還道他是存心忠厚，事事依從，〔又是一個賈似道。〕一面命張世傑總都督府諸軍，分道拒元。怎奈元兵日逼日近，臨安一夕數警，不得不格外戒嚴。同知樞密院事曾淵子，左司諫潘文卿，右正言季可，兩浙轉運使許自，浙東安撫使王霖龍，侍從陳堅、何夢桂、曾希顏等數十人皆遁去。簽書樞密院事文及翁，同簽書院事倪普，故意令臺諫劾己，章尚未上，已出關潛逃。〔花樣翻新。〕太皇太后聞知此事，特下詔戒禁，榜示朝堂云：
　　我朝三百餘年，待士大夫以禮。吾與嗣君，遭家多難。爾大小臣工，未嘗有出一言以救國者。內而庶僚，畔官離次；外而守令，委印棄城。耳目之司，既不能為吾糾擊；二三執政，又不能倡率群工，方且表裡合謀，接踵宵遁。平時讀聖賢書，自許謂何？乃於此時作此舉措，生何面目對人，死亦何以見先帝？天命未改，國法尚存，其在朝文武官，並轉二資；其畔官而遁者，令御史臺覺察以聞，量加懲譴！
　　這詔雖下，朝中百官，尚不免有逃逸等情。大家顧命要緊，能有幾個忠君愛國的志士，肯出來支撐危局？最可笑的是邊境守將，還是仗著一柄利劍，亂殺外使。一誤不足，至再至三，哪得不益挑敵怒，自速危亡呢？元禮部尚書廉希賢及工部侍郎嚴忠範，賫奉國書，南抵建康，與伯顏相見。希賢請兵自衛，伯顏道：「行人恃言不恃兵，兵多反致增疑哩！」希賢固請，伯顏乃遣兵五百人送行。到了獨松關，宋守將張濡不管甚麼利害，竟遣部曲襲殺忠範，並執希賢送臨安。希賢病瘡道死，宋廷才知惹禍，亟使人移書元軍，略言：「戕使事係邊將所為，朝廷實未預知。當依法按誅，還乞貴國罷兵修好！」伯顏因再遣議事官張羽，偕宋使還臨安，途過平江，又被守將殺死。〔真是野蠻舉動。〕
　　於是伯顏怒上加怒，遣兵四出，收降常州。阿里海涯又攻入岳州，安撫使高世傑戰敗降元，為阿里海涯所殺，總制孟之紹舉城迎降。再進破沙市城，監鏡司馬夢求自縊。京、湖宣撫使朱禩孫及副使高達，聞元兵連陷州城，已是忐忑不安。及阿里海涯轉攻江陵，達累戰累敗，竟與禩孫等輸款元軍。阿里海涯入江陵城，命禩孫移檄部屬，勸使歸附。湖北諸郡，如歸峽、郢、復、鼎、澧、辰、沅、靖、隨、常德、均、房、施、荊門諸城，相繼皆降。荊南已為元有，伯顏無西顧憂，安心東下。
　　阿朮前驅至真州，遣弁目李虎持招降書入揚州城。宋制置使李庭芝焚書殺虎，遣統制張俊出戰。俊反持元降臣孟之縉書，回城招降。庭芝復燬去來書，梟俊首級示眾。一面出金帛牛酒，宴犒將士。人人感憤涕泣，誓同死守。真州守將苗再成，與宗室子趙孟錦，迎擊元兵於老鸛嘴，失利而還。阿朮乘勝趨揚州，庭芝令統制姜才出戰。才赴三里溝，布三疊陣，擊敗敵眾。阿朮佯退，誘才往追，至揚子橋，逕還兵再戰，兩軍夾水列陣。元將張弘範率二十騎，絕流南渡，來衝宋軍，才堅壁不動。弘範屢突不入，又佯為趨避，才將回回躍馬出陣，挺著大刀，去追弘範。弘範待他追近，陡然回馬，運動手中長槍，把回回刺落馬下。回回以驍悍聞，忽被刺死，嚇得宋軍一齊膽落，竟爾潰退。阿朮、弘範後先馳擊，宋軍自相踐踏，傷斃甚眾。姜才肩上亦被流矢所中。才大吼一聲，拔矢揮刀，回截元兵，剁死了好幾人，元兵才不敢逼，由才收潰軍入城。
　　阿朮又進薄揚州南門，庭芝登城堵禦，一攻一守，還算旗鼓相當，沒甚勝敗。宋將劉師勇，本自民兵進身，積功至濠州團練使，至是克復常州，升任和州防禦使，助知州事姚訔守城，兵威少振。浙右諸軍，亦漸來援助。張世傑乃召劉師勇、孫虎臣等，大集舟師，進次焦山，為揚州聲援。途次，聞成都安撫使咎萬壽舉嘉定諸城降元，兩川郡縣亦多叛去。〔兩川事用簡筆帶敘。〕世傑愈覺孤危，定計與元兵死戰，決一勝負，令以十舟為方，碇江中流，非有號令，無得發碇，示以必死。〔世傑計議多迂，實非將才。〕元阿朮登石公山，望見陣勢，便微笑道：「這軍可燒而走呢！」遂選弓弩手千人，用巨舟裝載，分作兩翼，夾射宋師。阿朮由中路進戰，方與宋師接仗，即用火箭接連注射。宋師碇舟為陣，無從散駛，徒落得篷檣俱燬，煙焰蔽江。大眾進退兩難，除投江自盡外，竟無別法。元將張弘範、董文炳等，復用銳卒橫擊，殺得宋師七零八落。張世傑不復能軍，只好奔回圌山，棄去黃白鷂船七百餘艘。劉師勇還常州，孫虎臣還真州。
　　世傑表請濟師，適宋廷執政，互生意見，你排我擠，還有甚麼心思去顧世傑？先是世傑出師，平章王爚上言：「陳、留二相，宜出一人督師吳門，否則自己請行。」陳宜中陰懷忮忌，暗沮爚議。至世傑敗績焦山，爚復入請道：「今二相並建都督，廟算指授，臣不得預知。近因六月出師，諸將無統，臣豈不知吳門去京，為路不遠？不過因大敵在前，非陛下自將，即大臣出督，方能事專責成，可望卻敵。今世傑因諸將離心，遂至失敗。試問國家今日，尚堪幾敗麼？臣既無職可守，有言不從，自愧素餐，乞罷平章重任。」太皇太后不許。既而京學生劉九皋等，又伏闕上書。歷數陳宜中擅權誤國，不亞似道，疏入不報。宜中竟悻悻自去，太皇太后遣使召還，累徵不至。沒奈何捕劉九皋等下獄，罷爚平章軍國重事。爚尋病卒。宜中歸至溫州，仍不造朝，太皇太后自作手書，遺宜中母楊氏，令轉促宜中入都。宜中尚乞以祠官入傳，進拜醴泉觀使。是時左相虛席，太皇太后欲召李庭芝入相，因加夏貴為樞密副使，兼兩淮宣撫大使，令與淮東制置副使知揚州朱煥互調。貴不受命，煥仍回揚州，連李庭芝亦不能離任。
　　會文天祥提兵入衛，久留不遣。至宜中還朝，乃令天祥知平江府，與李芾知潭州的詔命，同日頒行。天祥臨行時，特上疏請建四鎮，略云：
　　本朝懲五季之亂，削藩鎮，建都邑。一時雖足以矯尾大之弊，然國以寢弱，故敵至一州則一州破，至一縣則一縣殘。中原陸沈，痛悔何及？令宜分天下為四鎮，建都督統御於其中，以廣西益湖南，而建閫於長沙。以廣東益江西，而建閫於隆興。以福建益江東，而建閫於番陽。以淮西益淮東，而建閫於揚州。責長沙取鄂，隆興取蘄黃，番陽取江東，揚州取兩淮。地大力眾，乃足以抗敵。約日齊奮，有進無退，日夜以圖之。彼備多力分，疲於奔命。而吾民之豪傑者，又伺間出於其中，如此則敵不難卻也。〔汪立信沿江之計，文天祥四鎮之謀，俱屬當時要計，故備錄之。〕
　　宋廷方用留夢炎為左丞相，再任陳宜中為右丞相，並兼樞密使，都督諸路軍馬。兩相見了此疏，俱以為迂闊難行，擱置不答。天祥歎息而去。
　　元統帥伯顏方自建康渡江，分兵三路，同時東下。阿剌罕、〔一作阿樓罕。〕奧魯赤〔一作鄂囉齊。〕率右軍出廣德四安鎮，趨獨松關。董文炳、姜衛率左軍出江並海，取道江陰，趨澉浦、華亭，用范文虎為先鋒。伯顏自將中軍，趨常州，用呂文煥為先鋒，水陸並進，期會臨安。文天祥至平江，正值常州被圍，亟遣部將尹玉、麻士龍、朱華，與陳宜中遣援的張全，會師赴援。士龍與玉陸續戰死，全與華不戰即還。常州援絕勢孤，知州事姚訔、通判陳炤、都統王安節與劉師勇協力固守。伯顏遣使招降，譬喻百端，終不見聽。因遂役城外居民，運土為壘，連人帶土，一併填築。且殺民煎膏取油，作礮轟城。城中危急萬狀，炤等守志益堅。伯顏乃督帳前諸軍，奮勇爭先，四面並進，城遂被陷。姚爚、陳炤皆戰死，王安節被擒，亦罵敵死節。閤城屠戮殆盡。惟劉師勇用八騎突圍，奔往平江。
　　元將阿剌罕亦攻克廣德軍四安鎮，還有別將蘇都爾岱、李恆等，又進軍隆興，連拔江西十一城，直逼撫州。安撫使黃萬石奔建昌，都統密佑，麾眾逆戰集賢坪，兵敗被執，從容就刑。元兵復進取建昌，萬石入閩，尋且降元。統制米立迎戰江坊，亦為元軍所獲。阿剌罕令萬石諭降，立始終不屈，殺身全忠。
　　宋廷令謝枋得招諭江西，其實江西諸郡縣，已大半沒入敵軍。枋得本與呂師夔友善，欲貽書相勉，令介紹和議，適師夔北去，不及而返，因請命改知信州。元將阿剌罕略定江西，進攻獨松關，守將張濡聞風遁去。宋廷大懼，促文天祥入衛。天祥與張世傑會商，以為：「淮東堅壁，閩、廣全城，若與敵血戰，萬一得捷，又命淮師截敵後路，國事或尚可為。」世傑甚以為善，入奏宋廷，偏陳宜中入白太皇太后。謂王師務宜慎重，竟將他奏議打消。〔慎重慎重，坐待敵軍深入，束手就擒而已。〕左丞相留夢炎且不告而去。宜中沒有他法，只有求和一策，當遣工部侍郎柳岳，至元軍通好。
　　岳至無錫見伯顏，且泣且請道：「嗣君幼沖，尚在衰絰。自古禮不伐喪，貴國為何興師？況前此失信背盟，俱出賈似道一人。今似道伏誅，貴國亦可恕罪了。」伯顏艴然道：「汝國執戮我行人，所以興師問罪。從前錢氏納土，李氏出降，俱係汝國成制。況汝國得諸小兒，今亦應失諸小兒。天道好還，何必多言！」〔回應首文。〕岳無詞可對，只好退還。及伯顏入平江，宜中復奏遣宗正少卿陸秀夫，及兵部侍郎呂師孟，與柳岳再赴元軍，情願稱姪納幣，否則降稱姪孫。且囑呂師孟轉達文煥，乞他通好罷兵。師孟係文煥猶子，滿望就此成議，哪知伯顏仍然不許。秀夫等還報，宜中再白太皇太后，願奉表求封為小國。太皇太后只泣涕漣漣，毫無成算，一任宜中取決。宜中乃命直學士院高應松草表，應松不允，改命京局官劉褒然屬草，再遣柳岳賫表前往，行至高郵嵇家莊，被土民嵇聳殺死。
　　元兵逐漸進逼，宋廷惶急得很，好容易度過殘年，算作德祐二年的元旦。宮廷內外，統是食不甘，寢不安，也無心行慶賀禮。過了一日，忽接湖南警耗，潭州失守，湖南鎮撫大使兼知州事李芾死難。原來潭州為阿里海涯所圍，已三閱月，由李芾竭力拒守，大小數十戰，無從卻敵。阿里海涯督攻益急，且決水灌城，城中大困，力不能支。諸將泣白李芾道：「事已急了，我等當為國死，但百姓不堪殘虐，奈何？」芾怒叱道：「國家平時，厚養汝等，正為緩急起見。汝等但務死守，若再敢多言，我先斬汝。」諸將無言而退。元旦這一日，天尚未曉，元兵蟻附登城。知衡州尹穀，時寓城中，料知事不可為，即與家人自焚死。芾正留賓佐會飲，尚手書『盡忠』二字，作為軍號。及賓佐出署，城已被陷，參議楊霆投水自盡。芾坐熊湘閣，召帳下沈忠與語道：「我已力竭，義當死國。我家人亦不可為敵所辱，汝可盡殺我家，然後殺我。」忠泣謝不能。芾堅令照行，忠乃勉允。當下召集家人，取酒與飲，大眾盡醉，乃由忠一一下手。芾亦引頸受刃，閤家俱死。忠遂縱火焚室，復還家殺死妻孥，再至火所大慟，舉身投地，隨即自刎。〔烈哉烈哉！〕幕僚陳億孫、顏應焱皆自盡。潭民亦多舉家殉難，城無虛井，林間懸屍相望。阿里海涯入城後，傳檄諸郡，袁、連、衡、永彬、全道、桂陽、武岡諸州縣，望風降附。惟寶慶通判曾如驥，不屈而死。
　　宋廷聞警，贈芾端明殿大學士，予諡忠節，都城戒備愈嚴，訛言益甚。參知政事陳文龍，同簽書樞密院事黃鏞，又相繼遁去。〔確是三十六策的上策。〕有旨命吳堅為左丞相，常楙參知政事。日午宣詔慈元殿，文班止到六人，未幾楙又潛遁。旋聞嘉興知府劉漢傑舉城降元，安吉州戍將吳國定，復輸款元軍，知州趙良淳與提刑徐道隆先後死事，諸關兵盡潰。太皇太后日夕惶惶，便欲向元稱臣，奉表乞和。陳宜中頗有難色。〔何必做作？〕太皇太后泫然道：「苟存社稷，稱臣亦不足惜呢！」乃遣監察御史劉岊，如元軍奉表稱臣，上元主尊號，願歲貢銀絹二十五萬，乞存境土，聊奉烝嘗。伯顏尚不肯允，必欲宋君臣出降。岊無奈返報，太皇太后召群臣會議，文天祥請命吉王、信王，出鎮閩、廣，徐圖恢復，議上未決，宗室大臣申請如天祥議。乃晉封吉王昰為益王，出判福州；信王昺為廣王，出判泉州。〔二豎子亦不足濟事。〕陳宜中恰率群臣入宮，面請遷都。太皇太后不許，宜中慟哭以請，乃命具裝待發。及暮，宜中不入，太皇太后怒道：「我本不欲遷，經大臣固請，才有是命。哪知竟來誑我呢？」遂脫簪珥拋擲地上，閉閤而泣。〔全是一村婦俗態。〕其實宜中尚非面欺，不過因諸事倉皇，未及預奏時期，才有此誤。越宿，聞元伯顏已至皋亭山，阿剌罕、董文炳各軍皆會，前鋒直抵臨安府北新關。文天祥、張世傑聯名上請，願移三宮入海，自率眾背城一戰。宜中視為危事，入定秘謀，竟遣監察御史楊應奎，賫奉傳國璽及降表，往投元軍。降表有云：
　　宋國主臣顯，謹百拜奉表言：臣眇然幼沖，遭家多難，權奸賈似道背盟誤國，至勞興師問罪。臣非不能遷避以求苟全，只以天命有歸，臣將焉往？謹奉太皇太后命，削去帝號，以兩浙、福建、江東西、湖南、二廣、四川、兩淮，現存州郡，悉上聖朝，為宗社生靈祈哀請死。伏望聖慈垂念，不忍臣三百餘年宗社，遽至隕絕，曲賜存全，則趙氏子孫，世世有賴，不敢弭忘！
　　伯顏受了璽表，遣還楊應奎，令傳語首相陳宜中，出議降事。不料宜中竟於是夕遁歸。〔宗社已拱手讓人，樂得逃回。〕張世傑、劉師勇等因朝廷不戰即降，憤憤入海。元遣都統卞彪，勸世傑降，世傑割斷彪舌，磔死中子山。師勇憂患成疾，縱酒而亡。太皇太后至此，只好就出降問題做將下去，遂命文天祥為右丞相，與左丞相吳堅偕赴元軍，會議降約。天祥辭職不拜，即與吳堅同行。及見了伯顏，遂進言道：「北朝若以宋為與國，請退兵平江或嘉興，然後議歲幣與金帛犒師。北朝得全師而還，最為上策。若必欲毀宋宗社，恐淮、浙、閩、廣，尚多未下，兵連禍結，利鈍難料，請執事詳察！」伯顏因他語言不遜，留置軍中，只遣堅還都。
　　當即改臨安為兩浙大都督府，命將忙兀台〔一作蒙固岱。〕及降臣范文虎入城治事，再命張惠、阿剌罕、董文炳、張弘範、唆都〔一作索多。〕等，入封府庫，收史館禮寺圖書及百司符印告敕，罷官府及侍衛軍，尋復索宮女內侍及諸樂官，宮女多赴水死節。太皇太后尚命賈餘慶為右丞相，劉岊同簽書樞密院事，與左丞相吳堅，簽書樞密院事家鉉翁等，並充祈請使如元。先至伯顏軍營，伯顏引文天祥與堅等同坐，賈餘慶語多諂諛，天祥即斥餘慶賣國，並責伯顏失信。呂文煥從旁勸解，天祥起身叱文煥道：「君家受國厚恩，不能以死報國，尚合族為逆，夫復何言！」文煥語塞。伯顏竟拘住天祥，令隨祈請使北行。一面進駐錢塘江沙上。錢江本有大潮，每日兩至，臨安人方望波濤大作，一洗而空，誰知潮竟三日不至，輿論以為天數，相率咨嗟罷了。
　　伯顏聞益王、廣王已出臨安，復遣范文虎率兵南追。駙馬都尉楊鎮本隨二王同行，聞報反馳還臨安，與二王作別道：「我將就死該處，藉緩追兵。」途次遇著文虎，偽言二王已往就鎮。文虎乃執鎮還報，伯顏因入臨安城，建大將旗鼓，率左右翼萬戶巡城，觀潮浙江。又登獅子門覽臨安形勝，部分諸將適福王與芮，自紹興至。伯顏好言撫慰，令隨帝顯及全太后，入覲元都。且遣使入宮宣詔，免牽羊繫頸禮。德祐二年三月丁丑日，伯顏劫帝顯及全太后，並福王與芮，沂王與猷，度宗母隆國夫人黃氏，駙馬都尉楊鎮等，一律北去。小子有詩歎道：
　　殘局由來未易支，六齡天子更何知？
　　豈真天道無差忒，得失都應自小兒！
　　帝顯北去，南宋已亡，尚有一段亡國尾聲，容至下回續敘。
　　〔宋多賢母后，而太皇太后謝氏實一庸弱婦。以之處承平之世，尚或無非無議，靜處宮闈。若國步方艱，強鄰壓境，豈一庸嫗所能任此？觀其初信賈似道，及繼任陳宜中，而已可知謝氏之不堪訓政矣。似道為禍宋之魁，夫人知之。宜中之罪，不亞似道。當元兵東下之時，如文天祥四鎮之謀，及其後血戰之策，俱屬可行。即至元兵已薄臨安，文、張請三宮移海，背城一戰。利鈍雖未可必，寧不勝於束手就俘乎？宜中一再阻撓，必欲以國授虜而後快，是似道所不敢為者，而宜中竟為之。趙氏何負於宜中，顧忍出此謀？太皇太后何愛於宜中，顧寧受此辱？要之似道誤國，宜中賣國，謝后婦人，偷生惜死，卒為所欺，蓋亦一亡國奴也。靈鵲之祥，何足信哉？〕
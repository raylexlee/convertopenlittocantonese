
			　　卻說監察御史程顥，係河南人，與弟頤皆究心聖學，以修齊治平為要旨。顥嘗舉進士，任晉城令。教民孝悌忠信，民愛戴如父母。後入京為著作佐郎，呂公著復薦為御史。神宗素聞顥名，屢次召見。顥前後進對甚多，大要在正心窒欲，求言育才。神宗亦嘗俯躬相答。至新法迭興，顥屢言不便，請罷青苗錢利息，及汰去提舉官等。安石雖懷怒意，但頗敬他為人，不欲遽發。顥忍無可忍，復上疏極言，略云：
　　臣聞天下之理，本諸簡易，而行之以順道，則事無不成。故曰智者若禹之行水，行其所無事也。捨之而於險阻，則不足以言智矣。蓋自古興治，雖有專任獨決，能就事功者，未聞輔弼大臣，人各有心，暌戾不一，致國政異出，名分不正，中外人情，交謂不可，而能有為者也。況於措制失宜，沮廢公議，一二小臣，實預大計，用賤陵貴，以邪妨正者乎？凡此皆天下之理，不宜有成，而智者之所不行也。設令由此僥倖，事有小成，而興利之臣日進，尚德之風日衰，尤非朝廷之福。矧復天時未順，地震連年，四方人心，日益搖動，此皆陛下所當仰測天意，俯察人事者也。臣奉職不肖，議論無補，望早賜降責，以避官謗，不勝翹企之至！
　　疏入後，奉旨令詣中書自言。顥乃至中書處，適安石在座，怒目相視。顥恰從容說道：「天下事非一家私議，願平心聽受，言可乃行，不可便否，何必盛氣凌人？」安石聞言，不覺自愧，乃欠身請坐。顥方坐定，正欲開言，忽同僚張戩亦至。〔無獨有偶。〕安石見他進來，又覺得是一個對頭。他與臺官王子韶，上疏論安石亂法，並彈劾曾公亮、陳升之、韓絳、呂惠卿、李定等，疏入不報，竟向中書處面爭。時適天暑，安石手攜一扇，對著張戩，竟用扇掩面，吃吃作笑聲。〔確有奸相。〕戩竟抗聲道：「如戩狂直，應為公笑，但笑戩的不過公等兩三人。公為人笑，恐遍天下皆是呢！」陳升之在旁道：「是是非非，自有公論，張御史既知此理，也不必多來爭執。」戩不待說完，便應聲道：「公亦不得為無罪。」升之也覺漸沮。安石道：「由他去說，我等總有一定主意，倸他何為？」戩知無理可喻，轉身自去。顥亦辭歸，復上章乞罷。詔令顥出為江西提刑，顥又固辭，乃改授簽書鎮寧軍節度使判官。戩與子韶亦求去，於是戩出知公安縣，子韶出知上元縣。還有右正言李常，因駁斥均輸、青苗等法，比安石為王莽。安石怎肯相容，亦出常通判滑州。
　　不數日間，臺諫一空，安石卻薦一謝景溫為侍御史。謝與安石有姻誼，所以援引進去。且將制置條例司歸併中書，所有條例司掾屬，各授實官。命呂惠卿兼判司農寺，管領新法事宜。樞密使呂公弼屢勸安石守靜毋擾，安石不悅。公弼將劾安石，屬稾甫就，被從孫呂嘉問竊去，持示安石。安石即先白神宗，神宗竟將公弼免官，出知太原府。呂氏贈嘉問美名，就是『家賊』兩字，嘉問亦安然忍受，但邀安石歡心，也不管甚麼賊不賊了。〔可謂無恥。〕既而曾公亮因老求去，乃罷免相位，拜司空兼侍中，並集禧觀使。當時以熙寧初年，五相更迭，有「生老病死苦」的謠言：安石生，曾公亮老，唐介死，富弼稱病，趙抃叫苦，雖是一詼諧，卻也很覺確切呢！
　　安石正力排正士，增行新法，忽西陲呈報邊警，夏主秉常，大舉入寇，環慶路烽煙遍地了。安石遂自請行邊，韓絳入奏道：「朝廷方賴安石，何暇使行？臣願赴邊督軍！」神宗大喜，便令絳為陝西宣撫使，給他空名告敕，得自除吏掾。絳拜命即行。〔總道是馬到成功，誰知騎梁不成，反輸一跌。〕先是建昌軍司理王韶，嘗客游陝西，訪采邊事，返詣闕下，上平戎三策。大略謂：「西夏可取，欲取西夏須先復河湟，欲復河湟，須先撫輯沿邊諸番。自武威以南，至洮、河、蘭、鄯諸州，皆故漢郡縣，地可耕，民可役，幸今諸羌瓜分，莫能統一。乘此招撫，收復諸羌，就是河西李氏，〔即西夏。〕即在我股掌中。現聞羌種所畏，惟唃氏〔即唃廝囉，見第十八回。〕子孫，若結以恩信，令他糾合族黨，供我指揮，我得所助，夏失所與，這乃是平戎的上策呢！」〔此策非必不可用。〕
　　神宗以為奇計，即召王安石入議。安石也極口贊許，乃命韶管幹秦鳳經略司機宜文字，一面封唃廝囉子董氈為太保，〔董氈一譯作董戩，係唃廝囉三子。〕仍襲職保順軍節度使，且封董氈母喬氏為安康郡太君，董氈因遣使入謝。至王韶到了秦鳳，收降青唐蕃部俞龍珂，遂請築渭、涇上下兩城，屯兵置戍，並撫納洮河諸部。秦鳳經略使李師中反對韶議，安石以師中阻撓，令罷帥事。王韶又上言：「渭源至秦州，廢田多至萬頃，願置市易司，籠取商利，作為墾荒經費。」安石正要行市易法，哪有不從之理？即請旨轉飭李師中，給發川交子，〔即鈔票之類。〕易取貨物，並令韶領市易事。師中又上言：「韶所指田，係極邊弓箭手地，不便開墾。市易司轉足擾民，恐所得不補所亡。」看官！你想安石肯聽從師中麼？當下奏罷師中，徙知舒州，另命竇舜卿知秦州，與內侍李若愚，往查閒田所在。哪知僅得地一頃，還是另有地主，舜卿、若愚只好據實奏報。安石又說舜卿隱蔽，把他貶謫，令韓縝往代。縝遂報無為有，順安石意。〔要想保全官職，也不得不爾。〕乃進韶為太子中允，尋復令主洮河安撫司事。看官記著！為了王韶倡議平戎，不但吐蕃境內從此多事，就是宋、夏交涉也因此決裂，竟先鬧出戰事來。
　　熙寧三年五月，夏人築鬧訛堡，〔一譯作諾和堡。〕屯兵甚眾，知慶州李復圭，聞朝廷有意平夏，竟欲出師邀功，當遣裨將李信、劉甫等，率蕃、漢兵三千，往襲該堡。偏被夏人得知，一陣驅殺，大敗信等，信等逃歸。復圭不覺自悔，卻想了一計，把無故興兵的罪狀，都推在李信、劉甫身上，斬首徇軍，復由自己領兵，追襲夏人。殺了老弱殘兵二百名，即上書告捷。〔真好法子。〕夏人不肯干休，乘著秋高馬肥，大舉入環慶州，攻撲大順城及柔遠等寨。鈐轄郭慶、高敏等戰死。及韓絳巡邊，在延安開設幕府，選蕃兵為七軍。絳不習兵事，措置乖方，且起用種諤為鄜延鈐轄，知青澗城，命諸將皆受諤節制，蕃兵多怨望。絳與諤謀取橫山，安撫使郭逵道：「諤一狂生，怎知軍務？朝廷徒以種氏家世，賜蔭子孫，若加重用，必誤國事。」絳甚不謂然。
　　適陳升之因母喪去位，兩個同平章事，去了一雙。〔一即曾公亮。〕神宗擢用兩人，做了接替，一個便是王安石，一個偏輪著韓絳。〔安石為首相，即就此帶敘。〕絳在軍中，有詔遙授為同平章事。絳興高采烈，即劾郭逵牽掣軍情。逵奉敕召還，諤遂率兵二萬人，襲破羅兀，築城拒守，進築永樂川、賞逮嶺二寨。又分遣都監趙璞、燕達等，修葺撫寧故城，及分荒惟三泉、吐渾川、開光嶺、葭蘆川四寨，相去各四十餘里。韓絳方保薦種諤，盛敘功績，不意夏人已入順寧寨，進圍撫寧。是時邊將折繼世、高永能等，方駐兵細浮圖，去撫寧不過數里。羅兀城兵勢尚厚，且有趙璞、燕達等防守撫寧。
　　諤在綏德聞報，驚惶的了不得，擬作書召回燕達，偏偏口不應心，提起了筆，那筆尖兒好似作怪，竟管顫動，不能成字。適運判李南公在旁，看他這般情形，不禁好笑，他卻擲筆旁顧道：「甚麼好？甚麼好？」說了兩個好字，竟眼淚鼻涕一齊流將出來。〔窮形盡相。〕南公勸解道：「大不了的棄掉囉兀城，何必害怕哩？」諤一言不發，尚是涕淚不已。及南公趨退，那警報雜沓進來，所有新築諸堡，陸續被陷，將士戰歿千餘人。諤束手無策，絳亦無可隱諱，只得上書劾諤，且自請懲處。有詔棄囉兀城，貶諤為汝州團練副使，安置潭州。絳亦坐罷，徙知鄧州。夏人既得囉兀城，卻也收兵退去。
　　惟王安石轉得獨相，把攬大權。新任參政馮京、王珪。珪曲事安石，彷彿王氏家奴，京雖稍稍腹誹，但也未敢直言。翰林學士司馬光、范鎮，依次罷去。神宗新策賢良方正，太原判官呂陶，臺州司戶參軍孔文仲，對策直言，已登上第，為安石所阻，飭孔文仲仍還故官，呂陶亦止授通判蜀州。於是保甲法、免役法次第舉行，並改諸路更戍法，更定科舉法，朝三暮四，任意更張。
　　小子於保甲、免役諸法，已在上文約略說明。所有更戍法係太祖舊制，太祖懲藩鎮舊弊，用趙普策，分立四軍，京師衛卒稱禁軍，諸州鎮兵稱廂軍，在鄉防守稱鄉軍，保衛邊塞稱藩軍。禁軍更番戍邊，廂軍亦互相調換，兵無常帥，帥無常師，所以叫作更戍。時議以兵將不相識，緩急無所恃，不如部分諸路將兵，總隸禁旅，使兵將相習，有訓練的好處，無番戍的煩勞。安石稱為良策，乃改訂兵制，分置諸路將副。京畿、河北、京東西路，置三十七將，陝西五路，置四十二將，每將麾下各有部隊將訓練官等數十人，與諸路舊有總管鈐轄都監監押等。設官重複，虛糜廩祿，並且飲食嬉游，養成驕惰，是真所謂弄巧反拙了。
　　宋初取士，多仍唐舊，進士一科，限年考試，所試科目即詩賦雜文及帖經墨義等條。仁宗時從范仲淹言，有心復古，廣興學校，科舉須先試策論，次試詩賦，除去帖經墨義。及仲淹既去，仍復舊制。安石當國，欲將科舉革除，一意興學，當由神宗飭令會議。蘇軾謂：「仁宗立學，徒存虛名，科舉未嘗無才，不必變更。」神宗頗以為然。安石以科法未善，定欲更張。當由輔臣互為調停，以經義論策取士，罷詩賦、帖經、墨義。後來更立太學生三舍法，注重經學。安石且作《三經新義》，注釋《詩》、《書》、《周禮》，頒行學官，無論學校科舉，只准用王氏《新義》，所有先儒傳注，概行廢置。安石的勢力，總算膨脹得很呢。〔這兩條不第解釋新法，即宋初成制，亦借此敘明。〕
　　蘇軾見安石專斷，甚覺不平，嘗因試進士發策，擬題命試，題目是：晉武平吳，獨斷而克；苻堅代晉，獨斷而亡；齊桓專任管仲而霸，燕噲專任子之而敗，事同功異為問，這是明明借題發揮，譏諷安石。安石遂挾嫌生釁，奏調軾為開封府推官。軾決斷精敏，聲聞益著，再上疏指斥新法，略云：
　　臣之所欲言者，三言而已：願陛下結人心，厚風俗，存紀綱。人主所恃者，人心也。自古及今，未有和易同眾而不安，剛果自用而不危者。祖宗以來，治財用者不過三司。今陛下又創制置三司條例司，使六七少年，日夜講求於內，使者四十餘輩，分行營幹於外。以萬乘之主而言利，以天子之宰而治財，君臣宵旰，幾有年矣。而富國之功，茫如捕風。徒聞內帑出數百萬緡，祠部度五千餘人耳。以此為術，人皆知其難也。汴水濁流，自生民以來，不以種稻，今欲陂而清之，萬頃之稻，必用千頃之陂，一歲一淤，三歲而滿矣。陛下使相視地形所在，鑿空訪尋水利，堤防一開，水失故道，雖食議者之肉，何補於民？
　　自古役人，必用鄉戶，徒聞江浙之間，數郡僱役，而欲措之天下，自楊炎為兩稅，租調與庸，既兼之矣，奈何復欲取庸？青苗放錢，自昔有禁，今陛下始立成法，每歲常行，雖云不許抑配，而數世之後，暴官污吏，陛下能保之乎？昔漢武以財力匱竭，用桑弘羊之說，買賤賣貴，謂之均輸，於是商賈不行，盜賊滋熾，幾至於亂，臣願陛下結人心者此也。國家之所以存亡者，在道德之淺深，不在乎強與弱。時數之所以長短者，在風俗之厚薄，不在乎富與貧。臣願陛下務崇道德而厚風俗，不願陛下急於有功而貪富強。
　　仁宗持法至寬，用人有序，專務掩覆過失，未嘗輕改舊章，考其成功，則曰未至，言乎用兵，則十出而九敗，言乎府庫，則僅足而無餘。徒以德澤在人，風俗向義，故升遐之日，天下歸仁。議者見其末年，吏多因循，事多不振，乃欲矯之以苛察，濟之以智能，招來新進勇銳之人，以圖一切速成之效，未享其利，澆風已成，欲望風俗之厚，豈可得哉？臣願陛下厚風俗者此也。祖宗委任臺諫，未嘗罪一言者，縱有薄責，旋即超升，許以風聞而無官長。言及乘輿，則天子改容；事關廊廟，則宰相待罪。臺諫固未必皆賢，所言亦未必皆是，然須養其銳氣，而借之重權者，將以折姦臣之萌也。
　　臣聞長老之談，皆謂臺諫所言，常隨天下公議，今者物議沸騰，怨讟交至，公議所在，亦知之矣。臣恐自茲以往，習慣成風，盡為執政私人，以致人主孤立，綱紀一廢，何事不生？臣願陛下存綱紀者此也。事關重大，用敢直言，伏乞陛下裁察！
　　這疏一上，安石愈加憤怒，使御史謝景溫妄奏軾罪，窮治無所得，方才寢議。軾乞請外調，因即命他通判杭州。軾字子瞻，眉山人。父洵，嘗游學四方，母程氏親授詩書，及弱冠，博通經史，善屬文，下筆輒數千言。仁宗嘉祐二年，就試禮部，主司歐陽修得軾文，擬擢居冠軍，嗣恐由門客曾鞏所為，但置第二，復以春秋對義列第一。嗣入直史館，為安石所忌，遷授判官告院。至是又徙判杭州。
　　杭城外有西湖，山水秀麗，冠絕東南，軾辦公有暇，即至湖上遊覽，所有感慨，悉托諸吟詠，一時文士，多從之游。又仿唐時白居易遺規，濬湖除葑，在湖中築土成堤，植桃與柳，點綴景色。後人以白居易所築的堤，稱為白堤，蘇軾所築的堤，稱為蘇堤。相傳蘇軾有妹名小妹，亦能詩。適文士秦觀，字少游，與軾唱和最多。軾又與佛印作方外交，與琴操作平康友，閒游湖上，詩酒聯懽，這恐是附會荒唐，不足憑信。軾有弟名轍，與兄同登進士科，亦工詩文，曾任三司條例司檢詳，以忤安石意被黜，事見上文。小妹不見史乘，秦觀曾任學士，與軾為友。佛印、琴操稗乘中間有記載，小子也無暇詳考了。嘗有一詩詠兩蘇云：
　　蜀地挺生大小蘇，〔後人稱軾為大蘇，轍為小蘇。〕才名卓絕冠皇都。
　　昭陵試策曾稱賞，可奈時艱屈相儒。〔仁宗初，讀兩蘇制策，退而喜曰：「朕為子孫得兩宰相。」〕
　　蘇軾外調，安石又少一對頭，越好橫行無忌了。本回就此結束，下回再行續詳。
　　〔本回以程疏起手，以蘇疏結局，前後呼應，自成章法。中敘宋、夏交涉一段，啟釁失律，仍自王安石致之。有安石之稱許王韶，乃有韓絳之誤用種諤。韶議雖非不可行，然無故開釁，曲在宋廷。絳、諤坐罪，而安石逍遙法外，反得獨攬政權，神宗豈真愚且蠢者？殆以好大喜功，墮安石揣摩之術耳。程顥為道學大家，以言不見用而求去；蘇軾為文學大家，以言反遭忌而外調。特錄兩疏，與上回之韓疏相映，蓋重其人乃重其文，筆下固自有斟酌也。
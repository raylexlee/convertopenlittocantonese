
			　　卻說蒙古將汪德臣被石擊傷，墜落馬下，當由蒙古兵救回。天意也未欲亡蜀，秋風秋雨，淅瀝而來，竟致攻城梯折，蒙古兵愈覺氣沮，遂相率退去。是夕，汪德臣傷重身亡，蒙哥汗頓兵城下，幾及半年，又遇良將傷斃，免不得憂從中來，抑鬱成疾。合州城外即釣魚山，遂登山養痾，竟至不起。諸王大臣用二驢載屍，掩以繪槥，擁向北行，合州解圍。王堅據實報聞，廷旨擢堅為寧遠軍節度使。堅益繕城鑿濠，防敵再至，這且慢表。
　　惟蒙古將士既已北還，因即治喪頒訃，尊蒙哥汗為憲宗。忽必烈方悉兵渡淮，自將兵進大勝關，令別將張柔進虎頭關，分道並入，勢如破竹。宋軍皆聞風遠颺。兀良合台亦引兵下橫山，蹂躪賓州、象州，入靜江府，連破辰沅，直抵潭州。還有李全子李璮，也受蒙古命，陷入海州漣水軍。京、湖、江、淮，同時告急。宋廷改元開慶，專任一賈似道為長城，官爵職權，接連下逮。俄而令為樞使，兼兩淮宣撫使，俄而令為京、湖南北四川宣撫大使，俄而令兼督江西、兩廣人馬。南宋半壁江山，盡付這賈節使掌中，滿望他旗開得勝，馬到成功。〔可謂匪夷所思。〕其實他是個色中魔鬼，酒裡神仙，要他選色徵歌，倒是一個能手，欲令出司閫事，真是用非所學，學非所用。
　　忽必烈已窺破情實，料知必勝。忽聞凶訃南來，召令北歸，他不肯遽還，便語眾將道：「我奉命到此，豈可無功而退？」乃自登香爐山，俯瞰大江。大江北有武湖，武湖東有陽邏堡，南岸即滸黃洲。宋軍用大舟濟師，軍容甚盛。忽必烈欷歔道：「北人使馬，南人使舟，此語原不可易哩！」正道著，旁閃出一將道：「長江天險，宋恃此立國，勢必死守。我軍非破他一陣，不足揚威。末將願前去一試！」忽必烈視之，乃是董文炳，便點首稱善。文炳即自山趨下，令弟文忠、文用，帶領敢死士數百，駕著艨艟大艦，鼓棹渡江，自率馬軍沿岸往戰。宋軍水陸駐紮，不下數萬，遇著蒙古兵到來，好似羊入虎口，未鬥先潰。文炳兄弟，水陸大進，殺得宋軍東逃西躲，沒命亂竄，霎時間兩岸肅清，一任蒙古兵渡江。至忽必烈率兵接應，文炳等早已安渡了。翌日，全師畢濟，進圍鄂州，分兵破臨江，知府事陳元桂死節。轉入端州，知府事陳昌世，百姓素愛戴，不令殉難，擁他出城，向南逸去。
　　右丞相丁大全，初尚匿著軍報，不令上聞。至都中人皆知，他無從壅蔽，始申奏軍情，並附疏乞休。〔事寬則蒙蔽，事急則趨避，真好計策。〕理宗乃罷大全為觀文殿大學士，判鎮江府。中書舍人洪芹繳，御史朱貔孫、饒虎臣等，相繼糾彈，〔先時何不彈劾。〕乃詔令致仕。召吳潛為左丞相，兼樞密使。大出內府銀幣，犒賞軍士，令出禦敵。並將右丞相一職，特給賈似道，令進軍漢陽，為鄂外援。權閹董宋臣，因邊報日急，竟請理宗遷都四明，借避敵鋒。〔惟小人最怕死。〕軍器太監何子舉，轉報吳潛道：「若鑾輿一出，都中百萬生靈，何所依賴？」潛即入廷諫阻，朱貔孫亦上書切諫。理宗意尚未決，經謝皇后堅請留蹕，以安人心，才將遷都事罷議。寧海軍節度判官文天祥，上疏乞斬宋臣，留中不報。鄂州副都統張勝，日坐圍城，望援不至，乃登城給敵兵道：「這城已為汝軍所有，但子女玉帛，盡在將臺，可往彼取給便了。」蒙古兵信為真言，遂焚城外民居，移師自去。
　　會襄陽統制高達，引兵來援，賈似道亦進駐漢陽，遙為聲應。張勝復繕城為備，蒙古將苫徹拔都兒〔一作哲辰巴圖魯。〕又領兵進攻，先遣使入鄂州城，詰他違約。張勝將來使殺死，竟出襲蒙古營。誰知苫徹拔都兒已先防備，等到張勝殺到，竟張軍兩翼，把他圍住。勝左衝右突，不能脫身，自知不免一死，遂刎頸而亡。幸各路重兵都來援鄂，如呂文德、向士璧、曹世雄等，陸續至城外，請賈似道督戰。似道聞各軍雲集，才放膽前來。高達自恃武勇，嘗輕視似道，每語眾將道：「渠但峨冠博帶，曉得甚麼軍情，也好來督制軍馬麼？」因此開營接戰，必須似道先自慰遣，然後出兵，否則常使軍士嘩噪軍門。呂文德諂事似道，輒使人呵止道：「宣撫在此，爾等何得亂嘩？」由是似道親呂恨高。還有曹世雄、向士璧兩人，也瞧不起似道，一切舉動未嘗關白，似道亦暗中懷恨。〔為後文張本。〕
　　方在抵拒敵軍，忽有廷寄到來，乃是詔似道移軍黃州。看官道是何因？原來蒙古將兀良合台進攻潭州，江西大震。左丞相吳潛用御史饒應予言，以鄂州已集重兵，當可無慮。不如令似道改防黃州。黃州在鄂州下流，正當兩湖及江西要衝，蒙古兵若渡湖出江，黃州就要吃緊。似道明知冒險，但已接朝旨，不得不去。統制孫虎臣率精騎七百，送似道至蘋草坪，俄接偵騎入報道：「北兵來了。」似道嚇得發抖，顧語虎臣道：「怎麼好？怎麼好？」虎臣道：「使相不必著急！待末將去抵擋一陣，再作計較！」〔總是武臣有膽。〕似道支吾道：「我軍只有七百騎，恐不足赴敵。」虎臣見他面如土色，料知不能督戰，便道：「使相且暫退一程，由我去攔截罷！」似道尚抖著道：「你……你須小心！」虎臣帶兵自去。似道奔回數里，揀一幽僻的地方，暫且躲避，還帶抖帶語道：「死了死了！可惜死得不明白哩！」待至日昃，尚未見有音信，好容易到了黃昏，才敢出頭探望。嗣見有數騎馳到，報稱：「孫統制已經得勝，擒住敵將一人。現已先往黃州，候使相入城！」似道方轉憂為喜，夤夜趕至黃州，由虎臣迎入。當下稟白似道，北兵係是游騎，劫掠民間，由叛將儲再興為首領。現已將再興擒住，候使相發落。似道大悅，誇獎數語，便令將再興牽入，樂得擺些威風，叱罵一番，才命推出斬首。〔描摹醜態，惟妙惟肖。〕
　　過了兩日，鄂州、潭州的警報，接沓而來，一些兒沒有放鬆。心中又非常焦灼。沒奈何想了一條下計，密令私人宋京，詣蒙古大營，情願稱臣納幣。忽必烈尚不肯允，遣還宋京。會合州守將王堅，使阮思聰兼程來鄂，以蒙古主訃聞，謂敵當自退，盡可放心。偏賈似道似信非信，再遣宋京往蒙古軍求和，忽必烈尚堅持未決。部下郝經諫道：「今國遭大喪，神器無主，宗族諸王莫不窺伺。倘或先發制人，據有帝位，恐大王且腹背受敵，大事去了。現不如與宋議和，立即北歸，別遣一軍逆先帝靈轝，收皇帝璽，召集諸王發喪，議定嗣位。那時大寶有歸，社稷自安，豈不善麼？」忽必烈大悟，遂與宋京定議，令納江北地，及歲奉銀絹各二十萬，乃退兵北去。並檄兀良合台，解潭州圍，留偏將張杰，閻旺，至新生磯趕築浮橋，渡兀良合台還師。
　　兀良合台奉檄，趨至湖北，由新生磯渡兵，不意後面卻有宋軍殺到。斯時蒙古兵已無心戀戰，趕緊飛渡，只有殿卒百數十人，不及隨行，被宋軍攻斷浮橋，一律殺死。看官道這宋軍從何而來？乃是賈似道用劉整計，命將夏貴躡敵歸路，僥倖圖功，偏偏遲了一步，只殺斃了一百多人，還報似道。似道想入非非，竟將稱臣奉幣的和議，隱匿不報。反捏稱諸路大捷，鄂圍始解，江、漢肅清，宗社危而復安，實萬世無疆的幸福。理宗覽表大喜，以似道有再造功，召令還朝。及似道將至，詔百官郊勞，如文彥博故事。既入覲，而獎再三，進封少師，爵衛國公。呂文德功列第一，授檢校少傅；高達為寧江軍承宣使；劉整知瀘州，兼潼川安撫副使；夏貴知淮安州，兼京東招撫使。孫虎臣為和州防禦使，范文虎為黃州武定諸軍都統制。向士璧、曹世雄以下，各加轉有差。
　　似道既得售欺，入操巨柄，第一著即從事報復。聞前時移節黃州，議出吳潛，累得惶恐終日，至此即欲將潛捽去，聊以洩憤。適值皇儲問題，延案未決，似道遂得乘機下手，設法傾陷。先是理宗嗣位，曾追封本生父希瓐為榮王，母全氏為夫人，以母弟與芮承嗣襲爵。理宗有子名緝，早年夭遊。後來妃嬪雖多，始終無子。至寶祐元年，理宗年逾半百，仍然乏嗣，乃令與芮子孜入宮，作為皇子，賜名曰禥，封永嘉郡王。越年，進封忠王。至鄂州解圍，賈似道以大捷入奏，理宗接連改元。出兵時已紀元開慶，回兵時又紀元景定。趁這賀捷的時候，便欲立忠王禥為太子。吳潛獨密奏道：「臣無彌遠才，忠王無陛下福。」〔理宗年力已衰，立儲原係要務。若忠王不足主器，何妨勸帝改立。吳潛乃出此語，殊屬未當。〕這兩語已忤上旨。似道就進陳立儲大計。並陰令侍御史劾潛謂：「冊立忠王，足慰眾望。潛獨倡為異議，居心殆不可問」云云。
　　理宗遂罷潛相位，竟令似道專政。似道遂申請立儲，即於景定元年六月，立忠王禥為皇太子。相傳禥母黃氏，係湖州德清縣人，與似道母胡氏本屬同邑，相去僅數里。兩婦皆係出寒微，均生貴子。黃氏以媵僕入榮邸，適與芮苦未生男，見她面目韶秀，乃密令侍寢，一索得男，就是忠王禥，黃氏卒得封為隆國夫人。但自處極謙，每遇邸第親戚，輒以禥子自稱，人頗譽她盛德。似道母胡氏，為民家婦，嘗出浣衣，遇似道父賈涉渡河，偶顧胡氏，不覺觸起情感。胡氏亦眉目含情，淺挑微逗，涉遂隨胡至家，問伊夫何在？胡答以未歸，兩下裡互相問答，間及諧褻。胡氏竟半推半就，一任涉摟抱入牀，寬衣解帶，成就好事。一度春風，竟結蚌胎。及伊夫回來，涉尚在婦家，向伊夫購婦。伊夫詢明底細，知涉已任朝官，自想勢不可敵，樂得做個人情，受了金錢，將婦給涉。涉竟攜婦歸任，〔婦已失節，自不如受金棄婦，伊夫可謂智民。〕未幾產下一子，名叫似道。既而胡色已衰，又被涉斥出，嫁為民妻。〔始愛終棄，涉亦負心。〕
　　及似道年長，始覓母歸養，性極嚴毅，似道頗加畏憚。當景定、咸淳〔係度宗年號，見後。〕年間，胡氏已受封秦、齊兩國夫人，屢入禁中，至與隆國夫人，嘗同寢處，恩寵甚渥。年至八十三乃卒，賜諡柔正，〔柔則有之，正則未也。〕賻贈無算。當時以一邑產兩貴婦，傳為奇事。〔事見《齊東野語》。〕
　　話休敘煩，且說忽必烈北還，到了開平，諸王莫哥合丹、〔一作哈丹。〕塔察兒等來會，願戴忽必烈為大汗，忽必烈佯不敢受。旭烈兀方鎮守西域，亦遣使勸進，忽必烈遂允所請，不待庫里爾泰會推許，竟登大位。即於宋理宗景定元年五月中，建元為中統元年。命劉秉忠、許衡等改定官制，立中書省總理政務，設樞密院掌握兵權，置御史臺管理黜陟，以下有寺、監、院、司、衛、府等名目，外官有行省、行臺、宣撫、廉訪諸官，牧民有路有府，有州有縣，一代規模，創始完備。命王文統為中書平章政事，統領眾官。授廉希憲為陝西、四川宣撫使，商挺為副。
　　希憲方就道，聞阿里不哥也稱帝和林，遣部下劉太平、霍魯懷等，至燕京慰諭人民。他即倍道前進，到了京兆，遣人誘執太平、魯懷，錮斃獄中。六盤守將渾塔海，正起兵應和林，和林守將阿藍答兒〔一作阿拉克岱爾。〕也領兵往會渾塔海。希憲亟令總帥汪良臣，率秦、鞏諸軍往討，再命別將八春，〔一作邊崇。〕領蜀卒四千為後援。忽必烈汗亦遣諸王合丹，統兵來會，三路俱進，與渾塔海等大戰甘州東。渾塔海敗死，阿藍答兒亦被殺，關、隴悉平。
　　忽必烈汗因遣郝經為國信使，至宋修好，通告即位，並促踐前日和約。經本任翰林侍讀學士，非行人職，因為王文統所忌，特地請遣。一面陰囑李璮潛師侵宋，為假手害經計。李璮不待經行，便出兵襲擊淮安，幸主管制置司事李庭芝，先事預防，把璮擊退。庭芝得升任淮東制置使，賈似道正令門客廖瑩中等，撰《福華編》，稱頌鄂功。忽接宿州來報，蒙古遣使郝經南來，請求入國日期。似道一想，經若入都，前議必將敗露，此事如何使得？隨即飛使止住郝經。偏郝經貽書三省及樞密院，且轉告淮東制置使李庭芝，欲指日入都。似道既接經書，復得李庭芝報聞，自思一不休，二不息，索性拘住了他，再作計較。〔只管眼前，不管日後。〕便命真州忠勇軍營，將經拘住。經上表有云，「願附魯連之義，排難解紛；豈如唐儉之徒，款兵誤國？」最後又上書數千言，無非以弭兵靖亂為宗旨，由小子節述如下云：
　　貴朝自太祖受命，建極啟運，創立規模，一本諸理。校其武功，有不逮漢、唐之初，而革弊政，弭兵凶，弱藩鎮，強京國，意慮深遠，貽厥孫謀，有盛於漢、唐之後者。嘗以為漢似乎夏，唐似乎商，而貴朝則似乎周，可以為後三代。夫有天下者，孰不欲九州四海，奄有混一。端委垂衣，而天下晏然穆清也哉？理有所不能，勢有所難必，亦安夫所遇之理而已。貴朝祖宗，深見夫此，持勒捏約，不肯少易。是以太祖開建大業，太宗不承基統，仁宗治效浹洽，神宗大有作為，高宗坐弭強敵，皆有其勢而弗乘，安於理而不妄為者也。今乃欲於遷徙戰伐之極，三百餘年之後，不為扶持安全之計，反斷生民之餘命，棄祖宗之良法，不以理以勢，不以守以戰。欲收奇功，取幸勝，為詭遇之舉，不亦誤乎？伏惟陛下之與本朝，初欲復前代故事，遣使納交，越國萬里。天地神人，皆知陛下之仁，計安生民之意，而氣數未合，小人交亂，雖行李往來，徒費道路，迄無成命。非兩朝之不幸，生民之不幸也。有繼好之使，而無止戈之君；有講信之名，而無修睦之實；有報聘之名，而無輸平之納；是以藉藉紛紛，不足以明信，而適足以長亂。我主上即位之初，推誠相與，唯恐不及。不知貴朝何故接納其使，拘於邊郡？蔽冪蒙覆，不使進退，一室宛轉，不睹天日。試問經有何罪，而窘迫至此耶？或者以為本朝兵亂，有隙可乘，必有如范山語楚子，以為晉君不在諸侯，而北方可圖，愚請以貴朝之事質之！熙豐之間，有意於強國矣，而卒莫能強；宣政之間，有意於恢復矣，百年之力，漫費於燕山九空費，而因以致變；開禧之間，又有意於進取矣，而隨得隨失，反致淮南之師；端平之間，再事夫收復矣，而徒敝師，徒失蜀、漢。是皆貴朝之事，且有為陛下所親見者。況本朝立國，根據綿括，包括海宇，未易搖蕩。太祖皇帝倡義漠北，一舉而取燕、遼，再舉而取河、朔，又再舉而取西夏，遂乃掇拾秦、雍，傾覆汴、蔡，穿澈巴、蜀，繞出大理，東西北皆際海，西南際江淮。自周、漢以來，未有大且強若是者。而其風俗淳厚，禁網疏闊，號令簡肅，是以夷夏之人，皆盡死力。豈得一朝變故，便致淪棄者乎？事至今日，貴朝宜皇皇汲汲，以應我主上美意，講信修睦，計安元元。而乃仍自置而不問，實有所未解者。抑天未厭亂，由是以締造兵禍耶？抑別有所蘊蓄耶？皆不可得而知也。竊謂必有構議之人，將以敝貴朝誤陛下者。就令貴朝所舉皆中，圖維皆獲，返舊京，奄山東，取河朔，剗白溝之界，上盧龍之塞，而本朝亦不失故物。若為之而不成，圖之而不獲，復欲洗兵江水，掛甲淮堧，而遂無事，殆恐不能。一有所失，後將若何？且貴朝光有天下，三百有餘年矣，舉祖宗三百年之成烈，再為博者之一擲，遂以干戈為玉帛，殺戮易民命，戰爭易禮樂，竊為陛下不取。或稽留使人，不為無故，或別有蓋藏之跡，亦宜明白指陳，不宜擯而不問，陳說不答，表請不報，嘿嘿而已，殆非貴朝之長策也。南望京華，無任待命！
　　這書上後，又不見報。驛吏反棘垣鑰戶，晝夜巡邏，欲以懾經。經語從人道：「我若受命不進，負罪本國。今已入宋境，死生進退，惟彼所命，我豈肯屈身辱國？汝等從我南來，亦宜忍死以待，揆諸天時人事，宋祚殆不遠了。」〔經實蒙古第一流人物。〕理宗聞有北使，語輔臣道：「北朝使來，應該與議。」似道奏稱：「和出彼謀，不應輕徇所請。倘以交鄰禮來，令他入見未遲。」〔看你能瞞到何時？〕理宗也即擱過一邊。蒙古遣官訪問經等所在，且以稽留信使，侵擾疆埸兩事，來詰宋吏。制置使李庭芝奏稱北使久留真州，應如何發落？偏宋廷一味延宕，毫無覆音。小子有詩歎道：
　　北來信使為尋盟，累表修和願息爭。
　　怪底權奸不解事，欺心敢把趙宗傾。
　　似道拘住郝經，已開敵釁。還要報復私讎，變更成法，眼見得菑害並至了。欲知後事，再閱後文。　　〔宋至賈似道專政，雖欲不亡，不可得矣。似道無專閫才，自知不足勝任，何不面請辭職？乃貪權忘位，謬膺節鉞，逗留漢陽，狼狽黃州，所有醜態，盡情畢露。且既知蒙古之遭喪，忽必烈之將退，而猶必遣使乞和，稱臣奉幣，果何為耶？膽怯若此，不應詭詞報捷，既諱敗以欺君，復拘使以怒敵，天下事豈有長令掩飾者？況郝經再三上書，志在靖亂，不務游說。若令其入見，婉詞與商，未始非弭兵息民之道，而乃幽之真州，自速其禍。謬誤至此，而理宗乃終不察也，如之何而不亡？〕

			　　卻說丁謂攬權用事，與李迪甚不相協。謂擅專黜陟，除吏多不使與聞，迪憤然語同列道：「迪起布衣至宰相，受恩深重。如有可報國，死且不恨。怎能黨附權幸，作自安計？」於是留心伺察，不使妄為。是時陳彭年已死，王欽若外調，劉承珪亦失勢，五鬼中幾至寥落。只有林特一人，尚溷跡朝班。謂欲引林特為樞密副使，迪不肯允。謂悻悻與爭，迪遂入朝面劾，奏稱：「丁謂罔上弄權，私結林特、錢惟演，且與曹利用、馮拯相為朋黨，攪亂朝事。寇準剛直，竟被遠謫，臣不願與姦臣共事，情願同他罷職，付御史臺糾正。」這數語非常激烈，惹動真宗怒意。竟命翰林學士劉筠草詔，左遷迪知鄆州，謂知河南府。翌日，謂入朝謝罪，真宗道：「身為大臣，如何或迪相爭？」謂跪對道：「臣何敢爭論！迪無故詈臣，臣不得不辯。如蒙陛下特恩赦宥，臣願留侍朝廷，勉酬萬一。」〔居然自作毛遂。〕真宗道：「卿果矢志無他，朕何嘗不欲留卿。」謂謝恩而出，竟自傳口詔，復至中書處視事。且命劉筠改草詔命。筠答道：「草詔已成，非奉特旨，不便改草。」〔名足副實，不愧竹筠。〕謂乃另召學士晏殊草制，仍復丁謂相位。筠慨然道：「奸人用事，何可一日與居？」因表請外用，奉命出知廬州。
　　既而真宗頒詔：「此後軍國大事，取旨如故。餘皆委皇太子同宰相樞密等，參議施行。」太子固辭不許，乃開資善堂議政。看官！你想太子年才十一，就使天縱聰明，終究少不更事。此詔一下，無非令劉后增權，丁謂加燄，內外固結，勢且益危。可巧王曾召回汴京，仍令參知政事，他卻不動聲色，密語錢惟演道：「太子幼沖，非中宮不能立。中宮非倚太子，人心亦未必歸附。為中宮計，能加恩太子，太子自平安了。太子得安，劉氏尚有不安麼？」〔先令母子一心，然後迎刃而解。〕惟演答道：「如參政言，纔算是國家大計呢！」當下入白劉后。后亦深信不疑。原來惟演性善逢迎，曾將同胞妹子嫁與劉美為妻。〔銀匠得配貴女，真是妻榮夫貴。〕因此與劉后為間接親戚，所有稟白，容易邀后親信。王曾不告他人，獨告惟演，就是此意。
　　過了天禧五年，真宗又改元乾興。大赦天下，封丁謂為晉國公，馮拯為魏國公，曹利用為韓國公。元宵這一日，親御東華門觀燈，非常欣慰。偏偏樂極悲生，數殘壽盡。仲春月內，真宗又復病發，連日不愈。遣使禱祀山川，病反加劇，未幾大漸。詔命太子禎即皇帝位，且面囑劉后道：「太子年幼，寇準、李迪，可托大事。」〔人之將死，其言也善。〕言至此，已不能成辭，溘然晏駕去了。總計真宗在位，改元五次，共二十六年，壽五十五歲。
　　劉后召丁謂、王曾等入直殿廬，恭擬遺詔。並說奉大行皇帝特命，由皇后處分軍國重事，輔太子聽政。曾即援筆起草，於皇后處分軍國重事間，嵌入一個「權」字。丁謂道：「中宮傳諭，並沒有權就意思，這權字如何添入！」曾正色道：「我朝無母后垂簾故事。今因皇帝沖年，特地從權，已是國家否運，加入權字，尚足示後。且增減制書，本相臣分內事，祖制原是特許。公為當今首輔，豈可不鄭重將事，自亂典型麼？」〔理直氣壯。〕謂乃默然。至草詔擬定，呈入宮禁。劉后已先聞曾言，不便改議，就把這詔書頒示中外。太子禎即位柩前，就是仁宗皇帝，尊劉后為皇太后，楊淑妃為皇太妃。中書樞密兩府，因太后臨朝，乃是宋朝創制，會集廷議。曾請如東漢故事，太后坐帝右側，垂簾聽政。丁謂道：「皇帝幼沖，凡事總須由太后處置。但教每月朔望，由皇帝召見群臣。遇有大政，由太后召對，輔臣議決。若尋常小事，即由押班傳奏禁中，蓋印頒行便了。」曾勃然道：「兩宮異處，柄歸宦官，豈不是隱兆禍機麼？」〔名論不刊。〕謂不以為然。群臣亦紛議未決。哪知謂竟潛結押班內侍雷允恭，密請太后手敕，竟如謂議頒發下來。大眾不敢反對，謂很是得意。雷允恭即由是擅權，還虧王曾正色立朝，宮廷內外，尚無他變。
　　嗣封涇王元儼為定王，贊拜不名。元儼係太宗第八子，素性嚴整，毅不可犯，內外崇憚丰彩，各稱為八大王。〔俗小說中誤稱德昭為八大王。〕命丁謂為司徒兼侍中尚書左僕射，馮拯為司空兼侍中樞密尚書右僕射，曹利用為尚書左僕射兼侍中。三人朋比為奸，謂尤驕恣。劉后因冊立時候，李迪諫阻，引為深恨。謂事事欲取太后歡心，更因與寇準有嫌，索性將兩人目為朋黨，復添入迪、準故友，奏請一一坐罪。太后自然照允，即命學士宋綬草詔，貶準為雷州司戶參軍，迪為衡州團練副使，連曹瑋也謫知萊州。王曾入語丁謂道：「罰重罪輕，還當斟酌。」謂捻鬚微笑道：「居停主人，恐亦未免。」曾乃不便固爭。原來準在京時，曾嘗將第舍假準，所以謂有此說。謂又授意宋綬，令加入「春秋無將，漢法不道」二語。綬雖不敢有違，但此外卻還說得含糊。及草詔成後，謂意未足，竟提筆添入四語，看官道他甚麼話兒？乃是「當醜徒干紀之際，屬先帝違豫之初，罹此震驚，遂致沈劇。」這種鍛鍊周內的文字，頒示都中。都人士莫不呼冤，也編成四句俚詞道：「欲得天下寧，須拔眼前丁。欲得天下好，不如召寇老。」謂不恤人言，遣使促迪速行，又令中官齎敕詣準，特賜錦囊，貯劍馬前，示將誅戮狀。準在道州，方與郡官宴飲，忽郡倅入報中使到來，有懸劍示威情形。郡官卻不禁失色，獨準形神自若，與郡官邀中使入庭，從容與語道：「朝廷若賜準死，願見敕書。」中使無可措辭，乃登堂授敕。準北面拜受，徐徐升階，邀中使入宴，至暮乃散。中使自去，準亦即往雷州。
　　是時真宗陵寢尚未告成，命丁謂兼山陵使，雷允恭為都監。允恭與判司天監邢中和，往勘陵址，中和語允恭道：「山陵上百步，即是佳穴，法宜子孫。但恐下面有石，兼且有水。」允恭道：「先帝嗣育不多，若令後世廣嗣，何妨移築陵寢。」中和道：「山陵事重，踏勘復按，必費時日，恐七月葬期，不及遵制，如何是好？」允恭道：「你儘管督工改築，我走馬入白太后，定必允從。」〔心尚可取，跡實專橫。〕中和唯唯而退。允恭即日還都，進謁太后，請改穿陵穴。太后道：「陵寢關係甚大，不應無端更改。」允恭道：「使先帝得宜子孫，豈非較善？」太后遲疑半晌，復道：「你去與山陵使商議，決定可否？」允恭乃出語丁謂。謂無異言，再入奏太后。太后才准所請，命監工使夏守恩，領工徒數萬名，改穿穴道。起初掘土數尺，即見亂石層疊，大小不一。好容易畚去亂石，忽湧出一泓清水，片刻間變成小池，工徒大嘩。夏守恩亦覺驚懼，不敢再令動工，即遣內使毛昌達奏聞。
　　太后責問允恭，並及丁謂。謂尚袒護允恭，但請另遣大臣按視。王曾挺然願往，當日就道。不到三日，即已回都。時已近夜，入宮求見，且請獨對。太后即召曾入內。曾叩首畢，竟密奏道：「臣奉旨按視陵寢，萬難改移。丁謂包藏禍心，暗中勾結允恭，擅移皇堂，置諸絕地。」〔此是王沂公用詐處，但為鋤奸計，不得不爾。〕太后聞言，不由的大怒道：「先帝待謂有恩，我待謂亦不薄，誰知他卻如此昧良。」隨語左右道：「快傳馮拯進來！」未幾馮拯進見，太后尚怒容滿面，嚴諭馮拯道：「可恨丁謂，負恩構禍，若不將他加刑，是沒有國法了。雷允恭外結大臣，更屬不法，你速發衛士拿下丁、雷，按律治罪！」馮拯聽了此旨，幾嚇得目定口呆，不能置詞。太后復道：「你敢是丁謂同黨麼？」〔一語驚人，使馮拯無可置喙。〕馮拯忙免冠叩首道：「臣何敢黨謂？但皇帝初承大統，即命誅大臣，恐駭天下耳目，還乞太后寬容！」〔仍是庇護。〕太后聽了，面色少霽，乃諭道：「既這般說，且去拿問雷允恭，再行定奪。」拯乃退出，即遵旨將允恭拿下，立即訊鞫定讞，勒令自盡。邢中和一併伏罪，並抄沒允恭家產，查出丁謂委托允恭，令後苑工匠造金酒器密書，及允恭托謂薦保管轄皇城司，及三司衙門書稿，並呈太后。太后召集廷臣，將原書取示，因宣諭道：「丁謂、允恭，交通不法，前日奏事，均言與卿等已經議決，所以多半照允。今營奉先帝陵寢，擅行改易，若非按視明白，幾誤大事。」馮拯等均俯伏道：「先帝登遐，政事統由丁、雷二人解決，他嘗稱得旨禁中，臣等莫辨虛實。幸賴聖明燭察，始知奸狀，這正是宗社幸福呢！」〔急忙自身卸火，這是小人常態。〕當下召中書舍人草諭，降丁謂為太子少保，分司西京。這諭旨榜示朝堂，頒布天下。擢王曾同平章事，呂夷簡、魯宗道參知政事，錢惟演為樞密使。
　　夷簡係蒙正從子，從前真宗封岱祀汾，兩過洛陽，均幸蒙正私第，且問蒙正諸子可否大用？蒙正答稱：「諸子無能，惟姪夷簡有宰相才。」及真宗還都，即召夷簡入直，累擢至知開封府，頗有政聲，至是乃入為參政。宗道曾為右正言，剛直無私，真宗嘗稱為魯直，故此時連類同升。王曾即請太后匡輔新君，每日垂簾聽政，太后方才允行。
　　先是丁謂家中，有女巫劉德妙，嘗相往來。德妙頗有姿色，與丁謂三子玘通姦，謂卻未曾察悉，但教她托詞老君，偽言禍福，借以動人。於是就謂家供老君法像，入夜設醮園中，每至夜靜更深，玘往交歡，彷彿一對露水夫妻。〔得其所哉！〕雷允恭亦嘗至謂家祈禱，及真宗崩後，德妙隨允恭入宮，得謁太后，應對詳明，談宮中過去事，無不具知，引得太后亦迷信起來。〔劉后聰穎，亦著鬼迷，況尋常婦女乎？〕德妙又持龜蛇二物入內，紿言出謂家山洞中，當是真武座前的龜蛇二將。謂又作龜蛇頌，說是混元皇帝，賜給德妙，俗稱龜蛇相交，〔德妙與玘通姦，應有此賜。〕太后亦將信將疑。至謂已坐罪，乃將德妙繫獄，令內侍刑訊。德妙一一吐實，當然坐罪，並貶謂為崖州司戶參軍。謂子玘奸案並發，一並除名。學士宋綬奉旨草詔，首四語即為「無將之戒，舊典甚明，不道之辜，常刑罔赦。」朝論稱快。〔報應何速？〕
　　謂竄謫崖州，須經過雷州境內，寇準遣使持一蒸羊，作為贈品。謂領謝後，且欲見準，準固辭不見。家僮謀刺謂報仇，準不許，杜門縱家僮飲博，及謂已去遠乃止。時人為之詠道：「若見雷州寇司戶，人生何處不相逢？」這兩語傳誦不衰。〔觀過知仁，於此可見？〕越年，準徙為衡州司馬，尚未赴任，忽患病劇，即遣人至洛中取通天犀帶，沐浴更衣，束帶整冠，向北面再拜，呼僕役拂拭臥具，就榻而逝。這通天犀帶係太宗所賜，夜視有光，稱為至寶，準因此必欲殮葬。返柩西京，道出公安，人皆路祭，插竹焚紙。逾月枯竹生筍，眾因為之立廟，號竹林寇公祠。準少年富貴，性喜豪奢，往往挾妓飲酒，不拘小節。有妾蒨桃以能詩名。準歿後十一年，始奉詔復官，賜諡忠愍。丁謂在崖州三年，轉徙雷州，又五年復徙道州。後以秘書監致仕，病歿光州。尚有詔賜錢十萬，絹百匹，這且無庸細表。
　　且說乾興元年十月，葬大行皇帝於永定陵，以天書殉葬，廟號真宗。越年改元天聖，罷錢惟演為保大節度使，知河南府，馮拯亦因疾免職。復召王欽若入都，用為同平章事。欽若復相兩年，旅進旅退，毫無建白，只言：「皇上初政，用人當循資格，不宜亂敘」，編成一幅官次圖，獻入宮廷，便算盡職，未幾病逝。仁宗後語輔臣道：「朕觀欽若所為，實是奸邪。」〔少年天子，便識奸邪，仁宗原非凡主。〕王曾答道：「誠如聖諭。」仁宗乃擢參政張智同平章事，召知河陽軍張旻為樞密使。從前太后微時，嘗寓旻家，旻待遇甚厚，因此得被寵命。樞密副使晏殊上言：「旻無勛績，不堪重任」，大拂太后本意。既而晏殊從幸玉清昭應宮，家人持笏後至，殊接笏後，怒擊家人，甚至折齒。太后有詞可借，遂遣殊出知宣州。〔晏殊亦太粗莽，太后實是有心。〕別令學士夏竦繼任。竦小有才，善事逢迎，因得遷副樞密。太后稱制數年，事無大小，悉由裁決，雖頗能任賢黜邪，旻不免有心專擅。一日，參政魯宗道進謁。太后忽問道：「唐武后何如？」宗道知太后命意，亟正笏直奏道：「武后實唐室罪人。」太后復問何故？宗道又申奏道：「幽嗣主，改國號，幾危社稷，尚得謂非罪人麼？」太后默然。嗣有內侍方仲弓，請立劉氏七廟，太后召問輔臣。大家尚未發言，宗道即出班前奏道：「天無二日，民無二王，劉氏若立七廟，將何以處嗣皇？」太后為之改容，乃將此議擱置。會兩宮同幸慈孝寺，太后乘輦先發，宗道上前挽住，並抗言道：「夫死從子，古有常經，太后母儀天下，不可以亂大法，貽譏後世。」語尚未畢，太后即命停輦，待帝駕先行，然後隨往。還有樞密使曹利用，自恃勛舊，氣燄逼人，太后亦頗加畏重，第呼他為侍中，未嘗稱名。獨宗道不少撓屈，會朝時輒據理與爭，於是宮廷內外，贈他一個美名，叫作魚頭參政。小子有詩詠道：
　　趙宗未替敢尊劉，扶弱鋤強弭國憂。
　　魯直當年書殿壁，如公才不愧魚頭。
　　天不假年，老成復謝，不到數載宗道等又溘逝了。欲知後事，且看下回。　　
　　劉太后垂簾聽政，多出丁謂、雷允恭之力，故丁、雷二人，得以重用，微王曾之正色立朝，恐蕭牆之禍，亦所難免。或謂宋室無垂簾故事，曾何不據理力爭，為探本澄源之計，乃僅齗齗於一權字，究屬何補？至若準之再貶，又以居停之嫌，不復與辯，毋亦所謂患得患失者歟？不知此王沂公之通變達權，而有以徐圖挽救者也。假使操切從事，勢且遭黜，徒市直名，何裨國事？試觀丁謂之終竄窮崖，雷允恭之卒歸賜死，乃知沂分之才識，非常人所可幾矣。賊臣已去，而呂、魯等連類同升，魚頭參政，才得成名，而劉太后亦有從諫如流之美，史家或歸美魯直，實則皆沂公之功，有以致之。故本回實傳頌沂公，而魯參政其次焉者也。
<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　〔苗、劉之平，雖尚易事，然非韓世忠之奮往直前，則前此未必即能驅逆，後此亦未必即能擒渠。高宗既已知其忠勇，則鎮守江、淮之舉，曷不付諸世忠，而乃囑諸擅離東京，未戰先逃之杜充，果奚為者？況令韓世忠、劉光世諸人，均受杜充節制，置庸駑於天閒之內，良驥固未肯屈服，即老馬亦豈肯低首乎？彼江、淮諸將之聞風而逃，安知不怨高宗之未知任帥，而預為解體也！若夫呂頤浩、張浚同入勤王，頤浩之心術膽量，不逮張浚遠甚，而高宗又專相之。武昌之巡幸未成，而奔杭，而奔越，而奔明州，甚且以航海之說進，亦思我能往，寇亦能往。豈一經入海，便得為安樂窩乎？以頤浩為相，以杜充為將，此高宗之所以再三播越也。〕
    </voice>
</speak>


			　　新綠漸長殘紅稀，美人清淚沾羅衣。

　　蝴蝶不管春歸否？只趁菜花黃處飛。

　　話表李廣聞番相前來納降，曰：「喚他進見。」小軍遵令出去。不移時，番相趨蹌而入。瞥見大帳外兵衛森嚴，心中欽佩。窺見大帳內，兩旁站立諸將，各各神威顯露，雄壯非常。見元帥李廣，更是英武逼人，不嚴而肅。婁英進帳，雙膝跪倒，口呼：「大元帥在上，紅毛國右相婁英參見元帥，冒死前來投誠。小邦向服天朝，本無謀叛之志，只因逃亡奸賊劉瑾、史洪基、花球等竄入我邦，以簧鼓之舌，百般煽惑，我國狼主遂誤信奸言。又因妖道助紂為虐，搖唇弄舌，以致我國狼主墮其術中，遽動大兵，侵犯天朝邊境，悔之無及。所幸一班奸賊，皆臨陣而亡，以此狼主俯志降心，但求元帥寬恕前愆，不加撻伐。故特遣婁英把劉瑾、史洪基、花球三人首級獻與麾下，上求元帥不咎既往，俯准納降，則我國狼主當感洪恩不盡矣。」言罷，叩頭不止。李廣聞言，故作發怒，把驚堂木一拍，喝道：「好大膽的番奴，敢以巧言蒙混。爾主行此大逆，自恃強固，久不入貢，我主寬慈仁厚，不即問罪。爾主不自量力，擅敢犯我邊疆，今既兵敗將亡，又復巧語花言，一用詭計，怎瞞本帥？諸將官，速把他斬訖，轅門示眾。」眾將答應「是」，方要近前捆綁，番相見元帥動怒，只嚇得膽裂魂飛，叩頭不已，復又哀求。蕭子世、楚雲故意勸解，婁英叩頭哀告曰：「小邦狼主如蒙元帥姑容，自此以後，定然歲歲來朝，年年入貢，不敢再生謀叛之心。尚乞元帥寬恩。」言罷，叩頭不止。李廣曰：「姑念爾一再哀求，又得軍師與副元帥竭力為爾解脫，爾可速把劉瑾等三人首級獻上，待本帥驗明是真，方恕爾君臣。」婁英聞言，遂立起走至帳外，把三顆首級獻上帳來。李廣逐一驗明，果然是真，遂令婁英曰：「爾速回去說與爾主，令他即日備齊貢物，修好降書，親自前來交納。若再玩視，延誤時日，可莫怪本帥率領雄兵渡洋，踏平爾邦。」婁英唯唯答應，叩頭相謝，退出。
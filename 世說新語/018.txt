

    
	
		
			棲逸第十八
			　　１阮步兵嘯，聞數百步。蘇門山中，忽有真人，樵伐者咸共傳說。阮籍往觀，見其人擁膝巖側，籍登嶺就之，箕踞相對。籍商略終古，上陳黃、農玄寂之道，下考三代盛德之美以問之，仡然不應。復敘有為之教、棲神導氣之術以觀之，彼猶如前，凝矚不轉。籍因對之長嘯。良久，乃笑曰：「可更作。」籍復嘯。意盡，退，還半嶺許，聞上然有聲，如數部鼓吹，林谷傳響，顧看，乃向人嘯也。　　２嵇康游於汲郡山中，遇道士孫登，遂與之游。康臨去，登曰：「君才則高矣，保身之道不足。」　　３山公將去選曹，欲舉嵇康；康與書告絕。　　４李廞是茂曾第五子，清貞有遠操，而少羸病，不肯婚宦。居在臨海，住兄侍中墓下。既有高名，王丞相欲招禮之，故辟為府掾。廞得牋命，笑曰：「茂弘乃復以一爵假人？」　　５何驃騎弟以高情避世，而驃騎勸之令仕，答曰：「予第五之名，何必減驃騎？」　　６阮光祿在東山，蕭然無事，常內足於懷。有人以問王右軍，右軍曰：「此君近不驚寵辱，雖古之沈冥，何以過此？」　　７孔車騎少有嘉遁意，年四十餘，始應安東命。未仕宦時，常獨寢，歌吹自箴誨。自稱孔郎，游散名山。百姓謂有道術，為生立廟，今猶有孔郎廟。　　８南陽劉驎之，高率善史傳，隱於陽岐。於時苻堅臨江，荊州刺史桓沖將盡訏謨之益，徵為長史，遣人船往迎，贈貺甚厚。驎之聞命，便升舟，悉不受所餉，緣道以乞窮乏，比至上明亦盡。一見沖，因陳無用，翛然而退。居陽岐積年，衣食有無常與村人共，值己匱乏，村人亦如之。甚厚為鄉閭所安。　　９南陽翟道淵與汝南周子南少相友，共隱於尋陽。庾太尉說周以當世之務，周遂仕。翟秉志彌固。其後周詣翟，翟不與語。　　１０孟萬年及弟少孤，居武昌陽新縣。萬年游宦，有盛名當世。少孤未嘗出，京邑人士思欲見之，乃遣信報少孤，云：「兄病篤」。狼狽至都，時賢見之者，莫不嗟重。因相謂曰：「少孤如此，萬年可死。」　　１１康僧淵在豫章，去郭數十里立精舍，旁連嶺，帶長川，芳林列於軒庭，清流激於堂宇。乃閒居研講，希心理味。庾公諸人多往看之。觀其運用吐納，風流轉佳，加已處之怡然，亦有以自得，聲名乃興。後不堪，遂出。　　１２戴安道既厲操東山，而其兄欲建式遏之功。謝太傅曰：「卿兄弟志業，何其太殊？」戴曰：「下官不堪其憂，家弟不改其樂。」　　１３許玄度隱在永興南幽穴中，每致四方諸侯之遺。或謂許曰：「嘗聞箕山人似不爾耳。」許曰：「筐篚苞苴，故當輕於天下之寶耳！」　　１４范宣未嘗入公門。韓康伯與同載，遂誘俱入郡，范便於車後趨下。　　１５郗超每聞欲高尚隱退者，輒為辦百萬資，並為造立居宇。在剡，為戴公起宅，甚精整。戴始往舊居，與所親書曰：「近至剡，如官舍。」郗為傅約亦辦百萬資，傅隱事差互，故不果遺。　　１６許掾好遊山水，而體便登陟。時人云：「許非徒有勝情，實有濟勝之具。」　　１７郗尚書與謝居士善，常稱：「謝慶緒識見雖不絕人，可以累心處都盡。」　　


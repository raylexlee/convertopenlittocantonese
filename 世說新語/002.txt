

    
	
		
			言語第二
			　　１邊文禮見袁奉高，失次序。奉高曰：「昔堯聘許由，面無怍色。先生何為顛倒衣裳？」文禮答曰：「明府初臨，堯德未彰，是以賤民顛倒衣裳耳。」　　２徐孺子年九歲，嘗月下戲，人語之曰：「若令月中無物，當極明邪？」徐曰：「不然。譬如人眼中有瞳子，無此必不明。」　　３孔文舉年十歲，隨父到洛。時李元禮有盛名，為司隸校尉。詣門者，皆雋才清稱及中表親戚乃通。文舉至門，謂吏曰：「我是李府君親。」既通，前坐。元禮問曰：「君與僕有何親？」對曰：「昔先君仲尼與君先人伯陽有師資之尊，是僕與君奕世為通好也。」元禮及賓客莫不奇之。太中大夫陳韙後至，人以其語語之，韙曰：「小時了了，大未必佳。」文舉曰：「想君小時必當了了。」韙大踧踖。　　４孔文舉有二子，大者六歲，小者五歲。晝日父眠，小者牀頭盜酒飲之，大兒謂曰：「何以不拜？」答曰：「偷，那得行禮！」　　５孔融被收，中外惶怖。時融兒大者九歲，小者八歲，二兒故琢釘戲，了無遽容。融謂使者曰：「冀罪止於身，二兒可得全不？」兒徐進曰：「大人豈見覆巢之下，復有完卵乎？」尋亦收至。　　６潁川太守髡陳仲弓。客有問元方：「府君如何？」元方曰：「高明之君也。」「足下家君如何？」曰：「忠臣孝子也。」客曰：「易稱：『二人同心，其利斷金；同心之言，其臭如蘭。』何有高明之君，而刑忠臣孝子者乎？」元方曰：「足下言何其謬也！故不相答。」客曰：「足下但因傴為恭而不能答。」元方曰：「昔高宗放孝子孝己，尹吉甫放孝子伯奇，董仲舒放孝子符起。唯此三君，高明之君；唯此三子，忠臣孝子。」客慚而退。　　７荀慈明與汝南袁閬相見，問潁川人士，慈明先及諸兄。閬笑曰：「士但可因親舊而已乎？」慈明曰：「足下相難，依據者何經？」閬曰：「方問國士，而及諸兄，是以尤之耳。」慈明曰：「昔者祁奚內舉不失其子，外舉不失其讎，以為至公。公旦文王之詩，不論堯、舜之德而頌文、武者，親親之義也。春秋之義，內其國而外諸夏。且不愛其親而愛他人者，不為悖德乎？」　　８禰衡被魏武謫為鼓吏，正月半試鼓，衡揚枹為漁陽摻撾，淵淵有金石聲，四坐為之改容。孔融曰：「禰衡罪同胥靡，不能發明王之夢。」魏武慚而赦之。　　９南郡龐士元聞司馬德操在潁川，故二千里候之。至，遇德操採桑，士元從車中謂曰：「吾聞丈夫處世，當帶金佩紫，焉有屈洪流之量，而執絲婦之事？」德操曰：「子且下車。子適知邪徑之速，不慮失道之迷。昔伯成耦耕，不慕諸侯之榮；原憲桑樞，不易有官之宅。何有坐則華屋，行則肥馬，侍女數十，然後為奇？此乃許、父所以慷慨，夷、齊所以長歎。雖有竊秦之爵，千駟之富，不足貴也。」士元曰：「僕生出邊垂，寡見大義，若不一叩洪鍾，伐雷鼓，則不識其音響也！」　　１０劉公幹以失敬罹罪。文帝問曰：「卿何以不謹於文憲？」楨答曰：「臣誠庸短，亦由陛下綱目不疏。」　　１１鍾毓、鍾會少有令譽，年十三，魏文帝聞之，語其父鍾繇曰：「可令二子來。」於是敕見。毓面有汗，帝曰：「卿面何以汗？」毓對曰：「戰戰惶惶，汗出如漿。」復問會：「卿何以不汗？」對曰：「戰戰慄慄，汗不敢出。」　　１２鍾毓兄弟小時，值父晝寢，因共偷服藥酒。其父時覺，且託寐以觀之。毓拜而後飲，會飲而不拜。既而問毓何以拜，毓曰：「酒以成禮，不敢不拜。」又問會何以不拜，會曰：「偷本非禮，所以不拜。」　　１３魏明帝為外祖母築館於甄氏，既成，自行視，謂左右曰：「館當以何為名？」侍中繆襲曰：「陛下聖思齊於哲王，罔極過於曾、閔。此館之興，情鍾舅氏，宜以『渭陽』為名。」　　１４何平叔云：「服五石散，非唯治病，亦覺神明開朗。」　　１５嵇中散語趙景真：「卿瞳子白黑分明，有白起之風，恨量小狹。」趙云：「尺表能審璣衡之度，寸管能測往復之氣。何必在大，但問識如何耳。」　　１６司馬景王東爭，取上黨李喜，以為從事中郎。因問喜曰：「昔先公辟君不就，今孤召君，何以來？」喜對曰：「先公以禮見待，故得以禮進退；明公以法見繩，喜畏法而至耳。」　　１７鄧艾口吃，語稱「艾艾」。晉文王戲之曰：「卿云『艾艾』，定是幾艾？」對曰：「『鳳兮鳳兮』，故是一鳳。」　　１８嵇中散既被誅，向子期舉郡計入洛，文王引進，問曰：「聞君有箕山之志，何以在此？」對曰：「巢、許狷介之士，不足多慕。」王大咨嗟。　　１９晉武帝始登阼，探策得「一」。王者世數，繫此多少。帝既不說，群臣失色，莫能有言者。侍中裴楷進曰：「臣聞天得一以清，地得一以寧，侯王得一以為天下貞。」帝說，群臣歎服。　　２０滿奮畏風。在晉武帝坐，北窗作琉璃屏，實密似疏，奮有難色。帝笑之，奮答曰：「臣猶吳牛，見月而喘。」　　２１諸葛靚在吳，於朝堂大會。孫皓問：「卿字仲思，為何所思？」對曰：「在家思孝，事君思忠，朋友思信，如斯而已。」　　２２蔡洪赴洛，洛中人問曰：「幕府初開，群公辟命，求英奇於仄陋，採賢雋於巖穴。君吳、楚之士，亡國之餘，有何異才而應斯舉？」蔡答曰：「夜光之珠，不必出於孟津之河；盈握之璧，不必採於崑崙之山。大禹生於東夷，文王生於西羌。聖賢所出，何必常處。昔武王伐紂，遷頑民於洛邑，得無諸君是其苗裔乎？」　　２３諸名士共至洛水戲，還，樂令問王夷甫曰：「今日戲樂乎？」王曰：「裴僕射善談名理，混混有雅致；張茂先論史、漢，靡靡可聽；我與王安豐說延陵、子房，亦超超玄著。」　　２４王武子、孫子荊各言其土地人物之美。王云：「其地坦而平，其水淡而清，其人廉且貞。」孫云：「其山嶵嵬以嵯峨，其水㳌渫而揚波，其人磊砢而英多。」　　２５樂令女適大將軍成都王穎，王兄長沙王執權於洛，遂搆兵相圖。長沙王親近小人，遠外君子，凡在朝者，人懷危懼。樂令既允朝望，加有婚親，群小讒於長沙。長沙嘗問樂令，樂令神色自若，徐答曰：「豈以五男易一女。」由是釋然，無復疑慮。　　２６陸機詣王武子，武子前置數斛羊酪，指以示陸曰：「卿江東何以敵此？」陸云：「有千里蒓羹，但未下鹽豉耳。」　　２７中朝有小兒，父病，行乞藥。主人問病，曰：「患瘧也。」主人曰：「尊侯明德君子，何以病瘧？」答曰：「來病君子，所以為瘧耳。」　　２８崔正熊詣都郡，都郡將姓陳，問正熊：「君去崔杼幾世？」答曰：「民去崔杼，如明府之去陳恒。」　　２９元帝始過江，謂顧驃騎曰：「寄人國土，心常懷慚。」榮跪對曰：「臣聞王者以天下為家，是以耿、亳無定處，九鼎遷洛邑，願陛下勿以遷都為念。」　　３０庾公造周伯仁，伯仁曰：「君何所欣說而忽肥？」庾曰：「君復何所憂慘而忽瘦？」伯仁曰：「吾無所憂，直是清虛日來，滓穢日去耳。」　　３１過江諸人，每至美日，輒相邀新亭，藉卉飲宴。周侯中坐而歎曰：「風景不殊，正自有山河之異！」皆相視流淚。唯王丞相愀然變色曰：「當共戮力王室，克復神州，何至作楚囚相對！」　　３２衛洗馬初欲渡江，形神慘悴，語左右云：「見此芒芒，不覺百端交集。苟未免有情，亦復誰能遣此！」　　３３顧司空未知名，詣王丞相。丞相小極，對之疲睡。顧思所以叩會之，因謂同坐曰：「昔每聞元公道公協贊中宗，保全江表。體小不安，令人喘息。」丞相因覺，謂顧曰：「此子珪璋特達，機警有鋒。」　　３４會稽賀生，體識清遠，言行以禮。不徒東南之美，實為海內之秀。　　３５劉琨雖隔閡寇戎，志存本朝。謂溫嶠曰：「班彪識劉氏之復興，馬援知漢光之可輔。今晉祚雖衰，天命未改，吾欲立功於河北，使卿延譽於江南，子其行乎？」溫曰：「嶠雖不敏，才非昔人，明公以桓、文之姿，建匡立之功，豈敢辭命！」　　３６溫嶠初為劉琨使來過江。於時，江左營建始爾，綱紀未舉。溫新至，深有諸慮。既詣王丞相，陳主上幽越、社稷焚滅、山陵夷毀之酷，有黍離之痛。溫忠慨深烈，言與泗俱；丞相亦與之對泣。敘情既畢，便深自陳結，丞相亦厚相酬納。既出，歡然言曰：「江左自有管夷吾，此復何憂！」　　３７王敦兄含，為光祿勛。敦既逆謀，屯據南州，含委職奔姑孰。王丞相詣闕謝。司徒、丞相、揚州官僚問訊，倉卒不知何辭。顧司空時為揚州別駕，援翰曰：「王光祿遠避流言，明公蒙塵路次，群下不寧，不審尊體起居何如？」　　３８郗太尉拜司空，語同坐曰：「平生意不在多，值世故紛紜，遂至台鼎。朱博翰音，實愧於懷。」　　３９高坐道人不作漢語。或問此意，簡文曰：「以簡應對之煩。」　　４０周僕射雍容好儀形。詣王公，初下車，隱數人，王公含笑看之。既坐，傲然嘯詠。王公曰：「卿欲希嵇、阮邪？」答曰：「何敢近舍明公，遠希嵇、阮！」　　４１庾公嘗入佛圖，見臥佛，曰：「此子疲於津梁。」於時以為名言。　　４２摯瞻曾作四郡太守、大將軍戶曹參軍，復出作內史。年始二十九。嘗別王敦，敦謂瞻曰：「卿年未三十，已為萬石，亦太早。」瞻曰：「方於將軍，少為太早；比之甘羅，已為太老。」　　４３梁國楊氏子九歲，甚聰惠。孔君平詣其父，父不在，乃呼兒出。為設果，果有楊梅。孔指以示兒曰：「此是君家果。」兒應聲答曰：「未聞孔雀是夫子家禽。」　　４４孔廷尉以裘與從弟沈，沈辭不受。廷尉曰：「晏平仲之儉，祠其先人，豚肩不掩豆，猶狐裘數十年，卿復何辭此！」於是受而服之。　　４５佛圖澄與諸石游，林公曰：「澄以石虎為海鷗鳥。」　　４６謝仁祖年八歲，謝豫章將送客。爾時語已神悟，自參上流。諸人咸共歎之，曰：「年少，一坐之顏回。」仁祖曰：「坐無尼父，焉別顏回？」　　４７陶公疾篤，都無獻替之言，朝士以為恨。仁祖聞之，曰：「時無豎刁，故不貽陶公話言。」時賢以為德音。　　４８竺法深在簡文坐，劉尹問：「道人何以游朱門？」答曰：「君自見朱門，貧道如游蓬戶。」或云卞令。　　４９孫盛為庾公記室參軍，從獵，將其二兒俱行，庾公不知，忽於獵場見齊莊，時年七八歲，庾謂曰：「君亦復來邪？」應聲答曰：「所謂『無小無大，從公於邁』。」　　５０孫齊由、齊莊二人，小時詣庾公。公問齊由何字，答曰：「字齊由。」公曰：「欲何齊邪？」曰：「齊許由。」齊莊何字，答曰：「字齊莊。」公曰：「欲何齊？」曰：「齊莊周。」公曰：「何不慕仲尼而慕莊周？」對曰：「聖人生知，故難企慕。」庾公大喜小兒對。　　５１張玄之、顧敷是顧和中外孫，皆少而聰惠，和並知之，而常謂顧勝。親重偏至，張頗不懨。於時張年九歲，顧年七歲，和與俱至寺中，見佛般泥洹像，弟子有泣者，有不泣者。和以問二孫。玄謂：「被親故泣，不被親故不泣。」敷曰：「不然。當由忘情故不泣，不能忘情故泣。」　　５２庾法暢造庾太尉，握麈尾至佳。公曰：「此至佳，那得在？」法暢曰：「廉者不求，貪者不與，故得在耳。」　　５３庾穉恭為荊州，以毛扇上武帝，武帝疑是故物。侍中劉劭曰：「柏梁云構，工匠先居其下；管弦繁奏，鍾、夔先聽其音。穉恭上扇，以好不以新。」庾後聞之，曰：「此人宜在帝左右。」　　５４何驃騎亡後，征褚公入。既至石頭，王長史、劉尹同詣褚。褚曰：「真長何以處我？」真長顧王曰：「此子能言。」褚因視王，王曰：「國自有周公。」　　５５桓公北征，經金城，見前為瑯邪時種柳，皆已十圍，慨然曰：「木猶如此，人何以堪！」攀枝執條，泫然流淚。　　５６簡文作撫軍時，嘗與桓宣武俱入朝，更相讓在前，宣武不得已而先之，因曰：「伯也執殳，為王前驅。」簡文曰：「所謂『無小無大，從公於邁。』」　　５７顧悅與簡文同年，而髮早白。簡文曰：「卿何以先白？」對曰：「蒲柳之姿，望秋而落；松柏之質，經霜彌茂。」　　５８桓公入峽，絕壁天懸，騰波迅急，乃歎曰：「既為忠臣，不得為孝子，如何？」　　５９初，熒惑入太微，尋廢海西，簡文登阼，復入太微，帝惡之。時郗超為中書，在直。引超入曰：「天命修短，故非所計。政當無復近日事不？」超曰：「大司馬方將外固封疆，內鎮社稷，必無若此之慮。臣為陛下以百口保之。」帝因誦庾仲初詩曰：「志士痛朝危，忠臣哀主辱。」聲甚淒厲。郗受假還東，帝曰：「致意尊公，家國之事，遂至於此。由是身不能以道匡衛，思患預防。愧歎之深，言何能喻？」因泣下流襟。　　６０簡文在暗室中坐，召宣武，宣武至，問上何在。簡文曰：「某在斯。」世人以為能。　　６１簡文入華林園，顧謂左右曰：「會心處不必在遠，翳然林水，便自有濠、濮間想也，覺鳥獸禽魚自來親人。」　　６２謝太傅語王右軍曰：「中年喪於哀樂，與親友別，輒作數日惡。」王曰：「年在桑榆，自然至此，正賴絲竹陶寫，恒恐兒輩覺，損欣樂之趣。」　　６３支道林常養數匹馬。或言：「道人畜馬不韻。」支曰：「貧道重其神駿。」　　６４劉尹與桓宣武共聽講禮記。桓云：「時有入心處，便覺咫尺玄門。」劉曰：「此未關至極，自是金華殿之語。」　　６５羊秉為撫軍參軍，少亡，有令譽，夏侯孝若為之敘，極相贊悼。羊權為黃門侍郎，侍簡文坐。帝問曰：「夏侯湛作羊秉敘，絕可想。是卿何物？有後不？」權潸然對曰：「亡伯令問夙彰，而無有繼嗣；雖名播天聽，然胤絕聖世。」帝嗟慨久之。　　６６王長史與劉真長別後相見，王謂劉曰：「卿更長進。」答曰：「此若天之自高耳。」　　６７劉尹云：「人想王荊產佳，此想長松下當有清風耳。」　　６８王仲祖聞蠻語不解，茫然曰：「若使介葛盧來朝，故當不昧此語。」　　６９劉真長為丹陽尹，許玄度出都，就劉宿，牀帷新麗，飲食豐甘。許曰：「若保全此處，殊勝東山。」劉曰：「卿若知吉凶由人，吾安得不保此！」王逸少在坐，曰：「令巢、許遇稷、契，當無此言。」二人並有愧色。　　７０王右軍與謝太傅共登冶城，謝悠然遠想，有高世之志。王謂謝曰：「夏禹勤王，手足胼胝；文王旰食，日不暇給。今四郊多壘，宜人人自效；而虛談費務，浮文妨要，恐非當今所宜。」謝答曰：「秦任商鞅，二世而亡，豈清言致患邪？」　　７１謝太傅寒雪日內集，與兒女講論文義，俄而雪驟，公欣然曰：「白雪紛紛何所似？」兄子胡兒曰：「撒鹽空中差可擬。」兄女曰：「未若柳絮因風起。」公大笑樂。即公大兄無奕女，左將軍王凝之妻也。　　７２王中郎令伏玄度、習鑿齒論青楚人物，臨成，以示韓康伯，康伯都無言。王曰：「何故不言？」韓曰：「無可無不可。」　　７３劉尹云：「清風朗月，輒思玄度。」　　７４荀中郎在京口，登北固望海云：「雖未睹三山，便自使人有凌雲意。若秦、漢之君，必當褰裳濡足。」　　７５謝公云：「賢聖去人，其間亦邇。」子姪未之許，公歎曰：「若郗超聞此語，必不至河漢。」　　７６支公好鶴，住剡東山有人遺其雙鶴，少時翅長欲飛，支意惜之，乃鎩其翮。鶴軒翥不復能飛，乃反顧翅垂頭，視之如有懊喪意。林曰：「既有凌霄之姿，何肯為人作耳目近玩！」養令翮成，置使飛去。　　７７謝中郎經曲阿後湖，問左右：「此是何水？」答曰：「曲阿湖。」謝曰：「故當淵注渟箸，納而不流。」　　７８晉武帝每餉山濤恒少，謝太傅以問子弟，車騎答曰：「當由欲者不多，而使與者忘少。」　　７９謝胡兒語庾道季：「諸人莫當就卿談，可堅城壘。」庾曰：「若文度來，我以偏師待之；康伯來，濟河焚舟。」　　８０李弘度常歎不被遇。殷揚州知其家貧，問：「君能屈志百里不？」李答曰：「北門之歎，久已上聞；窮猿奔林，豈暇擇木？」遂授剡縣。　　８１王司州至吳興印渚中看，歎曰：「非唯使人情開滌，亦覺日月清朗。」　　８２謝萬作豫州都督，新拜，當西之都邑，相送累日，謝疲頓。於是高侍中往，徑就謝坐，因問：「卿今仗節方州，當疆理西蕃，何以為政？」謝粗道其意。高便為謝道形勢，作數百語。謝遂起坐。高去後，謝追曰：「阿酃故粗有才具。」謝因此得終坐。　　８３袁彥伯為謝安南司馬，都下諸人送至瀨鄉。將別，既自淒惘，歎曰：「江山遼落，居然有萬里之勢！」　　８４孫綽賦遂初，築室畎川，自言見止足之分。齋前種一松樹，恒自手壅治之。高世遠時亦鄰居，語孫曰：「松樹子非不楚楚可憐，但永無棟樑用耳！」孫曰：「楓柳雖合抱，亦何所施？」　　８５桓征西治江陵城甚麗，會賓僚出江津望之，云：「若能目此城者，有賞。」顧長康時為客，在坐，目曰：「遙望層城，丹樓如霞。」桓即賞以二婢。　　８６王子敬語王孝伯曰：「羊叔子自復佳耳，然亦何與人事，故不如銅雀台上妓。」　　８７林公見東陽長山曰：「何其坦迤！」　　８８顧長康從會稽還，人問山川之美，顧云：「千巖競秀，萬壑爭流，草木蒙籠其上，若雲興霞蔚。」　　８９簡文崩，孝武年十餘歲立，至暝不臨。左右啟：「依常應臨。」帝曰：「哀至則哭，何常之有？」　　９０孝武將講孝經，謝公兄弟與諸人私庭講習。車武子難苦問謝，謂袁羊曰：「不問則德音有遺，多問則重勞二謝。」袁曰：「必無此嫌。」車曰：「何以知爾？」袁曰：「何嘗見明鏡疲於屢照，清流憚於惠風？」　　９１王子敬云：「從山陰道上行，山川自相映發，使人應接不暇。若秋冬之際，尤難為懷。」　　９２謝太傅問諸子姪：「子弟亦何預人事，而正欲使其佳？」諸人莫有言者，車騎答曰：「譬如芝蘭玉樹，欲使其生於階庭耳。」　　９３道壹道人好整飾音辭，從都下還東山，經吳中。已而會雪下，未甚寒，諸道人問在道所經。壹公曰：「風霜固所不論，乃先集其慘澹；郊邑正自飄瞥，林岫便已浩然。」　　９４張天錫為涼州刺史，稱制四隅。既為苻堅所禽，用為侍中。後於壽陽俱敗，至都，為孝武所器。每入言論，無不竟日。頗有嫉己者，於坐問張：「北方何物可貴？」張曰：「桑椹甘香，鴟鴞革響，淳酪養性，人無嫉心。」　　９５顧長康拜桓宣武墓，作詩云：「山崩溟海竭，魚鳥將何依！」人問之曰：「卿憑重桓乃爾，哭之狀其可見乎？」顧曰：「鼻如廣莫長風，眼如懸河決溜。」或曰：「聲如震雷破山，淚如傾河注海。」　　９６毛伯成既負其才氣，常稱：「寧為蘭摧玉折，不作蕭敷艾榮。」　　９７范寧作豫章，八日請佛有板，眾僧疑，或欲作答。有小沙彌在坐末，曰：「世尊默然，則為許可。」眾從其義。　　９８司馬太傅齋中夜坐，於時天月明淨，都無纖翳，太傅歎為佳。謝景重在坐，答曰：「意謂乃不如微雲點綴。」太傅因戲謝曰：「卿居心不靜，乃復強欲滓穢太清邪？」　　９９王中郎甚愛張天錫，問之曰：「卿觀過江諸人，經緯江左軌轍，有何偉異？後來之彥，復何如中原？」張曰：「研求幽邃，自王、何以還；因時修制，荀、樂之風。」王曰：「卿知見有餘，何故為苻堅所制？」答曰：「陽消陰息，故天步屯蹇，否剝成象，豈足多譏？」　　１００謝景重女適王孝伯兒，二門公甚相愛美。謝為太傅長史，被彈；王即取作長史，帶晉陵郡。太傅已構嫌孝伯，不欲使其得謝，還取作咨議，外示縶維，而實以乖間之。及孝伯敗後，太傅繞東府城行散，僚屬悉在南門，要望候拜。時謂謝曰：「王寧異謀，云是卿為其計。」謝曾無懼色，斂笏對曰：「樂彥輔有言：『豈以五男易一女？』」太傅善其對，因舉酒勸之曰：「故自佳，故自佳。」　　１０１桓玄義興還後，見司馬太傅，太傅已醉，坐上多客。問人云：「桓溫來欲作賊，如何？」桓玄伏不得起。謝景重時為長史，舉板答曰：「故宣武公黜昏暗，登聖明，功超伊、霍，紛紜此議，裁之聖鑒。」太傅曰：「我知，我知。」即舉酒云：「桓義興，勸卿酒！」桓出謝過。　　１０２宣武移鎮南州，制街衢平直。人謂王東亭曰：「丞相初營建康，無所因承，而制置紆曲，方此為劣。」東亭曰：「此丞相乃所以為巧。江左地促，不如中國。若使阡陌條暢，則一覽而盡，故紆餘委曲，若不可測。」　　１０３桓玄詣殷荊州，殷在妾房晝眠，左右辭不之通。桓後言及此事，殷云：「初不眠，縱有此，豈不有賢賢易色也！」　　１０４桓玄問羊孚：「何以共重吳聲？」羊曰：「當以其妖而浮。」　　１０５謝混問羊孚：「何以器舉瑚璉？」羊曰：「故當以為接神之器。」　　１０６桓玄既篡位，後御牀微陷，群臣失色。侍中殷仲文進曰：「當由聖德淵重，厚地所以不能載。」時人善之。　　１０７桓玄既篡位，將改置直館，問左右：「虎賁中郎省應在何處？」有人答曰：「無省。」當時殊忤旨。問：「何以知無？」答曰：「潘岳秋興賦敘曰：『余兼虎賁中郎將，寓直散騎之省。』」玄咨嗟稱善。　　１０８謝靈運好戴曲柄笠，孔隱士謂曰：「卿欲希心高遠，何不能遺曲蓋之貌？」謝答曰：「將不畏影者，未能忘懷。」　　


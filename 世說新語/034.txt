

    
	
		
			紕漏第三十四
			　　１王敦初尚主，如廁，見漆箱盛乾棗，本以塞鼻，王謂廁上亦下果，食遂至盡。既還，婢擎金澡盤盛水，琉璃碗盛澡豆；因倒著水中而飲之，謂是乾飯！群婢莫不掩口而笑之。　　２元皇初見賀司空，言及吳時事，問：「孫皓燒鋸截一賀頭，是誰？」司空未得言，元皇自憶曰：「是賀劭！」司空流涕曰：「臣父遭遇無道，創巨痛深，無以仰答明詔。」元皇愧慚，三日不出。　　３蔡司徒渡江，見彭蜞，大喜曰：「蟹有八足，加以二螯。」令烹之。既食，吐下委頓，方知非蟹。後向謝仁祖說此事。謝曰：「卿讀《爾雅》不熟，幾為〈勸學〉死。」　　４任育長年少時，甚有令名。武帝崩，選百二十挽郎，一時之秀彥，育長亦在其中；王安豐選女婿，從挽郎搜其勝者，且擇取四人，任猶在其中。童少時神明可愛，時人謂育長影亦好。自過江，便失志。王丞相請先度時賢共至石頭迎之，猶作疇日相待；一見便覺有異。坐席竟，下飲，便問人云：「此為茶？為茗？」覺有異色，乃自申明云：「向問飲為熱、為冷耳。」嘗行從棺邸下度，流涕悲哀。王丞相聞之曰：「此是有情癡！」　　５謝虎子嘗上屋熏鼠。胡兒既無由知父為此事，聞人道「癡人有作此者」。戲笑之。時道此，非復一過。太傅既了己之不知，因其言次，語胡兒曰：「世人以此謗中郎，亦言我共作此。」胡兒懊熱，一月日閉齋不出。太傅虛託引己之過，以相開悟，可謂德教。　　６殷仲堪父病虛悸，聞牀下蟻動，謂是牛鬥。孝武不知是殷父，問仲堪：「有一殷，病如此不？」仲堪流涕而起曰：「臣『進退維谷』。」　　７虞嘯父為孝武侍中，帝從容問曰：「卿在門下，初不聞有所獻替。」虞家富，近海，謂帝望其意氣，對曰：「天時尚煗，䱥魚蝦䱹未可致，尋當有所上獻。」帝撫掌大笑。　　８王大喪後，朝論或云：「國寶應作荊州。」國寶主簿夜函白事云：「荊州事已行。」國寶大喜，而夜開閤，喚綱紀話勢，雖不及作荊州，而意色甚恬。曉遣參問，都無此事。即喚主簿數之曰：「卿何以誤人事邪？」　　９王大將軍初尚主，豫武帝會；既升殿，覺上不平，如坑阱中行。乃顧看四坐，無出其右者，意尋得定。　　


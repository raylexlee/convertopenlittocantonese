

    
	
		
			捷悟第十一
			　　１楊德祖為魏公主簿，時作相國門，始構榱桷，魏武自出看，使人題門作「活」字，便去。楊見，即令壞之。既竟，曰：「門中『活』，『闊』字；王正嫌門大也。」　　２人餉魏武一桮酪，魏武啖少許，蓋頭上題為「合」字以示眾，眾莫能解。次至楊脩，修便啖，曰：「公教人啖一口也，復何疑？」　　３魏武嘗過曹娥碑下，楊脩從。碑背上見題作「黃絹、幼婦、外孫、齏臼」八字。魏武謂脩曰：「卿解不？」答曰：「解。」魏武曰：「卿未可言，待我思之。」行三十里，魏武乃曰：「吾已得。」令脩別記所知。脩曰：「黃絹，色絲也，於字為「絕」；幼婦，少女也，於字為「妙」；外孫，女子也，於字為「好」；齏臼，受辛也，於字為「辭」；所謂「絕妙好辭」也。」魏武亦記之，與修同，乃歎曰：「我才不及卿，乃覺三十里。」　　４魏武征袁本初，治裝餘有數十斛竹片，咸長數寸，眾並謂不堪用，正令燒除。太祖甚惜，思所以用之，謂可為竹椑楯，而未顯其言；馳使問主簿楊德祖。應聲答之，與帝正同。眾伏其辯悟。　　５王敦引軍垂至大桁，明帝自出中堂。溫嶠為丹陽尹，帝令斷大桁；故未斷，帝大怒，瞋盛，左右莫不悚懼。召諸公來，嶠至，不謝，但求酒及炙。王導須臾至，徒跣下地，謝曰：「天威在顏，遂使溫嶠不容得謝。」嶠於是下謝，帝迺釋然。諸公共歎王機悟名言。　　６郗司空在北府，桓宣武惡其居兵權。郗於事機素暗，遣箋詣桓：「方欲共獎王室，修復園陵。」世子嘉賓出行，於道上聞信至，急取箋；視竟，寸寸毀裂，便回還更作箋，自陳老病，不堪人間，欲乞閒地自養。宣武得箋大喜，即詔轉公督五郡、會稽太守。　　７王東亭作宣武主簿，嘗春月與石頭兄弟乘馬出郊野。時彥同游者，連鑣俱進，唯東亭一人常在前，覺數十步。諸人莫之解。石頭等既疲倦。俄而乘輿向，諸人皆似從官，唯東亭奕奕常自在前。其悟攝如此。　　


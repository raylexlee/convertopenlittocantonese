

    
	
		
			夙慧第十二
			　　１賓客詣陳太丘宿，太丘使元方、季方炊。客與太丘論議，二人進火，俱委而竊聽。炊忘著箅，飯落釜中。太丘問：「炊何不餾？」元方、季方長跪曰：「大人與客語，乃俱竊聽，炊忘著箅，今皆成糜。」太丘曰：「爾頗有所識不？」對曰：「彷彿志之。」二子長跪俱說，更相易奪，言無遺失。太丘曰：「如此但糜自可，何必飯也！」　　２何晏年七歲，明慧若神，魏武奇愛之；以晏在宮內，因欲以為子。晏乃畫地令方，自處其中。人問其故，答曰：「何氏之廬也。」魏武知之，即遣還外。　　３晉明帝年數歲，坐元帝膝上。有人從長安來，元帝問洛下消息，潸然流涕。明帝問何以致泣，具以東渡意告之；因問明帝：「汝意謂長安何如日遠？」答曰：「日遠。不聞人從日邊來，居然可知。」元帝異之。明日，集群臣宴會，告以此意，更重問之。乃答曰：「日近！」元帝失色，曰：「爾何故異昨日之言邪？」答曰：「舉目見日，不見長安。」　　４司空顧和與時賢共清言。張玄之、顧敷是中外孫，年並七歲，在牀邊戲。於時聞語，神情如不相屬；瞑於燈下，二小兒共敘客主之言，都無遺失。顧公越席而提其耳曰：「不意衰宗，復生此寶。」　　５韓康伯年數歲，家酷貧，至大寒，止得襦，母殷夫人自成之，令康伯捉熨斗，謂康伯曰：「且箸襦，尋作複㡓。」乃云：「已足，不復須㡓。」母問其故，答曰：「火在斗中而柄尚熱。今既著襦，下亦當暖，故不須耳。」母甚異之，知為國器。　　６晉孝武年十三四，時冬天，晝日不箸複衣，但箸單練衫五六重，夜則累茵褥。謝公諫曰：「體宜令有常。陛下晝過冷，夜過熱，恐非攝養之術？」帝曰：「晝動夜靜。」謝公出，歎曰：「上理不減先帝！」　　７桓宣武薨，桓南郡年五歲。服始除，桓車騎與送故文武別，因指語南郡：「此皆汝家故吏佐。」玄應聲慟哭，酸感傍人。車騎每自目己坐曰：「靈寶成人，當以此坐還之！」鞠愛過所生焉。　　




    
	
		
			企羨第十六
			　　１王丞相拜司空，桓廷尉作兩髻，葛裙、策杖路邊窺之，歎曰：「人言阿龍超，阿龍故自超！」不覺至台門。　　２王丞相過江，自說昔在洛水邊，數與裴成公、阮千里諸賢共談道。羊曼曰：「人久自以此許卿，何須復爾？」王曰：「亦不言我須此，但欲爾時不可得耳！」　　３王右軍得人以《蘭亭集序》方《金谷詩序》，又以己敵石崇；甚有欣色。　　４王司州先為庾公記室參軍，後取殷浩為長史。始到，庾公欲遣王使下都；王自啟求住，曰：「下官希見盛德；淵源始至，猶貪與少日周旋。」　　５郗嘉賓得人以己比苻堅，大喜。　　６孟昶未達時，家在京口，嘗見王恭乘高輿，被鶴氅裘；於時微雪，昶於籬間窺之，歎曰：「此真神仙中人也！」　　


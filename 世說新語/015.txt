

    
	
		
			自新第十五
			　　１周處年少時，凶彊俠氣，為鄉里所患；又義興水中有蛟，山中有邅跡虎，並皆暴犯百姓；義興人謂為「三橫」，而處尤劇。或說處殺虎斬蛟，實冀「三橫」唯餘其一。而處即刺殺虎，又入水擊蛟，蛟或浮或沒，行數十里，處與之俱。經三日三夜，鄉里皆謂已死，更相慶。處竟殺蛟而出，聞里人相慶，始知為人情所患，有自改意，乃自吳尋二陸。平原不在，正見清河，具以情告，並云：「欲自修改，而年已蹉跎，終無所成！」清河曰：「古人貴朝聞夕死，況君前途尚可？且人患志之不立，亦何憂令名不彰邪？」處遂自改勵，終為忠臣孝子。　　２戴淵少時，游俠不治行檢，嘗在江，淮間攻掠商旅。陸機赴假還洛，輜重甚盛，淵使少年掠劫；淵在岸上，據胡牀，指麾左右，皆得其宜。淵既神姿峰穎，雖處鄙事，神氣猶異。機於船屋上遙謂之曰：「卿才如此，亦復作劫邪？」淵便泣涕，投劍歸機，辭厲非常，機彌重之；定交，作筆薦焉。過江，仕至征西將軍。　　


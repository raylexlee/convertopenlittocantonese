

    
	
		
			黜免第二十八
			　　１諸葛宏在西朝，少有清譽，為王夷甫所重。時論亦以擬王。後為繼母族黨所讒，誣之為狂逆。將遠徙，友人王夷甫之徒，詣檻車與別。宏問：「朝廷何以徙我？」王曰：「言卿狂逆。」宏曰：「逆則應殺，狂何所徙？」　　２桓公入蜀，至三峽中，部伍中有得猿子者。其母緣岸哀號，行百餘里不去；遂跳上船，至便即絕。破視其腹中，腸皆寸寸斷。公聞之，怒，命黜其人。　　３殷中軍被廢，在信安，終日恒書空作字。揚州吏民尋義逐之，竊視，唯作「咄咄怪事」四字而已。　　４桓公坐有參軍椅蒸薤，不時解，共食者又不助；而椅終不放。舉坐皆笑。桓公曰：「同盤尚不相助，況復危難乎？」敕令免官。　　５殷中軍廢後，恨簡文，曰：「上人著百尺樓上，儋梯將去。」　　６鄧竟陵免官後赴山陵，過見大司馬桓公。公問之曰：「卿何以更瘦？」鄧曰：「有愧於叔達，不能不恨於破甑！」　　７桓宣武既廢太宰父子，仍上表曰：「應割近情，以存遠計；若除太宰父子，可無後憂。」簡文手答表曰：「所不忍言，況過於言？」宣武又重表，辭轉苦切。簡文復手答曰：「若使晉室靈長，明公便應奉行此詔；如大運去矣，請避賢路！」桓公讀詔，手戰汗流，於此乃止。太宰父子遠徙新安。　　８桓玄敗後，殷仲文還為大司馬咨議，意似二三，非復往日。大司馬府廳前，有一老槐，甚扶疏；殷因月朔，與眾在廳，視槐良久，歎曰：「槐樹婆娑，無復生意！」　　９殷仲文既素有名望，自謂必當阿衡朝政；忽作東陽太守，意甚不平。及之郡，至富陽，慨然歎曰：「看此山川形勢，當復出一孫伯符！」　　


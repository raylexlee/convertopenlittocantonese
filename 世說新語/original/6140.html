<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>世說新語 - 　黜免第二十八</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>黜免第二十八</font></h4>
			　　１諸葛宏在西朝，少有清譽，為王夷甫所重。時論亦以擬王。後為繼母族黨所讒，誣之為狂逆。將遠徙，友人王夷甫之徒，詣檻車與別。宏問：「朝廷何以徙我？」王曰：「言卿狂逆。」宏曰：「逆則應殺，狂何所徙？」<br>　　２桓公入蜀，至三峽中，部伍中有得猿子者。其母緣岸哀號，行百餘里不去；遂跳上船，至便即絕。破視其腹中，腸皆寸寸斷。公聞之，怒，命黜其人。<br>　　３殷中軍被廢，在信安，終日恒書空作字。揚州吏民尋義逐之，竊視，唯作「咄咄怪事」四字而已。<br>　　４桓公坐有參軍椅蒸薤，不時解，共食者又不助；而椅終不放。舉坐皆笑。桓公曰：「同盤尚不相助，況復危難乎？」敕令免官。<br>　　５殷中軍廢後，恨簡文，曰：「上人著百尺樓上，儋梯將去。」<br>　　６鄧竟陵免官後赴山陵，過見大司馬桓公。公問之曰：「卿何以更瘦？」鄧曰：「有愧於叔達，不能不恨於破甑！」<br>　　７桓宣武既廢太宰父子，仍上表曰：「應割近情，以存遠計；若除太宰父子，可無後憂。」簡文手答表曰：「所不忍言，況過於言？」宣武又重表，辭轉苦切。簡文復手答曰：「若使晉室靈長，明公便應奉行此詔；如大運去矣，請避賢路！」桓公讀詔，手戰汗流，於此乃止。太宰父子遠徙新安。<br>　　８桓玄敗後，殷仲文還為大司馬咨議，意似二三，非復往日。大司馬府廳前，有一老槐，甚扶疏；殷因月朔，與眾在廳，視槐良久，歎曰：「槐樹婆娑，無復生意！」<br>　　９殷仲文既素有名望，自謂必當阿衡朝政；忽作東陽太守，意甚不平。及之郡，至富陽，慨然歎曰：「看此山川形勢，當復出一孫伯符！」<br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
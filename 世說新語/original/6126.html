<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>世說新語 - 　容止第十四</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>容止第十四</font></h4>
			　　１魏武將見匈奴使，自以形陋，不足雄遠國，使崔季珪代，帝自捉刀立牀頭。既畢，令間諜問曰：「魏王何如？」匈奴使答曰：「魏王雅望非常；然牀頭捉刀人，此乃英雄也。」魏武聞之，追殺此使。<br>　　２何平叔美姿儀，面至白。魏明帝疑其傅粉，正夏月，與熱湯餅。既啖，大汗出，以朱衣自拭，色轉皎然。<br>　　３魏明帝使后弟毛曾與夏侯玄共坐，時人謂「蒹葭倚玉樹」。<br>　　４時人目夏侯太初「朗朗如日月之入懷」，李安國「頹唐如玉山之將崩。」<br>　　５嵇康身長七尺八寸，風姿特秀。見者歎曰：「蕭蕭肅肅，爽朗清舉。」或云：「肅肅如松下風，高而徐引。」山公曰：「嵇叔夜之為人也，巖巖若孤松之獨立；其醉也，傀俄若玉山之將崩。」<br>　　６裴令公目王安豐：「眼爛爛如巖下電。」<br>　　７潘岳妙有姿容，好神情。少時挾彈出洛陽道，婦人遇者，莫不連手共縈之。左太沖絕醜，亦復效岳游遨，於是群嫗齊共亂唾之，委頓而返。<br>　　８王夷甫容貌整麗，妙於談玄，恒捉玉柄麈尾與，手都無分別。<br>　　９潘安仁、夏侯湛並有美容，喜同行，時人謂之連璧。<br>　　１０裴令公有雋容姿，一旦有疾至困，惠帝使王夷甫往看。裴方向壁臥，聞王使至，強回視之。王出，語人曰：「雙眸閃閃若巖下電，精神挺動，體中故小惡。」<br>　　１１有人語王戎曰：「嵇延祖卓卓如野鶴之在雞群。」答曰：「君未見其父耳。」<br>　　１２裴令公有雋容儀，脫冠冕，粗服亂頭皆好，時人以為「玉人」。見者曰：「見裴叔則，如玉山上行，光映照人。」<br>　　１３劉伶身長六尺，貌甚醜悴，而悠悠忽忽，土木形骸。<br>　　１４驃騎王武子是衛玠之舅，雋爽有風姿。見玠，輒歎曰：「珠玉在側，覺我形穢。」<br>　　１５有人詣王太尉，遇安豐、大將軍、丞相在坐。往別屋，見季胤、平子。還，語人曰：「今日之行，觸目見琳瑯珠玉。」<br>　　１６王丞相見衛洗馬，曰：「居然有羸形，雖復終日調暢，若不堪羅綺。」<br>　　１７王大將軍稱太尉：「處眾人中，似珠玉在瓦石間。」<br>　　１８庾子嵩長不滿七尺，腰帶十圍，頹然自放。<br>　　１９衛玠從豫章至下都，人久聞其名，觀者如堵牆。玠先有羸疾，體不堪勞，遂成病而死，時人謂看殺衛玠。<br>　　２０周伯仁道桓茂倫：「嶔崎歷落可笑人。」或云謝幼輿言。<br>　　２１周侯說王長史父：「形貌既偉，雅懷有概，保而用之，可作諸許物也。」<br>　　２２祖士少見衛君長云：「此人有旄杖下形。」<br>　　２３石頭事故，朝廷傾覆，溫忠武與庾文康投陶公求救。陶公云：「肅祖顧命不見及。且蘇峻作亂，釁由諸庾，誅其兄弟，不足以謝天下。」於時庾在溫船後，聞之，憂怖無計。別日，溫勸庾見陶，庾猶豫未能往。溫曰：「溪狗我所悉，卿但見之，必無憂也。」庾風姿神貌，陶一見便改觀，談宴竟日，愛重頓至。<br>　　２４庾太尉在武昌，秋夜氣佳景清，使吏殷浩、王胡之之徒登南樓理詠，音調始遒，聞函道中有屐聲甚厲，定是庾公。俄而率左右十許人步來，諸賢欲起避之，公許云：「諸君少住，老子於此處興復不淺。」因便據胡牀，與諸人詠謔，竟坐甚得任樂。後王逸少下，與丞相言及此事，丞相曰：「元規爾時風范，不得不小頹。」右軍答曰：「唯丘壑獨存。」<br>　　２５王敬豫有美形，問訊王公。王公撫其肩曰：「阿奴恨才不稱！」又云：「敬豫事事似王公。」<br>　　２６王右軍見杜弘治，歎曰：「面如凝脂，眼如點漆，此神仙中人。」時人有稱王長史形者，蔡公曰：「恨諸人不見杜弘治耳！」<br>　　２７劉尹道桓公：鬢如反蝟皮，眉如紫石稜，自是孫仲謀、司馬宣王一流人。<br>　　２８王敬倫風姿似父。作侍中，加授桓公，公服從大門入。桓公望之曰：「大奴固自有鳳毛。」<br>　　２９林公道王長史：「斂衿作一來，何其軒軒韶舉！」<br>　　３０時人目王右軍「飄如游雲，矯如驚龍。」<br>　　３１王長史嘗病，親疏不通。林公來，守門人遽啟之曰：「一異人在門，不敢不啟。」王笑曰：「此必林公。」<br>　　３２或以方謝仁祖不乃重者，桓大司馬曰：「諸君莫輕道，仁祖企腳北窗下彈琵琶，故自有天際真人想。」<br>　　３３王長史為中書郎，往敬和許。爾時積雪，長史從門外下車，步入尚書，著公服，敬和遙望，歎曰：「此不復似世中人！」<br>　　３４簡文作相王時，與謝公共詣桓宣武。王珣先在內，桓語王：「卿嘗欲見相王，可住帳裡。」二客既去。桓謂王曰：「定如何？」王曰：「相王作輔自然湛若神君。公亦萬夫之望，不然，僕射何得自沒？」<br>　　３５海西時，諸公每朝，朝堂猶暗；唯會稽王來，軒軒如朝霞舉。<br>　　３６謝車騎道謝公：「游肆復無乃高唱，但恭坐捻鼻顧睞，便自有寢處山澤間儀。」<br>　　３７謝公云：「見林公雙眼黯黯明黑。」孫興公見林公：「稜稜露其爽。」<br>　　３８庾長人與諸弟入吳，欲住亭中宿。諸弟先上，見群小滿屋，都無相避意。長仁曰：「我試觀之。」乃策杖將一小兒，始入門，諸客望其神姿，一時退匿。<br>　　３９有人歎王恭形茂者，云：「濯濯如春月柳。」<br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>世說新語 - 　賞譽第八</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>賞譽第八</font></h4>
			　　１陳仲舉嘗歎曰：「若周子居者，真治國之器！譬諸寶劍，則世之干將。」<br>　　２世目李元禮：「謖謖如勁松下風。」<br>　　３謝子微見許子將兄弟，曰：「平輿之淵，有二龍焉！」見許子政弱冠之時，歎曰：「若許子政者，有榦國之器！正色忠謇，則陳仲舉之匹；伐惡退不肖，范孟博之風。」<br>　　４公孫度目邴原：「所謂雲中白鶴，非燕雀之網所能羅也。」<br>　　５鍾士季目王安豐：「阿戎了了解人意。」謂：「裴令公之談，經日不竭。」吏部郎闕，文帝問其人於鍾會，會曰：「裴楷清通，王戎簡要，皆其選也。」於是用裴。<br>　　６王濬沖、裴叔則二人，總角詣鍾士季，須臾去後，客問鍾曰：「向二童何如？」鍾曰：「裴楷清通，王戎簡要。後二十年，此二賢當為吏部尚書，冀爾時天下無復滯才。」<br>　　７諺曰：「後來領袖有裴秀。」<br>　　８裴令公目夏侯太初：「肅肅如入廊廟中，不脩敬而人自敬。」一曰：「如入宗廟，琅琅但見禮樂器。」「見鍾士季，如觀武庫，森森但睹矛戟在前。見傅蘭碩，汪翔靡所不有。見山巨源，如登山臨下，幽然深遠。」<br>　　９羊公還洛，郭奕為野王令；羊至界，遣人要之，郭便自往。既見，歎曰：「羊叔子何必減郭太業！」復往羊許，小悉還，又歎曰：「羊叔子去人遠矣！」羊既去，郭送之彌日，一舉數百里；遂以出境免官，復歎曰：「羊叔子何必減顏子！」<br>　　１０王戎目山巨源：「如璞玉渾金，人皆欽其寶，莫知名其器。」<br>　　１１羊長和父繇，與太傅祜同堂相善；仕至車騎掾，早卒。長和兄弟五人，幼孤；祜來哭，見長和哀容舉止，宛若成人，乃歎曰：「從兄不亡矣！」<br>　　１２山公舉阮咸為吏部郎，目曰：「清真寡慾，萬物不能移也。」<br>　　１３王戎目阮文業：「清倫有鑒識，漢元以來，未有此人。」<br>　　１４武元夏目裴、王曰：「戎尚約，楷清通。」<br>　　１５庾子嵩目和嶠：「森森如千丈松，雖磊砢有節目，施之大廈，有棟樑之用。」<br>　　１６王戎云：「太尉神姿高徹，如瑤林瓊樹，自然是風塵外物。」<br>　　１７王汝南既除所生服，遂停墓所。兄子濟每來拜墓，略不過叔，叔亦不候濟；脫時過止，寒溫而已。後聊試問近事，答對甚有音辭，出濟意外，濟極惋愕。仍與語，轉造精微。濟先略無子姪之敬，既聞其言，不覺懍然，心形俱肅。遂留共語，彌日累夜。濟雖雋爽，自視缺然，乃喟然歎曰：「家有名士，三十年而不知！」濟去，叔送至門。濟從騎有一馬，絕難乘，少能騎者。濟聊問叔：「好騎乘不？」曰：「亦好爾。」濟又使騎難乘馬；叔姿形既妙，回策如縈，名騎無以過之。濟益歎其難測，非復一事。既還，渾問濟：「何以暫行累日？」濟曰：「始得一叔。」渾問其故，濟具歎述如此。渾曰：「何如我？」濟曰：「濟以上人。」武帝每見濟，輒以湛調之，曰：「卿家癡叔死未？」濟常無以答；既而得叔後，武帝又問如前，濟曰：「臣叔不癡。」稱其實美。帝曰：「誰比？」濟曰：「山濤以下，魏舒以上。」於是顯名；年二十八，始宦。<br>　　１８裴僕射，時人謂為言談之林藪。<br>　　１９張華見褚陶，語陸平原曰：「君兄弟龍躍雲津，顧彥先鳳鳴朝陽，謂東南之寶已盡，不意復見褚生。」陸曰：「公未睹不鳴不躍者耳！」<br>　　２０有問秀才：「吳舊姓何如？」答曰：「吳府君，聖王之老成，明時之雋乂；朱永長，理物之至德，清選之高望；嚴仲弼，九臯之鳴鶴，空谷之白駒；顧彥先，八音之琴瑟，五色之龍章；張威伯，歲寒之茂松，幽夜之逸光；陸士衡、士龍，鴻鵠之裴回，懸鼓之待槌。凡此諸君，以洪筆為鉏耒，以紙札為良田，以玄默為稼穡，以義理為豐年，以談論為英華，以忠恕為珍寶；箸文章為錦繡，蘊五經為繒帛；坐謙虛為席薦，張義讓為帷幙，行仁義為室宇，修道德為廣宅。」<br>　　２１人問王夷甫：「山巨源義理何如？是誰輩？」王曰：「此人初不肯以談自居，然不讀《老》《莊》，時聞其詠，往往與其旨合。」<br>　　２２洛中雅雅有三嘏：劉粹字純嘏，宏字終嘏，漠字沖嘏。是親兄弟，王安豐甥，並是王安豐女婿；宏，真長祖也。洛中錚錚馮惠卿，名蓀，是播子。蓀與邢喬俱司徒李胤外孫，及胤子順並知名。時稱：「馮才清，李才明，純粹邢。」<br>　　２３衛伯玉為尚書令，見樂廣與中朝名士談議，奇之曰：「自昔諸人沒已來，常恐微言將絕。今乃復聞斯言於君矣！」命子弟造之，曰：「此人，人之水鏡也，見之，若披雲霧睹青天！」<br>　　２４王太尉曰：「見裴令公精明朗然，籠蓋人上，非凡識也！若死而可作，當與之同歸。」或云王戎語。<br>　　２５王夷甫自歎：「我與樂令談，未嘗不覺我言為煩。」<br>　　２６郭子玄有雋才，能言《老》《莊》，庾敳嘗稱之，每曰：「郭子玄何必減庾子嵩！」<br>　　２７王平子目太尉：「阿兄形似道，而神鋒太雋。」太尉答曰：「誠不如卿落落穆穆。」<br>　　２８太傅府有三才：劉慶孫長才，潘陽仲大才，裴景聲清才。<br>　　２９林下諸賢，各有雋才子：籍子渾，器量弘曠；康子紹，清遠雅正；濤子簡，疏通高素；咸子瞻，虛夷有遠志；瞻弟孚，爽朗多所遺；秀子純、悌，並令淑有清流；戎子萬子，有大成之風，苗而不秀；唯伶子無聞。凡此諸子，唯瞻為冠；紹、簡亦見重當世。<br>　　３０庾子躬有廢疾，甚知名；家在城西，號曰「城西公府」。<br>　　３１王夷甫語樂令：「名士無多人，故當容平子知。」<br>　　３２王太尉云：「郭子玄語議，如懸河寫水，注而不竭。」<br>　　３３司馬太傅府多名士，一時雋異。庾文康云：「見子嵩在其中，常自神王。」<br>　　３４太傅東海王鎮許昌，以王安期為記事參軍，雅相知重。敕世子毗曰：「夫學之所益者淺，體之所安者深；閑習禮度，不如式瞻儀形；諷味遺言，不如親承音旨。王參軍人倫之表，汝其師之。」或曰：「王、趙、鄧三參軍，人倫之表，汝其師之。」謂安期、鄧伯道、趙穆也。袁宏作《名士傳》，直云「王參軍」；或云趙家先猶有此本。<br>　　３５庾太尉少為王眉子所知；庾過江，歎王曰：「庇其宇下，使人忘寒暑。」<br>　　３６謝幼輿曰：「友人王眉子，清通簡暢；嵇延祖，弘雅劭長；董仲道，卓犖有致度。」<br>　　３７王公目太尉：「巖巖清峙，壁立千仞。」<br>　　３８庾太尉在洛下，問訊中郎，中郎留之云：「諸人當來！」尋溫元甫、劉王喬、裴叔則俱至，酬酢終日。庾公猶憶劉、裴之才雋，元甫之清中。<br>　　３９蔡司徒在洛，見陸機兄弟住參佐廨中。三間瓦屋，士龍住東頭，士衡住西頭。士龍為人，文弱可愛；士衡長七尺餘，聲作鍾聲，言多慷慨。<br>　　４０王長史是庾子躬外孫，丞相目子躬云：「入理泓然，我已上人。」<br>　　４１庾太尉目庾中郎：「家從談談之許！」<br>　　４２庾公目中郎：「神氣融散，差如得上。」<br>　　４３劉琨稱祖車騎為朗詣，曰：「少為王敦所歎。」<br>　　４４時人目庾中郎：「善於託大，長於自藏。」<br>　　４５王平子邁世有雋才，少所推服；每聞衛玠言，輒歎息絕倒。<br>　　４６王大將軍與元皇表云：「舒風概簡正，允作雅人，自多於邃，最是臣少所知拔。中間夷甫、澄見語：『卿知處明、茂弘。茂弘已有令名，真副卿清論；處明，親疏無知之者。吾常以卿言為意，絕未有得，恐已悔之？』臣慨然曰：『君以此試，頃來始乃有稱之者！」言常人正自患知之使過，不知使負實。」<br>　　４７周侯於荊州敗績，還，未得用；王丞相與人書曰：「雅流宏器，何可得遺？」<br>　　４８時人欲題目高坐而未能，桓廷尉以問周侯，周侯曰：「可謂卓朗。」桓公曰：「精神淵箸。」<br>　　４９王大將軍稱其兒云：「其神候似欲可。」<br>　　５０卞令目叔向：「朗朗如百間屋。」<br>　　５１王敦為大將軍，鎮豫章。衛玠避亂從洛投敦，相見欣然，談話彌日。於時謝鯤為長史，敦謂鯤曰：「不意永嘉之中，復聞正始之音。阿平若在，當復絕倒！」<br>　　５２王平子與人書，稱其兒「風氣日上，足散人懷」。<br>　　５３胡母彥國吐佳言如屑，後進領袖。<br>　　５４王丞相云：「刁玄亮之察察，戴若思之巖巖，卞望之之峰岠。」<br>　　５５大將軍語右軍：「汝是我佳子弟，當不減阮主簿。」<br>　　５６世目周侯：「嶷如斷山」。<br>　　５７王丞相招祖約夜語，至曉不眠；明旦有客，公頭鬢未理，體亦小倦。客曰：「公昨夜如似失眠？」公曰：「昨夜與士少語，遂使人忘疲。」<br>　　５８王大將軍與丞相書，稱楊朗曰：「世彥識器理致，才隱明斷。既為國器，且是楊侯準之子。位望絕為陵遲，卿亦足與之處。」<br>　　５９何次道往丞相許，丞相以麈尾指坐，呼何共坐，曰：「來！來！此是君坐。」<br>　　６０丞相治揚州廨舍，案行而言曰：「我正為次道治此爾！」何少為王公所重，故屢發此歎。<br>　　６１王丞相拜司徒，而歎曰：「劉王喬若過江，我不獨拜公。」<br>　　６２王藍田為人晚成，時人乃謂之癡。王丞相以其東海子，辟為掾。常集聚，王公每發言，眾人競贊之，述於末坐曰：「主非堯舜，何得事事皆是？」丞相甚相歎賞。<br>　　６３世目楊朗：「沈審經斷。」蔡司徒云：「若使中朝不亂，楊氏作公方未已。」謝公云：「朗是大才。」<br>　　６４劉萬安，即道真從子，庾公所謂「灼然玉舉」。又云：「千人亦見，百人亦見。」<br>　　６５庾公為護軍，屬桓廷尉覓一佳吏，乃經年。桓後遇見徐寧，而知之，遂致於庾公，曰：「人所應有，其不必有；人所應無，己不必無，真海岱清士。」<br>　　６６桓茂倫云：「褚季野皮裡陽秋。」謂其裁中也。<br>　　６７何次道嘗送東人，瞻望見賈寧在後輪中，曰：「此人不死，終為諸侯上客！」<br>　　６８杜弘治墓崩，哀容不稱。庾公顧謂諸客曰：「弘治至羸，不可以致哀。」又曰：「弘治哭，不可哀。」<br>　　６９世稱「庾文康為豐年玉，穉恭為荒年穀。」庾家論云：「是文康稱恭為荒年穀，庾長仁為豐年玉。」<br>　　７０世目：「杜弘治標鮮，季野穆少。」<br>　　７１有人目杜弘治：「標鮮清令，盛德可風，可樂詠也。」<br>　　７２庾公云：「逸少國舉。」故庾倪為碑文云：「拔萃國舉。」<br>　　７３庾穉恭與桓溫書，稱：「劉道生日夕在事，大小殊快。義懷通樂既佳，且足作友，正實良器。推此與君，同濟艱不者也。」<br>　　７４王藍田拜揚州，主簿請諱。教云：「亡祖、先君，名播海內，遠近所知；內諱不出於外。餘無所諱。」<br>　　７５蕭中郎，孫承公婦父。劉尹在撫軍坐，時擬為太常。劉尹云：「蕭祖周不知便可作三公不？自此以還，無所不堪。」<br>　　７６謝太傅未冠，始出西，詣王長史，清言良久。去後，苟子問曰：「向客何如尊？」長史曰：「向客亹亹，為來逼人。」<br>　　７７王右軍語劉尹：「故當共推安石。」劉尹曰：「若安石東山志立，當與天下共推之。」<br>　　７８謝公稱藍田：「掇皮皆真。」<br>　　７９桓溫行，經王敦墓邊過，望之云：「可兒！可兒！」<br>　　８０殷中軍道王右軍，云：「逸少清貴人，吾於之甚至，一時無所後！」<br>　　８１王仲祖稱殷淵源：「非以長勝人，處長亦勝人。」<br>　　８２王司州與殷中軍語，歎云：「己之府奧，早已傾寫而見；殷陣勢浩汗，眾源未可得測。」<br>　　８３王長史謂林公：「真長可謂『金玉滿堂』。」林公曰：「『金玉滿堂』，復何為簡選？」王曰：「非為簡選，直致言處自寡耳。」<br>　　８４王長史道江道群：「人可應有，乃不必有；人可應無，己必無。」<br>　　８５會稽孔沈、魏顗、虞球、虞存、謝奉，並是四族之雋，於時之傑。孫興公目之曰：「沈為孔家金，顗為魏家玉，虞為長、琳宗，謝為弘道伏。」<br>　　８６王仲祖、劉真長造殷中軍談；談竟，俱載去。劉謂王曰：「淵源真可。」王曰：「卿故墮其雲霧中。」<br>　　８７劉尹每稱王長史云：「性至通，而自然有節。」<br><br>　　８８王右軍道謝萬石：「在林澤中，為自遒上。」歎林公：「器明神雋。」道祖士少：「風領毛骨，恐沒世不復見如此人。」道劉真長：「標雲柯而不扶疏。」<br>　　８９簡文目庾赤玉：「省率治除。」謝仁祖云：「庾赤玉胸中無宿物。」<br>　　９０殷中軍道韓太常曰：「康伯少自標置，居然是出群器；及其發言遣辭，往往有情致。」<br>　　９１簡文道王懷祖：「才既不長，於榮利又不淡；直以真率少許，便足對人多多許。」<br>　　９２林公謂王右軍：「長史作數百語，無非德音，如恨不苦。」王曰：「長史自不欲苦物。」<br>　　９３殷中軍與人書，道謝萬：「文理轉遒，成殊不易。」<br>　　９４王長史云：「江思悛思懷所通，不翅儒域。」<br>　　９５許玄度送母，始出都，人問劉尹：「玄度定稱所聞不？」劉曰：「才情過於所聞。」<br>　　９６阮光祿云：「王家有三年少：右軍、安期、長豫。」<br>　　９７謝公道豫章：「若遇七賢，必自把臂入林。」<br>　　９８王長史歎林公：「尋微之功，不減輔嗣。」<br>　　９９殷淵源在墓所幾十年。於時朝野以擬管、葛，起不起，以卜江左興亡。<br>　　１００殷中軍道右軍：「清鑒貴要」。<br>　　１０１謝太傅為桓公司馬。桓詣謝，值謝梳頭，遽取衣幘。桓公云：「何煩此？」因下共語至暝。既去，謂左右曰：「頗曾見如此人不？」<br>　　１０２謝公作宣武司馬，屬門生數十人於田曹中郎趙悅子。悅子以告宣武；宣武云：「且為用半。」趙俄而悉用之，曰：「昔安石在東山，縉紳敦逼，恐不豫人事；況今自鄉選，反違之邪？」<br>　　１０３桓宣武表云謝尚「神懷挺率，少致民譽」。<br>　　１０４世目謝尚為令達。阮遙集云：「清暢似達。」或云：「尚自然令上。」<br>　　１０５桓大司馬病。謝公往省病，從東門入；桓公遙望，歎曰：「吾門中久不見如此人！」<br>　　１０６簡文目敬豫為「朗豫」。<br>　　１０７孫興公為庾公參軍，共游白石山，衛君長在坐。孫曰：「此子神情都不關山水，而能作文？」庾公曰：「衛風韻雖不及卿諸人，傾倒處亦不近。」孫遂沐浴此言。<br>　　１０８王右軍目陳玄伯：「壘塊有正骨」。<br>　　１０９王長史云：「劉尹知我，勝我自知。」<br>　　１１０王、劉聽林公講，王語劉曰：「向高坐者，故是凶物。」復更聽，王又曰「自是缽<img src=/mpf/c/CYSY.BMP align=absmiddle border=0>後王、何人也！」<br>　　１１１許玄度言：「〈琴賦〉所謂『非至精者，不能與之析理』，劉尹其人；『非淵靜者，不能與之閒止』，簡文其人。」<br>　　１１２魏隱兄弟少有學義，總角詣謝奉；奉與語，大說之，曰：「大宗雖衰，魏氏已復有人！」<br>　　１１３簡文云：「淵源語不超詣簡至，然經綸思尋處，故有局陳。」<br>　　１１４初，法汰北來，未知名，王領軍供養之，每與周旋行來，往名勝許，輒與俱；不得汰，便停車不行。因此名遂重。<br>　　１１５王長史與大司馬書，道淵源：「識致安處，足副時談。」<br>　　１１６謝公云：「劉尹語審細。」<br>　　１１７桓公語嘉賓：「阿源有德有言，向使作令、僕，足以儀行百揆；朝廷用違其才耳！」<br>　　１１８簡文語嘉賓：「劉尹語末後亦小異；迴復其言，亦乃無過。」<br>　　１１９孫興公、許玄度共在白樓亭，共商略先往名達。林公既非所關，聽訖，云：「二賢故自有才情！」<br>　　１２０王右軍道東陽：「我家阿林，章清太出！」<br>　　１２１王長史與劉尹書，道淵源：「觸事長易。」<br>　　１２２謝中郎云：「王脩載樂託之性，出自門風。」<br>　　１２３林公云：「王敬仁是超悟人。」<br>　　１２４劉尹先推謝鎮西；謝後雅重劉，曰：「昔嘗北面。」<br>　　１２５謝太傅稱王修齡曰：「司州可與林澤游。」<br>　　１２６諺曰：「揚州獨步王文度，後來出人郗嘉賓。」<br>　　１２７人問王長史江虨兄弟群從。王答曰：「諸江皆復足自生活。」<br>　　１２８謝太傅道安北：「見之，乃不使人厭；然出戶去，不復使人思。」<br>　　１２９謝公云：「司州造勝遍決。」<br>　　１３０劉尹云：「見何次道飲酒，使人欲傾家釀！」<br>　　１３１謝太傅語真長：「阿齡於此事，故欲太厲。」劉曰：「亦名士之高操者。」<br>　　１３２王子猷說：「世目士少為朗，我家亦以為徹朗。」<br>　　１３３謝公云：「長史語甚不多，可謂有令音。」<br>　　１３４謝鎮西道敬仁：「文學鏃鏃，無能不新。」<br>　　１３５劉尹道江道群：「不能言而能不言」。<br>　　１３６林公云：「見司州警悟交至，使人不得住，亦終日忘疲。」<br><br>　　１３７世稱：「苟子秀出，阿興清和。」<br>　　１３８簡文云：「劉尹酩酊有實理。」<br>　　１３９謝胡兒作著作郎，嘗作〈王堪傳〉；不諳堪是何似人，咨謝公。謝公曰：「世冑亦被遇。堪，烈之子。阮千里姨兄弟，潘安仁中外。安仁詩所謂『子親伊姑，我父唯舅』。是許允婿。」<br>　　１４０謝太傅重鄧僕射，常言：「天地無知，使伯道無兒！」<br>　　１４１謝公與王右軍書曰：「敬和棲託好佳。」<br>　　１４２吳四姓，舊目云：「張文，朱武，陸忠，顧厚。」<br>　　１４３謝公語王孝伯：「君家藍田，舉體無常人事。」<br>　　１４４許掾嘗詣簡文，爾夜風恬月朗，乃共作曲室中語。襟情之詠，偏是許之所長；辭寄清婉，有逾平日。簡文雖契素，此遇尤相咨嗟；不覺造膝，共叉手語，達於將旦。既而曰：「玄度才情，故未易多有許。」<br>　　１４５殷允出西，郗超與袁虎書云：「子思求良朋，託好足下，勿以開美求之。」世目袁為「開美」，故子敬詩曰：「袁生開美度。」<br>　　１４６謝車騎問謝公：「真長性至峭，何足乃重？」答曰：「是不見耳！阿見子敬，尚使人不能已。」<br>　　１４７謝公領中書監，王東亭有事應同上省。王後至，坐促；王、謝雖不通，太傅猶斂膝容之。王神意閒暢，謝公傾目。還，謂劉夫人曰：「向見阿瓜，故自未易有。雖不相關，正自使人不能已已。」<br>　　１４８王子敬語謝公：「公故蕭灑！」謝曰：「身不蕭灑，君道身最得，身正自調暢。」<br>　　１４９謝車騎初見王文度，曰：「見文度，雖蕭灑相遇，其復愔愔竟夕。」<br>　　１５０范豫章謂王荊州：「卿風流雋望，真後來之秀！」王曰：「不有此舅，焉有此甥？」<br>　　１５１子敬與子猷書，道：「兄伯蕭索寡會，遇酒則酣暢忘反，乃自可矜。」<br>　　１５２張天錫世雄涼州，以力弱詣京師；雖遠方殊類，亦邊人之傑也。聞皇京多才，欽羨彌至。猶在渚住，司馬著作往詣之。言容鄙陋，無可觀聽。天錫心甚悔來，以遐外可以自固。王彌有雋才美譽，當時聞而造焉。既至，天錫見其風神清令，言話如流，陳說古今，無不貫悉；又諳人物氏族，中來皆有證據。天錫訝服。<br>　　１５３王恭始與王建武甚有情，後遇袁悅之間，遂至疑隙。然每至興會，故有相思。時恭嘗行散至京口射堂，於時清露晨流，新桐初引，恭目之曰：「王大故自濯濯！」<br>　　１５４司馬太傅為二王目曰：「孝伯亭亭直上，阿大羅羅清疏。」<br>　　１５５王恭有清辭簡旨，能敘說；而讀書少，頗有重出。有人道；「孝伯常有新意，不覺為煩。」<br>　　１５６殷仲堪喪後，桓玄問仲文：「卿家仲堪，定是何似人？」仲文曰：「雖不能休明一世，足以映徹九泉。」<br>　　１５７祖士少道王右軍：「王家阿菟，何緣復減處仲！」<br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
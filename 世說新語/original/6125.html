<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>世說新語 - 　豪爽第十三</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>豪爽第十三</font></h4>
			　　１王大將軍年少時，舊有田舍名，語音亦楚。武帝喚時賢，共言伎藝之事，人人皆多有所知；唯王都無所關，意色殊惡，自言知打鼓吹。帝即令取鼓與之。於坐振袖而起，揚槌奮擊，音節諧捷，神氣豪上，傍若無人。舉坐歎其雄爽。<br>　　２王處仲世許高尚之目；嘗荒恣於色，體為之弊。左右諫之，處仲曰：「吾乃不覺爾！如此者，甚易耳。」乃開內後閣，驅諸婢妾數十人出路，任其所之。時人歎焉。<br>　　３王大將軍自目：「高朗疏率，學通《左氏》。」<br>　　４王處仲每酒後，輒詠「老驥伏櫪，志在千里；烈士暮年，壯心不已」。以如意打唾壺，壺口盡缺。<br>　　５晉明帝欲起池臺，元帝不許；帝時為太子，好養武士，一夕中作池，比曉便成。今太子西池是也。<br>　　６王大將軍始欲下都，更處分樹置，先遣參軍告朝廷，諷旨時賢。祖車騎尚未鎮壽春，瞋目厲聲，語使人曰：「卿語阿黑：何敢不遜！摧攝面去，須臾不爾，我將三千兵槊腳令上！」王聞之而止。<br>　　７庾穉恭既常有中原志，文康權重，未在己；及季堅作相，忌兵畏禍，與穉恭措同異者久之，乃果行。傾荊、漢之力，窮舟車之勢，師次於襄陽；大會僚佐，陳其旌甲，親授弧矢，曰：「我之行，若此射矣！」遂三起三疊。徒眾屬目，其氣十倍。<br>　　８桓宣武平蜀，集參僚置酒於李勢殿，巴、蜀縉紳，莫不悉萃。桓既素有雄情爽氣，加爾日音調英發，敘古今成敗由人，存亡繫才，奇拔磊落，一坐贊賞不暇。坐既散，諸人追味餘言，於時尋陽周馥曰：「恨卿輩不見王大將軍！」馥曾作敦掾。<br>　　９桓公讀《高士傳》，至於陵仲子，便擲去，曰：「誰能作此溪刻自處？」<br>　　１０桓石虔，司空豁之長庶也；小字鎮惡，年十七八，未被舉，而童隸已呼為鎮惡郎。嘗住宣武齋頭，從征枋頭。車騎沖沒陳，左右莫能先救。宣武謂曰：「汝叔落賊，汝知不？」石虔聞，氣甚奮；命朱辟為副，策馬於數萬眾中，莫有抗者。徑致沖還。三軍歎服，河朔遂以其名斷瘧。<br>　　１１陳林道在西岸，都下諸人共要至牛渚會。陳理甚佳，人欲共言折，陳以如意拄頰望雞籠山，歎曰：「孫伯符志業不遂！」於是竟坐不得談。<br>　　１２王司州在謝公坐，詠「入不言兮出不辭，乘迴風兮載雲旗」！語人云：「當爾時，覺一坐無人！」<br>　　１３桓玄西下，入石頭，外白：「司馬梁王奔叛。」玄時事形已濟，在平乘上笳鼓並作，直高詠云：「『簫管有遺音，梁王安在哉？』」<br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
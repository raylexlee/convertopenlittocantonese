<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>世說新語 - 　品藻第九</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>品藻第九</font></h4>
			　　１汝南陳仲舉，潁川李元禮二人，共論其功德，不能定先後。蔡伯喈評之曰：「陳仲舉彊於犯上，李元禮嚴於攝下；犯上難，攝下易。」仲舉遂在三君之下，元禮居八俊之上。<br>　　２龐士元至吳，吳人並友之。見陸績、顧劭、全琮，而為之目曰：「陸子所謂駑馬有逸足之用，顧子所謂駑牛可以負重致遠。」或問：「如所目，陸為勝邪？」曰：「駑馬雖精速，能致一人耳。駑牛一日行百里，所致豈一人哉？」吳人無以難。「全子好聲名，似汝南樊子昭。」<br>　　３顧劭嘗與龐士元宿語，問曰：「聞子名知人，吾與足下孰愈？」曰：「陶冶世俗，與時浮沉，吾不如子；論王霸之餘策，覽倚仗之要害，吾似有一日之長。」劭亦安其言。<br>　　４諸葛瑾弟亮、及從弟誕，並有盛名，各在一國。于時以為「蜀得其龍，吳得其虎，魏得其狗。」誕在魏，與夏侯玄齊名；瑾在吳，吳朝服其弘量。<br>　　５司馬文王問武陔：「陳玄伯何如其父司空？」陔曰：「通雅博暢，能以天下聲教為己任者，不如也；明練簡至，立功立事，過之。」<br>　　６正始中，人士比論，以五荀方五陳：荀淑方陳寔，荀靖方陳諶，荀爽方陳紀，荀彧方陳群，荀顗方陳泰。又以八裴方八王：裴徽方王祥，裴楷方王夷甫，裴康方王綏，裴綽方王澄，裴瓚方王敦，裴遐方王導，裴頠方王戎，裴邈方王玄。<br>　　７冀州刺史楊準二子喬與髦，俱總角為成器。準與裴頠、樂廣友善，遣見之。頠性弘方，愛喬之有高韻，謂準曰：「喬當及卿，髦小減也。」廣性清淳，愛髦之有神檢，謂準曰：「喬自及卿，然髦尤精出。」淮笑曰：「我二兒之優劣，乃裴、樂之優劣。」論者評之，以為喬雖高韻，而檢不匝；樂言為得。然並為後出之雋。<br>　　８劉令言始入洛，見諸名士而歎曰：「王夷甫太解明，樂彥輔我所敬，張茂先我所不解，周弘武巧於用短，杜方叔拙於用長。」<br>　　９王夷甫云：「閭丘沖優於滿奮、郝隆。此三人並是高才，沖最先達。」<br>　　１０王夷甫以王東海比樂令，故王中郎作碑云：「當時標榜，為樂廣之儷。」<br>　　１１庾中郎與王平子雁行。<br>　　１２王大將軍在西朝時，見周侯，輒扇障面不得住。後度江左，不能復爾，王歎曰：「不知我進，伯仁退？」<br>　　１３會稽虞<img src=/mpf/s/SFLYK.BMP align=absmiddle border=0>，元皇時與桓宣武同俠，其人有才理勝望。王丞相嘗謂<img src=/mpf/s/SFLYK.BMP align=absmiddle border=0>曰：「孔愉有公才而無公望，丁潭有公望而無公才，兼之者其在卿乎？」<img src=/mpf/s/SFLYK.BMP align=absmiddle border=0>未達而喪。<br>　　１４明帝問周伯仁：「卿自謂何如郗鑒？」周曰：「鑒方臣，如有功夫。」復問郗，郗曰：「周顗比臣，有國士門風。」<br>　　１５王大將軍下，庾公問：「聞卿有四友，何者是？」答曰：「君家中郎、我家太尉、阿平、胡毋彥國。阿平故當最劣。」庾曰：「似未肯劣。」庾又問：「何者居其右？」王曰：「自有人。」又問：「何者是？」王曰：「噫！其自有公論。」左右躡公，公乃止。<br>　　１６人問王丞相：「周侯何如和嶠？」答曰：「長輿嵯<img src=/mpf/u/UURL.BMP align=absmiddle border=0>。」<br>　　１７明帝問謝鯤：「君自謂何如庾亮？」答曰：「端委廟堂，使百僚準則，臣不如亮；一丘一壑，自謂過之。」<br>　　１８王丞相二弟不過江，曰潁、曰敞。時論以潁比鄧伯道，敞比溫忠武，議郎、祭酒者也。<br>　　１９明帝問周侯：「論者以卿比郗鑒，云何？」周曰：「陛下不須牽顗比。」<br>　　２０王丞相云：「頃下論以我比安期、千里。亦推此二人；唯共推太尉，此君特秀。」<br>　　２１宋褘曾為王大將軍妾，後屬謝鎮西。鎮西問褘：「我何如王？」答曰：「王比使君，田舍、貴人耳。」鎮西妖冶故也。<br>　　２２明帝問周伯仁：「卿自謂何如庾元規？」對曰：「蕭條方外，亮不如臣；從容廊廟，臣不如亮。」<br>　　２３王丞相辟王藍田為掾，庾公問丞相：「藍田何似？」王曰：「真獨簡貴，不減父祖，然曠澹處，故當不如爾。」<br>　　２４卞望之云：「郗公體中有三反，方於事上，好下佞己，一反；治身清貞，大修計校，二反；自好讀書，憎人學問，三反。」<br>　　２５世論溫太真是過江第二流之高者。時名輩共說人物，第一將盡之間，溫常失色。<br>　　２６王丞相云：「見謝仁祖，恒令人得上。」與何次道語，唯舉手指地曰：「正自爾馨。」<br>　　２７何次道為宰相，人有譏其信任不得其人。阮思曠慨然曰：「次道自不至此。但布衣超居宰相之位，可恨！唯此一條而已。」<br>　　２８王右軍少時，丞相云：「逸少何緣復減萬安邪？」<br>　　２９郗司空家有傖奴，知及文章，事事有意。王右軍向劉尹稱之。劉問：「何如方回？」問曰：「此正小人有意向耳，何得便比方回？」劉曰：「若不如方回，故是常奴耳。」<br>　　３０時人道阮思曠：「骨氣不及右軍，簡秀不如真長，韶潤不如仲祖，思致不如淵源，而兼有諸人之美。」<br>　　３１簡文云：「何平叔巧累於理，嵇叔夜雋傷其道。」<br>　　３２時人共論晉武帝出齊王之與立惠帝，其失孰多？多謂立惠帝為重。桓溫曰：「不然，使子繼父業，弟承家祀，有何不可？」<br>　　３３人問殷淵源：「當世王公以卿比裴叔道，云何？」殷曰：「故當以識通暗處。」<br>　　３４撫軍問殷浩：「卿定何如裴逸民？」良久答曰：「故當勝耳。」<br>　　３５桓公少於殷侯齊名，常有競心。桓問殷：「卿何如我？」殷云：「我與我周旋久，寧作我。」<br>　　３６撫軍問孫興公：「劉真長何如？」曰：「清蔚簡令。」「王仲祖何如？」曰：「溫潤恬和。」「桓溫何如？」曰：「高爽邁出。」「謝仁祖何如？」曰：「清易令達。」「阮思曠何如？」曰：「弘潤通長。」「袁羊何如？」曰：「洮洮清便。」「殷洪遠何如？」曰：「遠有致思。」「卿自謂何如？」曰：「下官才能所經，悉不如諸賢；至於斟酌時宜，籠罩當世，亦多所不及。然以不才，時復託懷玄勝，遠詠老、莊，蕭條高寄，不與時務經懷，自謂此心無所與讓也。」<br>　　３７桓大司馬下都，問真長曰：「聞會稽王語奇進，爾邪？」劉曰：「極進，然故是第二流中人耳。」桓曰：「第一流復是誰？」劉曰：「正是我輩耳！」<br>　　３８殷侯既廢，桓公語諸人曰：「少時與淵源共騎竹馬，我棄去，己輒取之，故當出我下。」<br>　　３９人問撫軍：「殷浩談竟何如？」答曰：「不能勝人，差可獻酬群心。」<br>　　４０簡文云：「謝安南清令不如其弟，學義不及孔嚴，居然自勝。」<br>　　４１未廢海西公時，王元琳問桓元子：「箕子、比干跡異心同，不審明公孰是孰非？」曰：「仁稱不異，寧為管仲。」<br>　　４２劉丹陽、王長史在瓦官寺集，桓護軍亦在坐，共商略西朝及江左人物。或問：「杜弘治何如衛虎？」桓答曰：「弘治膚清，衛虎奕奕神令。」王、劉善其言。<br>　　４３劉尹撫王長史背曰：「阿奴比丞相，但有都長。」<br>　　４４劉尹、王長史同坐，長史酒酣起舞。劉尹曰：「阿奴今日不復減向子期。」<br>　　４５桓公問孔西陽：「安石何如仲文？」孔思未對，反問公曰：「何如？」答曰：「安石居然不可陵踐其處，故乃勝也。」<br>　　４６謝公與時賢共賞說，遏、胡兒並在坐，公問李弘度曰：「卿家平陽何如樂令？」於是李潸然流涕曰：「趙王篡逆，樂令親授璽綬。亡伯雅正，恥處亂朝，遂至仰藥，恐難以相比！此自顯於事實，非私親之言。」謝公語胡兒曰：「有識者果不異人意。」<br>　　４７王修齡問王長史：「我家臨川，何如卿家宛陵？」長史未答，修齡曰：「臨川譽貴。」長史曰：「宛陵未為不貴。」<br>　　４８劉尹至王長史許清言，時苟子年十三，倚牀邊聽。既去，問父曰：「劉尹語何如尊？」長史曰：「韶音令辭，不如我，往輒破的，勝我。」<br>　　４９謝萬壽春敗後，簡文問郗超：「萬自可敗，那得乃爾失士卒情？」超曰：「伊以率任之性，欲區別智勇。」<br>　　５０劉尹謂謝仁祖曰：「自吾有四友，門人加親。」謂許玄度曰：「自吾有由，惡言不及於耳。」二人皆受而不恨。<br>　　５１世目殷中軍：「思緯淹通，比羊叔子。」<br>　　５２有人問謝安石、王坦之優劣於桓公。桓公停欲言，中悔，曰：「卿喜傳人語，不能複語卿。」<br>　　５３王中郎嘗問劉長沙曰：「我何如苟子？」劉答曰：「卿才乃當不勝苟子，然會名處多。」王笑曰：「癡！」<br>　　５４支道林問孫興公：「君何如許掾？」孫曰：「高情遠致，弟子早已服膺；一吟一詠，許將北面。」<br>　　５５王右軍問許玄度：「卿自言何如安石？」許未答，王因曰：「安石故相為雄，阿萬當裂眼爭邪？」<br>　　５６劉尹云：「人言江虨田舍，江乃自田宅屯。」<br>　　５７謝公云：「金谷中蘇紹最勝。」紹是石崇姊夫，蘇則孫，愉子也。<br>　　５８劉尹目庾中郎：「雖言不愔愔似道，突兀差可以擬道。」<br>　　５９孫承公云：「謝公清於無奕，潤於林道。」<br>　　６０或問林公：「司州何如二謝？」林公曰：「故當攀安提萬。」<br>　　６１孫興公、許玄度皆一時名流。或重許高情，則鄙孫穢行，或愛孫才藻，而無取於許。<br>　　６２郗嘉賓道謝公：「造膝雖不深徹，而纏綿綸至。」又曰：「右軍詣嘉賓。」嘉賓聞之曰：「不得稱詣，政得謂之朋耳。」謝公以嘉賓言為得。<br>　　６３庾道季云：「思理倫和，吾愧康伯；志力彊正，吾愧文度。自此已還，吾皆百之。」<br>　　６４王僧恩輕林公，藍田曰：「勿學汝兄，汝兄自不如伊。」<br>　　６５簡文問孫興公：「袁羊何似？」答曰：「不知者不負其才，知之者無取其體。」<br>　　６６蔡叔子云：「韓康伯雖無骨榦，然亦膚立。」<br>　　６７郗嘉賓問謝太傅曰：「林公談何如嵇公？」謝云：「嵇公勤著腳，裁可得去耳。」又問：「殷何如支？」謝曰：「正爾有超拔，支乃過殷；然亹亹論辯，恐殷欲制支。」<br>　　６８庾道季云：「廉頗、藺相如雖千載上死人，懍懍恒如有生氣；曹蜍、李志雖見在，厭厭如九泉下人。人皆如此，便可結繩而治，但恐狐狸狢猯啖盡。」<br>　　６９衛君長是蕭祖周婦兄，謝公問孫僧奴：「君家道衛君長云何？」孫曰：「云是世業人。」謝哀歎：「殊不爾，衛自是理義人。」於時以比殷洪遠。<br>　　７０王子敬問謝公：「林公何如庾公？」謝殊不受，答曰：「先輩初無論，庾公自足沒林公。」<br>　　７１謝遏諸人共道「竹林」優劣，謝公曰：「先輩初不臧貶『七賢』。」<br>　　７２有人以王中郎比車騎，車騎聞之曰：「伊窟窟成就。」<br>　　７３謝太傅謂王孝伯：「劉尹亦奇自知，然不言勝長史。」<br>　　７４王黃門兄弟三人俱詣謝公，子猷、子重多說俗事，子敬寒溫而已。既出，坐客問謝公：「向三賢孰愈？」謝公曰：「小者最勝。」客曰：「何以知之？」謝公曰：「吉人之辭寡，躁人之辭多。推此知之。」<br>　　７５謝公問王子敬：「君書何如君家尊？」答曰：「固當不同。」公曰：「外人論殊不爾。」王曰：「外人那得知。」<br>　　７６王孝伯問謝太傅：「林公何如長史？」太傅曰：「長史韶興。」問：「何如劉尹？」謝曰：「噫！劉尹秀。」王曰：「若如公言，並不如此二人邪？」謝云：「身意正爾也。」<br>　　７７人有問太傅：「子敬可是先輩誰比？」謝曰：「阿敬近撮王、劉之標。」<br>　　７８謝公語孝伯：「君祖比劉尹，故為得逮。」孝伯云：「劉尹非不能逮，直不逮。」<br>　　７９袁彥伯為吏部郎，子敬與郗嘉賓書曰：「彥伯已入，殊足頓興往之氣。故知捶撻自難為人，冀小卻，當復差耳。」<br>　　８０王子猷、子敬兄弟共賞高士傳人及贊，子敬賞井丹高潔。子猷云：「未若長卿慢世。」<br>　　８１有人問袁侍中曰：「殷中堪何如韓康伯？」答曰：「理義所得，優劣乃復未辨；然門庭蕭寂，居然有名士風流，殷不及韓。」故殷作誄云：「荊門晝掩，閒庭晏然。」<br>　　８２王子敬問謝公：「嘉賓何如道季？」答曰：「道季誠復鈔撮清悟，嘉賓故自上。」<br>　　８３王珣疾，臨困，問王武岡曰：「世論以我家領軍比誰？」武岡曰：「世以比王北中郎。」東亭轉臥向壁，歎曰：「人固不可以無年！」<br>　　８４王孝伯道謝公濃至。又曰：「長史虛，劉尹秀，謝公融。」<br>　　８５王孝伯問謝公：「林公何如右軍？」謝曰：「右軍勝林公，林公在司州前亦貴徹。」<br>　　８６桓玄為太傅，大會，朝臣畢集，坐裁竟，問王楨之曰：「我何如卿第七叔？」於時賓客為之咽氣。王徐徐答曰：「亡叔是一時之標，公是千載之英。」一坐歡然。<br>　　８７桓玄問劉太常曰：「我何如謝太傅？」劉答曰：「公高，太傅深。」又曰：「何如賢舅子敬？」答曰：「楂、梨、橘、柚，各有其美。」<br>　　８８舊以桓謙比殷仲文。桓玄時，仲文入，桓於庭中望見之，謂同坐曰：「我家中軍那得及此也！」<br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>


    
	
		
			崇禮第二十二
			　　１元帝正會，引王丞相登御牀，王公固辭，中宗引之彌苦。王公曰：「使太陽與萬物同暉，臣下何以瞻仰？」　　２桓宣武嘗請參佐入宿，袁宏、伏滔相次而至。蒞名府中，復有袁參軍，彥伯疑焉，令傳教更質。傳教曰：「參軍，是『袁伏』之袁，復何所疑？」　　３王珣、郗超並有奇才，為大司馬所眷拔。珣為主簿，超為記室參軍。超為人多須，珣形狀短小；於時荊州為之歌曰：「髯參軍，短主簿；能令公喜，能令公怒。」　　４許玄度停都一月，劉尹無日不往，乃歎曰：「卿復少時不去，我成輕薄京尹！」　　５孝武在西堂會，伏滔預坐。還，下車呼其兒，語之曰：「百人高會，天子臨坐，未得他語，先問：『伏滔何在？在此不？』此故未易得！為人作父如此，何如？」　　６卞範之為丹陽尹，羊孚南州暫還，往卞許，云：「下官疾動，不堪坐。」卞便開帳拂褥，羊徑上大牀，入被須枕。卞回坐傾睞，移晨達暮。羊去，卞語曰：「我以第一理期卿，卿莫負我！」　　


<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>幻中真 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　天下事何一非幻？第幻有真假善惡之不同耳。當人之生也，本無善惡。性出天真，父師教訓之嚴，良友切磋之礪，則性中之善恒多而惡常少。苟入無父師教訓，出無良友切磋，則性中之善日為物欲銷鑠，而邪惡之念日生。幻從心想，想從幻生。幻之真者善者忠孝節義以成其名，幻之假者惡者奸頑貪戾以畢其命。有見利即忘義，可欲頓忘名。鑽營悛剝，惟圖一己之肥飽，不顧他人之膏血。只求眼前之榮，不顧身後之辱。如是幻心，如是幻想，無有底止。雖然，天有道焉。天雖冥冥而能知人之善惡，遲早消算，頑惡者何曾輕過。《易》云：「積善餘慶，積惡餘殃。」佛云：「果報因緣．夢幻泡影。」如斯教人，人不知悟，視為泛常套語。及一朝敗露，悔也無及。故不得已描寫人生幻境之離合悲歡，以及善善惡惡，令閱者觸目知警。試觀吉存仁，積善訓子成名；扶雲守義，終還合浦；汪百萬夫婦惻隱，亦叨封贈之榮；素蛾矢貞，友鸞勸父，皆得誥命；興祖盡孝，祖孫父母合於一堂。豈非幻中之善果而得其真者。乃若易任之兇頑，無端欺嬸，謀占家財，復又欺妹，以快己欲，立見身死家亡，子軍女妓，自有靈親誦聖賢，四知不畏，削職從軍，宜洗滌肺腸。無何不改，違法罹禍。豈非幻中之惡果報。若強大梁之萑苻，老狐之逞孽，則又幻中之泡影電光。設使扶雲怒其父殺其子，亦報應當然。反以德之，銷其名，續其祀，贖其女以耦終身。此幻中之真善果，何慮後人之不昌大而簪纓其世哉。顏之曰《幻中真》良有以也。<br />
　　<br />
　　天花藏主人題於素政堂
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
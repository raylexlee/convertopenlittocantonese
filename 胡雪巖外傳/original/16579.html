<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>胡雪巖外傳 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　當歐洲十九世紀中，商戰最劇之時，而大陸之東，支那之地，忽有不學無術，恃其天真爛饅之身以出，而與環球諸巨商戰者。翳何人？翳何人？其惟我浙之胡雪岩乎！<br />
　　君名光墉，世居浙江，雪岩其號也。由商而宦，保膺道員，以欽賜黃褂入朝。聞雖以一身兼商宦之間，而經營事業，仍占商家之地位為多。故其先後若曾文正、左文襄、李鴻章，或以諡傳，或經海外新民之口而以名傳，而惟君獨以號傳。以諡與名傳者，猶有憑藉朝廷位望之意。而以號傳者，乃能獨立宇內，四顧無援，一本其商家之信義，使婦人女子，無上下老少，皆如探喉而出，名為某某焉者也。<br />
　　夫以君之冒險進取，能見其大，使更加以學問，而又得國家保護之力，以從事於商戰最劇之舞台，我中國若茶、若絲、若金銀鎊圓，商業之進步必大有可觀，豈必一蹷不振，竟至於是乎？乃或始賴其力，終且背之，甚者更下石焉。於國家保護之力既不可得，而君亦爭閒使氣，不為文明之冒險，而近野蠻之冒險。論者或歸罪於土木聲妓，奢侈太過。而孰知奢侈報小，頑錮禍大乎？浙人士或有借門下食客之盛，曲摹其閒情別緻，以傳寫生平者，而於中國商業社會上最大之影響，或略焉而未詳，則是書亦烏足傳也？<br />
　　然於不足傳之中，而讀是傳者，或得因其宮室之美、妻妾之奉窮乏之後，以想見其當年鼓動商會之機力。又安必竟見為不足傳者？況談言微中，如籌餉協賑，以及匪後難民之局，錢江義渡之捐，一切我浙諸善舉之於今為烈，更自有可傳者在乎。<br />
　　嗟嗟！自君一敗，而中國商業社會上之響絕音沉者幾二十年，正不知受虧幾何？縱偶有一二海上經商，略涉商學以問歐洲之津；然膽脆量狹，枝枝節節而為之。欲如君向之冒險直任，即集當今諸商董而問之，亦僉自謂勿如也。然則，胡雪岩之望亦重矣哉，其入人亦深矣哉。迄今雪岩之成而敗、敗而其後又漸興，昭昭在人耳目，婦孺類能言之。獨至商會之無力，有足令人撫髀長歎者。<br />
　　中國夢夢，吳山沉沉。安得雪岩再生，鼓舞全浙，以大開商務學堂之實業也？歎未競，有告於旁者，曰：「全浙無學，而獨有安定學堂者，額雖少而具完全無缺之冀望。」令且兼設師範，以補前者蔡徵君有志未逮之缺點。茲非其後人藻青部郎所創捐，而好義之種性且留貽未有艾歟？然則天道好還，積善餘慶，大可為胡君家聲繼起之光。<br />
　　後之人慎毋以雪岩之敗為揮霍大戒，而危燕釜魚，厚藏以齎盜糧，且終其身大惑不解也。是又見《胡雪岩外傳》者所當盥漱三誦，自得言外之意也夫。光緒二十九年春，浙東市隱書於海上之寓廬。 <br />
<br />
<br />
　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>南部新書 - 第二卷　南部新書乙</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二卷</br>　　南部新書乙</font></h4>
			　　貞元十二年，盧邁喪弟，請出城臨。近年宰相多拘守，而邁有此行，時人美之。<br />
　　裴延齡綴緝裴癙所注《史記》之闕，自號小裴。<br />
　　楊氏於靜恭一房猶盛，汝士、虞卿、漢公、魯士是也。虞卿生知退，知退生堪，堪生承休，承休生岩，岩生鬱，鬱生覃。覃，太平興國八年成名，近為諫議大夫，知廣州卒。堪，為翰林承旨學士，隨僖皇幸蜀，真在中和院。承休自刑部員外郎使浙右，值多難，水陸相阻，遂不歸。岩侍行，十六矣我曾門武肅辟之幕下。先人承襲，岩已為丞相。及叔父西上，岩以圖籍入覲，卒於秀州，年八十餘。今刑部郎中直集賢院侃，亦岩之第三子郾孫也，蠙之子。司封員外郎蛻，即岩第三子郾之子。郾入京為員外郎分司，判西台卒。侃，端拱二年成名。蛻，淳化三年登科。修行即四李也。發嘏、收岩、履道，即憑、冰、凝也。新昌即於陵也。後涉入相，即修行房也。制下之日，母氏垂泣不悅，以收故也。<br />
　　蕭氏登三事者多於他族，首於瑀，嵩、華、俛、仿、寘、遘、頎次之。<br />
　　貞元十二年，天子降誕日，詔儒官與緇黃講論。初若矛盾相向，後類江海同歸。三殿談經，自此始也。<br />
　　韓臯自京尹貶撫州司馬，召左執金吾湊於延英，面受京尹，便令視事，時尚未有制。<br />
　　金鑾殿始立於金鑾坡，至朱梁始改為金鑾殿焉。<br />
　　開元中，筆匠者名鐵頭，能瑩竹如玉，人莫傳其法也。<br />
　　婦人之貴，無出於苗夫人，晉卿之女，張嘉貞之新婦，延賞之妻，弘靖之母，韋臯外姑。<br />
　　王徽為相只一日。中和五年二月，除昭義節制，徽上表乞免，詞曰：「六年內署，雖叨捧日之榮；一日台司，未展致君之懇。」後蕭寘拜相，度降麻日薨。陸希聲登庸，未上棄世。今徽之曾孫平叔，見任禮博。希聲之子賓於，終於殿省。<br />
　　凡中書有軍國政事，則中書舍人各執所見，雜署其名，謂之五花判事。其舍人中選一人明練政事者，專典機密，謂之「解事舍人」。<br />
　　開元中，將軍宋清有神劍，後為瓜州牧李廣琛所得。哥舒翰知而求之，廣琛不與，因贈詩曰：「刻舟尋已化，彈鋏未酬恩。」<br />
　　永徽元年五月，吐火羅國遣使獻大鳥。高七尺，其足如駝，鼓翅而行，日三百里，能啖銅鐵，夷俗呼為駝鳥。<br />
　　貞觀二十三年，始改治書御史為御史中丞。其年亦改諸州治中為司馬，禮部郎為奉禮郎。<br />
　　儀鳳二年，長安光宅坊掘得石函，函之內有佛舍利萬餘粒。<br />
　　貞元十二年，上宴宰相於麟德殿之東亭。令施屏風於坐位之後，畫漢魏以下名臣，並列善言美事。<br />
　　永徽五年，吐蕃獻大拂廬，高五丈，廣二十步。<br />
　　祖詠試《雪霽望終南詩》，限六十字。成至四句納主司，詰之，對曰：「意盡。」<br />
　　咸通九年正月，始以李贊皇孫延古起家為集賢校理。<br />
　　諸名族重京官而輕外任，故楊汝士建節後詩云：「拋卻弓刀上砌台，上方樓殿窣雲開。山僧見我衣裳窄，知道新從戰地來。」又云：「如今老大騎官馬，羞向關西道姓楊。」<br />
　　貞元十四年，初令金吾不要奏朝官相過，從張建封奏也。<br />
　　舊皆傳呼，貞觀十年，馬周奏置街鼓以代。傳呼自此而罷。<br />
　　永徽五年八月，蔣孝璋除尚藥奉御員外。置同正員員外官，始自此。<br />
　　貞元後，每歲二月八日，總章寺佛牙開，至十五日畢。四月八日，崇聖寺佛牙開，至十五日畢。此牙即□吒太子上宣律師者。<br />
　　進士春關，宴曲江亭，在五六月間。一春宴會，有何士參者，都主其事，多有欠其宴罰錢者，須待納足，始肯置宴。蓋未過此宴，不得出京，人戲謂何士參索債宴。士參卒，其子漢儒繼其父業。南院驅使官鄭熔者，知名天下，後亦官至宣州判司。故宛陵王公凝判鹺，充職，得朝散階。如鄭熔與何士參及堂門官張良佐，皆應三數百年在在於人口。<br />
　　李林甫開元初為中允，時源乾曜為侍中，是中表之戚，托其子求司門郎中。乾曜曰：「郎官須有素行才望高者，哥奴豈是郎官耶。」數日除諭德。歌奴，林甫小字。<br />
　　明皇末年在華清宮，值正月望，欲夜遊，陳玄禮奏曰：「宮外即是曠野，須有預備。若欲夜遊，願歸城闕。」<br />
　　大歷中，禁屠殺，而郭子儀隸人殺羊，裴□尹京具奏之。或言郭公有社稷功，豈不為蓋之。裴笑曰：「非爾所解，郭公權太盛，上新即位，必謂黨附者眾。吾今發其細過，以明其不弄權，用安大臣耳。」人皆是之。□五世為河南尹，坐未嘗當正位。<br />
　　貞元十二年，始置掖庭局令。<br />
　　吏部有四拗，冬納文書之始，卻謂之選門閉。四月秋省事畢，反謂之選門開。選人各在令史門前，謂之某家百姓。南場判後，狀卻黏在判前。<br />
　　韋臯見辱於張延賞，崔圓受薄於李彥允，皆丈人子□。後韋為張西川交代，崔殺李殊死。<br />
　　趙光逢有時稱，謂之「玉界尺」。<br />
　　鄭滑盧宏正尚書題柳泉驛云：「餘自歙州刺史除度支郎中，八月十七日午時過永濟渡卻。自度支郎中除鄭州刺史，亦以八月十七日午時過永濟渡。從吏部郎中除楚州刺史，以六月十四日宿湖城縣。今年從楚州刺史除給事中，計程亦合是六月十四日湖城縣宿。事雖偶然，亦冥數也。」<br />
　　韓偓，即瞻之子也，兄儀。瞻與李義山同年，集中謂之韓冬郎是也。故題偓云：「七歲裁詩走馬成。」冬郎，偓小名。偓，字致光。<br />
　　王右丞善琵琶，賈魏公善琴，皆妙絕一時。李郃除賀州，人言不熟台閣，故著骰子選格。<br />
　　貞元二年，以右常侍於□為左千牛衛上將軍，少府監李忠誠為千牛衛上將軍，司農卿姚明揚為右領軍大將軍，右庶子裴□為右千牛衛大將軍，參用文武也。<br />
　　韓滉，浙西統制一方，頗著勤績，晚途政甚苛慘，亦可惜也。<br />
　　咸通九年，劉允章放榜後，奏新進士春關前，擇日謁謝先師，皆服青襟介幘，有洙泗之風焉。<br />
　　長安四月以後，自堂廚至百司廚，通謂之「櫻筍廚」。公□之盛，常日不同。<br />
　　每歲寒食，薦餳粥雞球等，又薦雷子車。至清明尚食，內園官小兒於殿前鑽火，先得火者進上，賜絹三疋，碗一口。都人並在延興門看人出城灑掃，車馬喧闐。新進士則於月燈閣置打球之宴，或賜宰臣以下酴醾酒。即重釀酒也。<br />
　　貞元中，蔡帥陳仙奇於李希烈庭中得錢一文，大小如開通之狀，文曰「天下太平」。<br />
　　自唐初來歷五院惟三人，李商隱、張延賞、溫造。五院謂監察、殿中、侍御史、中丞、大夫。<br />
　　貞元十八年五月，以祠部員外郎裴秦檢校兵部郎中兼中丞安南都護本管經略使，殊拜也。<br />
　　顧況志尚疏逸，近於方外，時宰招以好官，況以詩答之云：「四海如今已太平，相公何用喚狂生。此身還似籠中鶴，東望瀛洲叫一聲。」<br />
　　貞元初，山人鄧思齊獻威靈仙草，出商州，能愈眾疾。禁中試有效，特令編付史館。<br />
　　貞元十七年，翰林待詔戴少平死，十六日復生。<br />
　　宋邧為補闕，與同省候李崖州，而笑語稍聞，浹旬除河清令。<br />
　　長安舉子，自六月已後，落第者不出京，謂之「過夏」。多借靜坊廟院及閒宅居住，作新文章，謂之「夏課」。亦有十人五人醵率酒饌，請題目於知己朝達，謂之「私試」。七月後，投獻新課，並於諸州府拔解。人為語曰：「槐花黃，舉子忙。」<br />
　　郭幼明，子儀之母弟，無學術武藝，但善飲酒，好會賓客而已。卒亦贈太子太傅。<br />
　　孔巢父使田悅，謂之曰：「不早歸國，為一好賊爾。」悅曰：「為賊既曰好賊，為臣當作功臣。」<br />
　　開元天寶間，有內三司，置於禁中，內職有權要者掌之。天下財穀著之簿間，毫髮無隱。<br />
　　韋貫之及第年，建議曰：「今歲有司放榜，春關以前，請以新及第為名。」至今不改。<br />
　　韋肇初及第，偶於慈恩寺塔下題名。後進慕效之，遂成故事。<br />
　　令狐楚久為太常博士，有詩云：「何日肩三署，終年尾百僚。」<br />
　　梁祖欲以牙將張延范為太常卿，諸相議之。裴樞曰：「延范勳臣，幸有方鎮節眥之命，何籍樂卿？恐非梁王之旨。」乃持之不與，裴終以此受禍。<br />
　　歲除日，太常卿領官屬樂吏並護僮侲子千人，晚入內。至夜，於寢殿前進儺。然蠟炬，燎沉檀，熒煌如晝，上與親王妃主已下觀之，其夕賞賜甚多。是日，衣冠家子弟多覓侲子之衣，著而竊看宮中。頃有進士臧童者，老矣，偶為人牽率，同入其間，為樂吏所驅，時有一跌，不敢抬頭視。執犁牛尾拂子，鞠躬宛轉，隨隊唱夜好千匝於廣庭之中。及將旦得出，不勝困劣，扶舁而歸。一病六十日，而就試不得。<br />
　　政事堂有後門，蓋宰相時過舍人院，咨訪政事，以自廣也。常袞塞之，以示尊大。凡有公事商量，即降宣付閣門，開延英。閣門翻宣申中書，並榜正衙門。如中書有公事敷奏，即宰臣入榜子，奏請開延英。又一說：延英殿即靈芝殿也，謂之小延英。苗晉卿居相，以足疾，上每於此待之。宰相對小延英，自此始也。<br />
　　李揆秉政，苗侍中薦元載，揆不納。謂晉卿曰：「龍章鳳姿之士，不可見獐頭鼠目之人。」及載入相，除揆秘書監，江淮養疾，凡十餘年。<br />
　　五方師子本領出在太常，靖恭崔尚書為樂卿，左軍並教坊曾移牒索此戲，稱雲備行從。崔公判回牒不與閱。儺日如方鎮大享，屈諸司侍郎兩省官同看。崔公時在色養之下，自靖恭坊露冕從板輿入太常寺棚中，百官皆取路迴避，不敢直衝，時論榮之。<br />
　　盧杞貌醜而藍色，人皆鬼視之。<br />
　　陳少游除桂察，許中人董秀，歲供五萬米，行販越察。<br />
　　故事，諸官兼大夫、中丞，但升在本官之上。貞元中，元涵為蘇州刺史兼御史大夫，便判台事。<br />
　　父子知舉三家：高鍇子湘、□，於邵子允躬，崔郾子瑤。惟崔氏相去只二十年。<br />
　　吏部故事，放長名榜，舊語曰：「長名以前，選人屬侍郎；長名已後，侍郎屬選人。」<br />
　　吏部常式，舉選人家狀，須云：「中形，黃白色，少有髭。」或武選人家狀，云：「長形，紫黑，多有髭。」<br />
　　西蕃諸國通唐使處，置銅魚雄雌相各十二隻，皆銘其國名第一至十二，雄者留內，雌者付本國。如國使正月來齎第一魚，餘同準此。閨月即賈本月而已。校其雌雄合，依常禮待之，差謬即按。至開元末，鴻臚奏蕃國背叛，銅魚多散失，始令所司改鑄。<br />
　　大和中，上謂宰臣曰：「明經會義否？」宰臣曰：「明經只唸經疏，不會經義。」帝曰：「只唸經疏，何異鸚鵡能言。」<br />
　　貞元中，裴肅為常州刺史，以進奉為越察。劉贊死於宣州，判官嚴綬領軍進奏，為刑部員外。天下刺史進奉，自裴肅始。判官進奏，自嚴綬始。<br />
　　鄭雲逵由朱滔軍逃歸長安，自盧龍掌記檢校祠部員外郎除諫議大夫。<br />
　　徐浩，越州人，嶠之子。三遷右拾遺，並充麗正殿校理。<br />
　　絳州碧落觀碑文，乃高祖子韓王元嘉四男為元妃所制，陳惟玉書。今不知者妄有怪說，但背有「碧落」二字，故傳為《碧落碑》。<br />
　　白傅與贊皇不協，白每有所寄文章，李緘之一篋，未嘗開。劉三復或請之，曰：「見詞翰，則回吾心矣。」<br />
　　蕃中飛鳥使，中國之驛騎也。<br />
　　舊制，起居院在中書省內。<br />
　　貞元中，太常奏每年小大中祠，共七十七祭。<br />
　　天寶中，語云：「殷、顏、柳、陸、蕭、李、邵、趙。」以其行義敦交也。殷寅、顏真卿、柳芳、陸據、蕭穎士、李華、邵軫、趙□。<br />
　　天後時，太常丞李嗣真聞東夷三曲一遍，援胡琴彈之，無一聲遺忘。<br />
　　五原有冤獄，顏真卿為御史辨之，天方旱，獄決乃雨。復有鄭延祚者，母卒二十九年，殯僧舍垣地，真卿劾奏之，兄弟皆不齒，天下聳動。<br />
　　舊制，中書舍人分押六曹，以平奏報。貞元中，盧杞為相，請分之，楊炎固以為不可。<br />
　　貞元元年十一月，京兆奏有人於長興坊得玉璽，文曰「天子信璽」。<br />
　　奘三藏至西域，入維摩詰方丈，及還，將紀年月於壁，染翰欲書，約行數千百步，終不及牆。<br />
　　元和中，李絳、崔群同掌密命，韋貫之、裴度知制誥，李簡中丞並裴□在翰林日所舉，皆相次入輔。<br />
　　太和中，樂工尉遲璋左能囀喉為新聲，京師屠沽效，呼為「拍彈」。<br />
　　朱敬則，亳州永城人也，孝行忠鯁，舉世莫比，門表闕台者六所，今古無之。元孫禹錫，咸平二年學究登科，見任虞部員外郎。<br />
　　貞觀中，紀國僧慧靜，撰《續英華詩苑》行於代。慧靜常言曰：「作之非難，鑒之為貴。吾所搜揀，亦詩三百篇之次。」慧靜俗姓房，有操識。今復有詩篇十卷，與《英華》相似，起自梁代，迄於今朝，以類相從，多於慧靜所集，而不題撰集人名氏。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
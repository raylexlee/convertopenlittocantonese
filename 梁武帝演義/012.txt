

    
	
		
			第十二回　　蕭元帥轟轟起義　齊寶融草草稱尊
			　　詩曰：
　　獨夫無道已應誅，何況兄仇又剝膚。
　　若問此中名與義，千秋湯武早相符。
　　又曰：
　　南北讓完方踐祚，臣民合請始稱尊。
　　一時草草為天子，名是空名義不存。
　　話說蕭衍見柳慶遠選動兵馬，排演陣法，真有神鬼莫測之妙，又來了三員小將，舉事不可稍緩。欲要先聲制人，使齊君臣害怕。因又取過筆硯，略不構思，早已做成檄文一道，請柳慶遠觀看。柳慶遠接來細細看去，只見這草成的檄文上寫道：
　　夫道不常夷，時無永化，險泰相沿，晦明非一，皆屯困而復亨，資多難以啟聖。故昌邑悖德，孝宣聿興；海西亂政，簡文升歷。並拓緒開基，紹隆寶命，理驗前經事，昭往策今。茲獨夫擾亂天常，毀棄君德，暴戾昏荒，與事而發，自大行告漸，喜容前兒，梓宮在殯，面無哀色；歡娛遊宴，有過平常。奇服異衣，更極誇麗。至於選彩嬪妃，姊妹無別；招侍巾櫛，姑姪莫辨。掖庭有稗敗之名，姬姜被於殳之服。剖視孕婦，斬馘父形，形體宣露，褻衣顛倒，騁肆淫放，驅屏郊邑，行產盈衙，與屍競道，母不及抱，予不遑哭，寵恣愚豎，亂惑妊孽。梅蟲兒、茹法珍臧獲廝小，專制威柄，誅剪忠良，屠滅卿宰。劉鎮軍舅氏之尊，江僕射外戚之重，蕭領軍葭莩之宗，徐司空、沈僕射人望攸歸，並受遺托，同慘顧命，劬勞王室，盡忠奉國，而一朝齏粉，使稚無遺，人神怨結，行路嗟憤。蕭令君忠公幹伐，誠貫幽顯，中流逆命，克剪鯨鯢，慧景喪魄，魏武奪膽，殲滅定亂，以固皇基，真功出桓文，勛超尹呂，敦賞未聞，酷禍遑至，孰不冤痛。自草昧以來，圖牒所記，昏君暴虐未有若斯之甚者也。今予荷眷前朝，義均休戚，上懷委付之重，下惟在原之痛，豈可臥薪引火，坐觀顛覆。故奉天討罪，總率貔貅驍勇百萬，虎將千員，巨行迅檝，衝波噎水，督四方仁義之師，擁荊南忠勇之眾，少出橫工，直指朱雀，龍行虎步，並集建康，點放愚狡，廓清京宇，誅愚取殘，俟乎有德，譬猶崩泰山而壓螻蟻，決懸河而注熛燼，豈有不殄滅者哉。今斧鉞所加，止梅蟲兒、茹法珍、王咺之而已，諸君或世胄羽儀，書勛士府，昔俛首奸黨，受制凶威，不得不然耳。聞予起義，若能因變立功，自能轉禍為福，永紓青紫；若執迷不悟，拒逆王師，大眾一臨，刑茲罔赦，所謂火烈高原，芝蘭同腐矣。勉求多福，毋貽後悔。謹檄。　十一月日　施行
　　一時眾將聚觀，無不稱贊。蕭衍即時刊刻，使軍士遍告上自西川以及建康五省地方去了。遂擇十一月二十日吉時出兵。
　　蕭衍留姪兒蕭淵明守雍州，總州府事，族弟蕭浴守壘口府司馬莊，蕭黑守樊城，功曹史吉士兼長史事，白馬戍主黃嗣祖兼司馬，郡令杜永兼別駕，小府錄事郭儼知轉漕運，以下大小俱分派已定。又將家事料理一番。郗夫人與丁令光備酒餞行，夫妻之間曲盡綢繆。飲至中間，忽丁令光出位拜說道：「賤妾蒙君寵愛，已懷有孕，將三月餘矣，只未知男女如何？」蕭衍聽了大喜，道：「今我去乘龍，定生龍種，願汝保攝，分娩後即著人報我。」飲到半酣，遂攜了郗夫人入房。正是：
　　任是英雄骨，夫妻恩愛深。
　　為公師起義，臨別也淒心。
　　到了二十這日，五更時侯，蕭衍全身披掛，同了柳慶遠並馬來下教場。到壇上，蕭衍先自稱為總督諸軍大元帥，次以柳慶遠為神機招討領軍軍師都督鎮國大將軍，各分軍次。以昌義之為右先鋒，曹景宗為左先鋒，左軍王茂，右軍馮道根，中軍護衛韋叡，後軍王珍國，合後軍呂僧珍，水軍陳剛，督運糧餉兼管書記張弘策，郭琰副之，執旗王雍，左巡哨曹虎，右巡哨郝隆，其餘大小諸將分派已定，各認旗號，共計大小三軍四十餘萬。柳慶遠喚過水軍張惠紹、朱思遠引兵出屯江中，以絕郢魯音使，二人得令行事去了。當有軍中謀士張信入帳說道：「今日黑道當權，破軍值月，年於天乙，直符加於六庚，此時只宜固守，須待來年二月方可出兵。」蕭衍聽了大怒，叱之道：「腐儒偏見，泥一不通，豈知兵法！我舉兵之初，所藉者一時驍勇之心。今事事相接，猶恐疑怠，若頓兵十旬，事必落於人後。況處分已定，安可中息哉！豈不聞武王伐紂，逆行太歲，豈以年月日為限乎！汝妄據陰陽撓吾軍令。」喝令刀斧手快牽出斬首示眾。柳慶遠忙勸道：「明公暫息雷霆，張信據書推算，只知惡曜宜避，豈知惡曜臨凡，皆為我用，以化作吉星。此種玄機非他所知，斬之無益。」蕭衍怒猶未息，喝令著軍政司重責。軍校將張信領去。後人有詩道：
　　陰陽別自有安排，運旺逢凶不是災。
　　帝主大都神鬼助，豈容一例論興衰。
　　蕭衍料理軍馬已完，就放起一天大炮，大小三軍陸續起身，望郢州而進。兵馬十分整肅，怎見得，但見：
　　兵分九隊，旗按五方。綠沉槍、點鋼槍、鴉角槍布遍野光芒，青龍刀、偃月刀、雁翎刀生滿天殺氣。雀畫弓、寶雕弓、鐵胎弓對插飛熊袋內，射虎箭、狼牙箭、柳葉箭齊攢獅子壺中。樺車弩、漆抹弩、腳登弩排滿前軍，開山斧、偃月斧，宣花斧緊隨中隊。竹節鞭、虎眼鞭、水磨鞭齊懸在肘上。流星錘、雞心錘、飛抓錘各帶在身邊。方天戟豹尾翩翻，丈八矛珠纏錯落。龍文劍掣一注秋水，虎頭牌畫幾縷春雲。先鋒勇猛，領拔山開路之精兵；上將英雄，統喝水斷橋之壯士。左統軍右統軍恢弘膽略，遠哨馬近哨馬馳騁威風。振天鼙鼓搖山嶽，映日旌旗避鬼神。
　　蕭衍出兵所過之處，秋毫無犯，商旅不停。因此鄰近州郡盡皆向附，百姓簞食壺漿以迎其師。蕭衍無不親自曉諭安慰。
　　且說建康城中，一時見蕭衍的檄文各處遍貼，百姓皆知，莫不引頸望其速來。早有人揭去報知梅蟲兒，三人見這檄文中說他奸惡，又說只要處他三人，又見這些事情俱是有的，心下十分著急，卻是悔不過來，只得入宮來奏知寶卷，道：「蕭衍起兵雍州，謀為不軌，乞陛下遣將先事撲滅。」便呈上這道檄文。寶卷見了，亦甚著急，只得說道：「卿等為朕謀之。」三人同奏道：「陛下不必憂慮，只消降旨遣車騎將軍劉山陽引兵十萬，再勒諭南康王，共襲雍州，再傳示沿邊將士，嚴守漢口、魯山、郢沔，加湖等處。雖蕭衍勇謀亦不能驟進而飛越至此也。」寶卷聽了，心才放下，遂降旨依行。不一日，劉山陽引大軍而去。
　　且說南康王名寶融，是齊明帝第八子，偏宮沈妃所生，與寶卷是弟兄。先明帝在位時，使他鎮守劑州為刺史，又使蕭穎胄為長史，蕭穎達為刺史共住。寶融早有報來，說齊主遣劉山陽領十萬大兵會合荊州兵，將同襲雍州。又知蕭衍已是起兵，二人恐雍州難襲，一時躊躇未決。
　　早有細作探知其事，忙來報知蕭衍。蕭衍與眾將商議道：「荊州本畏雍州人馬，今提兵掃定東夏，雖韓、白重生亦不能為計矣。」柳慶遠道：「用兵之道，攻心為上，攻城次之，心戰為上，兵戰次之。荊州是我心腹之患，若不安排，使我有內顧之慮。吾有一計，不勞一旅一矢，使山陽至荊便能授首。」因附耳對蕭衍說道：「元帥只須如此如此，則馳一函而定一州矣。」蕭衍聽了大喜，遂修書數封，遣偏將王天獸到荊州投送，因吩咐道：「這數封書可先送各州各郡，這二封可送蕭穎胄、蕭穎達二人，毋得有誤。」
　　王天獸齎書到了荊州，就先去投遞了州府。然後將這二封來投蕭穎胄以及蕭穎達。二人得書，便折開，竟是空函，並無一字，二人不勝驚訝。再看到末後有一行小字道：「不便細言，使天獸口具。」因遣開下人，忙問天獸道：「爾主將有甚機密事，不便寫明，使汝口傳？今已無人，須速說明。」天獸道：「此書是元帥親手封固，使小將來投送，書中之事不得預聞，又非商酌，焉有所說。」二人聽了，一發懷疑。不一時，早有府州官得了蕭衍之書，書中是說蕭穎胄與蕭穎達相約助義之言，各官得了此書，見事關重大，只得來見二人，說道：「今上荒淫，下民怨恫。蕭雍州起義，久合人心，二公應之可謂識時矣，我等無不願從。」二人聽了，俱大驚道：「諸公此舉是陷我二人於不義，何戲言若此？」
　　眾官見他不認，便取出蕭衍來書與二人看。二人看了，擲書在地，再三分辯並無此意，不過蕭衍用詐耳。因出蕭衍空函與眾人看。便半信半疑，各自退歸，卻紛紛揚揚的議論。早有人將這事情報入劉山陽，道：「蕭穎胄二人與蕭衍定謀相約共反，現有人及書在荊州。乞元帥不可輕進，為二人所算。」劉山陽聽了大驚，到了江安，將人馬扎住，先使人將書責問蕭穎胄。蕭穎胄大懼，乘夜與席闡文、柳忱閉齋商議。
　　席闡文說道：「蕭雍州蓄養士馬已非一日，必不可制；即能制之，功高遭忌，亦不能為朝廷所容。為今之計，莫若殺山陽，與雍州舉事，共扶南康王為帝。此立天子而令諸侯，則霸業可成矣。」蕭穎胄道。　「今劉山陽已懷疑見責，將不利於我，焉能殺之？」席闡文道：「劉山陽疑我者，是疑與天獸共事也，今將軍只要取天獸之首，使人送至其營，則劉山陽之疑釋，而自至矣。劉山陽若至而圖之，無不濟矣。」柳忱亦說道：「朝廷狂悖日甚，人人皆望其速薨。若與蕭衍共事，必成一匡之業，千古美名。若助劉山陽以文以為阻，不但不能得到，且有大害，兼有助桀之名。獨不見蕭令君之事乎。前事之不忘，後事之師也。」蕭穎達亦在旁慫恿。蕭穎胄躊躇了半響，方大喜道：「所言甚是有理。」
　　到次日平明，蕭穎胄升帳，使人請王天獸來，說道：「外人說你與劉山陽相識，暗通內應，罪在不赦！」喝令拿下斬之。遂不容王天獸分辯，左右竟綁縛牽出，不移時呈上首級。蕭穎胄即遣親信齎書並王天獸首級，送與劉山陽，劉山陽遂不疑心，就上馬單騎馳入蕭穎胄寨中。相見禮畢，蕭穎胄即出伏兵斬之。蕭穎胄因盡收劉山陽之兵，遂迎請南康王寶融即位江陵，為齊和帝，建號中興元年，遙廢寶卷為東昏侯。以夏侯祥為中領軍，遣將軍楊公則守湘州，參軍劉元起守夏口，夏侯祥之子亶為殿中主帥，以蕭穎胄為尚書令荊州刺史。蕭穎胄有器局，既舉大義，眾情皆歸之，又移檄建康州郡，數齊主及梅蟲兒等罪惡，又詔加蕭衍都督前鋒，遣競陵太守吳僧智送劉山陽首級於蕭衍，復勸蕭衍歸附寶融，然後進軍。
　　吳僧智奉命到蕭衍軍中帳外，先使人入帳稟明，使蕭衍接詔。蕭衍聞知，一時大怒，道：「我豈肯受制於人乎！」喝左右速擒吳僧智斬首。柳慶遠連忙躡蕭衍的衣服，說道：「不可，不可，明公今舉義師，弔民伐罪，前臨強敵，勝負未分。今荊州挾天子以令諸侯，不過一時為人所使，豈他日之長計乎？若與彼相抗，我則前後受敵，未免蹉跎歲月，建康焉能蹴至。莫若權且受其封爵，以安其心，使我內無心腹之患，前途克捷，則威震四海，誰敢不從，豈碌碌受人處分耶？小不忍則亂大謀，明公宜歡然受爵，此乃萬全之策也。」蕭衍聽了大喜，遂接見吳僧智，說道：「我今起義，誅滅獨夫，以讓有德而慰民望。今南康王即位江陵，深企予懷，正賢人效力之際，復蒙加爵，共圖大事，敢不聽命？」於是排立香案，受詔謝恩。遂設席與吳僧智相飲甚歡。次日，上表尊寶融為帝，蕭衍稱臣。後人有詩贊之道：
　　聞雷失箸是藏口，慨賜三齊已暫容。
　　小忍不堅謀事亂，如何稱得大英雄。
　　此時是齊寶卷永元二年，齊和帝寶融中興元年春正月，蕭衍與柳慶遠引兵直至競陵，立下營寨。蕭衍欲使昌義之、王茂為前軍進兵漢口，因又集諸將商議，諸將皆雲合兵圍郢州，分兵襲西陽、武昌，何愁不拔。柳慶遠道：「漢口江面不過一里，若箭炮交施，我兵不能得渡，且魯山房僧寄重兵固守，與郢城為犄角，我若悉兵前進，房僧寄必截我後軍，不若遣昌義之、陳剛、王珍國渡江與荊州軍合而逼郢城，吾自圍魯山而通沔漢，使竟陵之粟方舟而下，江陵、湘中之兵連旗繼至，兵多食足，圍守兩城，不攻自拔，天下之事可以臥取之也。」蕭衍聽了大喜，遂遣陳剛、昌義之、王珍國授以十萬大軍過江。柳慶遠喚過三將，付以錦囊二枚，說道：「第一個過江之前，第二個過江之後，可依計而行，自有妙用。」
　　三將領了錦囊，緊藏在身，遂整軍前進。到了樊山，將兵馬集至江邊。望見隔江旌旗營寨歷歷在前，又見江中水勢洶洶，遂準備舟楫渡江。不期東北風大作，隔江齊兵駕炮順風打來，蕭兵俱立身不住，往後退縮。昌義之見了，因無計渡江，遂拆開第一個錦囊，三人見了大喜，遂不過江，帶了軍馬屯於石門山。吩咐軍士各取人家台桌板門，聯絡貫串，又取蘆葦縛以硫磺硝燄插在門板上。不一時齊備，叫軍士各各飽餐。守至二更以後三更將交，忽然微微吹動西南風，昌義之等大喜道：「軍師神見，天助我成功也。」遂使眾軍士將門板台桌一齊放入江面，將火點著蘆葦，隨著順風吹過江去，使軍士一齊鳴鑼擊鼓，喊殺連天。陳剛、昌義之、王珍國指引軍士登舟，昌義之領了萬人隨著火後緩緩而進。那邊齊兵齊將忽見江邊上火把齊明，明知蕭兵過江，便手慌腳亂，在黑夜中一齊將炮箭亂發，吆天喝地，只望著江面上打來。直到五更炮箭俱盡，以為蕭兵在江中不知打死了多少，決不敢過江。誰知蕭兵見齊兵炮箭急時，便躲閃在後，只等炮箭一緩，忙架槳的架槳，扯篷的扯篷，船趁風勢一齊攏岸。昌義之奮勇先登，輪動鐵扁擔，打倒百人，蕭兵一齊上岸。齊兵見蕭兵忽然登岸，知不可守，便一哄拋戈棄甲，各自逃生。不一時陳剛、王珍國俱到，將兵馬盡行登岸，望郢城殺來。
　　早有逃去之兵報入城中守將張衝，張衝大驚。到了天明，引五千人馬出城，與蕭兵接戰。兩下射住陣腳，張衝乘馬搖槍出陣，大罵道：「爾等世受國恩，為何反叛？自取誅戮！」昌義之大怒道：「蕭元帥舉義興師，誅暴君污吏。上應天時，四方莫不願從，爾尚助紂為惡，逆我王師，死有餘辜矣！」張衝大怒，挺槍劈胸就刺。昌義之側身閃過，急舉渾鐵扁擔相還。兩下一場好殺，但見：
　　二將坐鞍轎，徵雲透九霄。這一個急取壺中箭，那一個忙拔紫金鏢。這邊舉槍欲刺將軍將，那邊將渾鐵扁擔打英豪。這一個生平膽壯安天下，那一個氣概軒昂壓俊髦。
　　兩將相持，鬥經四十餘合，張衝漸漸力乏，招架不住，早被昌義之一扁擔打來，正打著張衝的背上。張衝被打，棄槍伏鞍夾馬逃奔，昌義之驟馬來追。早有人接住，兩下混殺。張衝已逃入城中。齊兵見主將入城，便無心戀戰，各望城中奔入，早被陳剛三人乘勝趕來。齊兵殺得大敗虧輸，入城者不及一半，餘者投降。昌義之等犬獲全勝，遂將郢城圍得水洩不漏，百般攻打，俱被城中打回，皆不敢近戰，只緊緊圍住。
　　三將見不能攻取，各自在帳中納悶。忽想起軍師第二個錦囊尚未開看，便連忙開看，只見：「張衝若敗，郢城堅固，一時難取，不可頓全軍於城下。只宜進據石橋浦，連營相繼下至加湖，我自遣人移會江陵，有兵會於夏口，汝等只宜依計虛張聲勢，以作攻城。張衝必不敢出，我自有計破之。」三將看完，見柳軍師有先見之明，所算一如所料，俱驚驚喜喜，稱以為神。遂不進攻，引兵據了石橋浦，連營九里，日日交換引軍在城下吶喊搖旗，作攻城之勢。張衝被昌義之打傷，不敢出城，幾次使人縋出城外，過江求救附近州將救援，不期被柳慶遠先遣張惠紹等守侯江邊，俱從半渡擒獲，搜出信音，盡皆殺之，一時消息不通。張衝只得死守郢城不題。
　　卻說柳慶遠使人移會江陵，蕭穎胄即遣將軍楊公則舉湘州軍馬五萬會於夏口，又遣將軍劉坦行湘州事，以運糧餉接濟蕭衍軍中。這劉坦為人寬厚，昔在湘州仁政惠民，百姓敬如父母，今奉蕭穎胄命到任，湘州百姓迎者載道，曉得他運糧，不等徵取，眾百姓各出租米，共湊了三十萬斛，齊來交納。劉坦見了，不勝感激，再三致謝了眾百姓，遂將此米運至蕭衍軍中。蕭衍聞知是民運的租米，不勝大喜，後來登位，免湘州三年秋糧，此是後話。因對劉坦說道：「賢公善政施仁，感動下民，正是君惡臣良矣。」遂留劉坦隨軍中參贊，與張弘策同事。此時三月，齊和帝復進蕭衍為左僕射徵東大元帥都督，徵討諸軍，假黃鉞行事，蕭衍拜受。一時兵精糧足，軍威日盛。一日，早有人報入建康。齊寶卷詔遣陳伯之為江州刺史，西守荊雍，以救其城，付以三十萬兵馬。陳伯之受命，來救郢城不題。
　　且說張衝被昌義之鐵扁擔重大又用得力猛，已將鎧甲擊碎，半肩受傷，只得入城。不期卸甲時又受了風寒，以致渾身疼痛。又見蕭兵攻打甚急，因日夜焦心。忽一日，嘔血數升，遂將軍事付托薜元嗣、內史程茂二人，又與子張孜說道：「吾觀蕭衍用兵不凡，此亦天授。但我也受國恩，城存與存，城亡與亡，不料天奪，使吾志未伸。吾死之後，望二位將軍與吾子竭力保守，以待朝廷救援，萬不可失寸土與人。」言訖，復嘔血不止而死。張孜撫屍大哭。諸將即欲發喪，薜元嗣與程茂忙止住，道：「目今蕭兵圍困，若知主將已故，乘其喪際人心懈怠之時，進兵急攻，大事去矣。莫若停柩按之，以待朝中遣人救援。」張孜無奈，只得依從。
　　卻說陳伯之領了救援之兵已離郢城不遠，卻自恃英勇，大張聲勢殺來。蕭兵圍城原無領將，竟被陳伯之殺散。陳軍直至城下，張孜、程茂等正在城督軍防守，忽見救援軍到，忙使人開城，放下吊橋，將陳伯之迎入。張孜告知孤城被圍，先君盡節，至死不變，正在危急。陳伯之聽了，大笑道：「令先君宿稱名將，今既是如此，古語雲水來土掩，兵至將迎，豈一敗而死守，使賊人得計而圍困若此。孰若我明日出馬，直殺他兵甲無存，方見天朝難犯，不容丑類跳梁也。」張孜拜謝道：「若得將軍如此，郢城之福，家君亦含笑於九泉矣。」大家歡喜，忙擺酒款待，又犒賞來軍。陳伯之誇出此言，有分教：未經國手言棋好，若逢強將始見低。不知陳伯之言能相應否，且聽下回分解。


<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>笏山記 - 第十七回　左眉莊仗義立韓陵　養晦亭新詩聯紹女</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十七回</br>　　左眉莊仗義立韓陵　養晦亭新詩聯紹女</font></h4>
			　　卻說少青帶了可松齡、玉凌雲、韓貢、韓陵、張小及紹崇文夫妻，取大路來會嬌鸞。明日午牌時候，軍至碣門，正遇香香率二十騎女兵迎著。並馬回營與嬌鸞商議，同歸黃石。剛欲下令拔營，韓杰入見曰：「今韓結竊據韓莊，人心不服。韓陵素有人望，公何不擁立之，誅韓結輩以慰人望。人望慰，則德望隆，而威震南方矣。」少青深然其言。使紹崇文探韓陵意。初時苦辭，後乃應允。思作一告示，先諭莊民。遍軍中惟可當能操管。文成嫌其激烈過當，乃謂嬌鸞曰：「某非不能自為，但；惚之下，聊欲偷閒。除非使人往竹山，令玉夫人作耳。」嬌鸞因自己不會作，低頭不語。旁邊走出一個軍卒曰：「竹山往返迢迢，我家紫藤鄉，離此不遠，我東鄰一賣餅女，姓花名容，自號余余子，從小兒好弄筆墨，人人說他做得詩文好。但我鄉最惱是咬文嚼字，故此無人彩他。只是敝衣垢面，在門前榆樹下賣餅度日。公何不求他做一紙，看是好不好。」少青大喜，取銀十兩，交與軍卒將去，與女作筆資。吩咐了備細，軍卒去了。思選善射的，將這告示射入莊裡。嬌鸞曰：「儂看新來的那個張小，鬼頭鬼腦，像個偷兒，不如使他乘夜爬進莊去，遍地貼了。問他幹得來麼。」呼張小一問，張小滿口的應允。又曰：「這背著人的事，是阿小乾慣的。」<br />
　　須臾，軍卒拿著告示的草稿而回。少青看時，上寫著：<br />
　　照得倡民以亂，匹夫咸得而誅。立主以賢，百姓乃蒙其福。往者天厭韓莊，韓卓貪殘，苦爾子弟。某不忍爾等有限脂膏，遭其剝喪，率諸鄉長同興義師，為爾等驅韓卓而遠之。期擇賢公，撫爾育爾，乃不幸而遂有可莊之禍。天誘其衷，可公授首。遂有韓結，以豺狼之性，糾蜂蟻之徒，殺某名將，屠某士卒，截某歸師，包藏禍心，覬覦公位。懼某見誅，不獲已，乃使韓煦、韓貢，往迎韓卓，實圖代彼受禍。某悉其奸，率師截殺。韓煦既戮，韓貢已降，又遣良將往擒韓卓。凡此紜紛，皆為爾等也。爾前莊勇韓陵，奇表磊懷，賢聲遠播，足公爾莊。今在某軍，本宜由某擁立，茲先示爾莊勇莊民知悉。爾等如能激厲義氣，斬韓結之頭，投某麾下，率子弟迎韓陵而立之，莊勇則一德同心，黎庶則安居樂業。患難相扶，永結盟好。夫誨民不倦曰長，惠民無偏曰公。無公之德而竊公之利，天必罰之。倘爾等助虐不悛，而違天罰，是亂民也。奮我熊羆，摧爾枯朽，某將順天討亂，爾身爾家，非爾有矣。甲戍夜焚之役，庚辰巷戰之場，是前車之轍也。爾其圖之，無違特示。<br />
　　看罷，不禁吐舌曰：「這等命意遣詞，不獨善文章，兼有韜略。這女子非尋常人也。」又問軍卒曰：「這女子還有甚言語麼。」軍卒曰：「某拿這告示去了，他又喚轉來曰，為語顏公，只誅首惡，勿多殺人，以培陰德。」少青歎曰：「這女非常人也。」自是懷著聘那女子的意思，只是不得空提起。忽想起來一事未妥，喚鸞嬌商議曰：「這告示做得好了，只是示字上頭的款式，仍費躊躇。寫左眉莊公顏示，不得；寫黃石鄉長顏示，又沒威。卻怎地好？」嬌鸞想了一會，曰：「據儂不若寫黃石莊莊公顏示。我們兵強將猛，威懾三莊，豈不足稱莊乎？改鄉為莊，誰敢不服。」少青曰：「善遂依嬌鸞的話，著人繕寫了十餘張，屬張小連夜行事。」<br />
　　那韓結聞迎韓卓的韓煦，被少青截殺了，韓貢降了，慌的了不得。又見敵軍不退，倉廒空匱，兵心散渙，欲括民財以充兵餉，莊民已搖動起來了。及見少青這告示，皆扶老攜幼，攘攘地塞著眾莊勇的門首啼哭。韓桂、韓湯懼禍及己，韓桂拿面白旗，韓湯豎著刀，大叫曰：「欲殺韓結的，隨我來。」但見莊民吶喊著，盡跟那面白旗，擁進韓結屋裡來。韓結躲不及，已被眾人擠倒，韓湯割了首級，又引莊民，打進韓陵屋裡，擁著韓陵的兒子韓春，出莊去迎韓陵。朝著少青的營，一齊跪倒。少青驗了韓結的首級，令韓春引莊民先回。少青帶了紹崇文夫妻，韓杰、可當、可松齡、可介之，送韓陵入莊。莊民莫不焚香酹酒，歡聲震地。少青將韓卓的舊府，重修好了，連日飲酒宴賀。韓杰欲盡誅謀反的莊勇，少青念余余子之言，只將舊莊勇除韓桂、韓湯將功准罪外，盡皆革退。惟斬了韓英，以報玉吉人。留下玉鯨飛、玉鵬飛暫充本莊莊勇，其餘慢慢地選擇。<br />
　　少青擇定本月二十一日，拔營回黃石，韓陵送出莊門，令兒子韓春、孫韓騰，送至寅邱，祖餞而返。少青帶了軍馬，齊回黃石。即將黃石鄉，改作黃石莊。是時，新軍舊軍，新莊勇舊莊勇，忙了數日，才安插妥貼。人報紹龍飛軍已回莊了。少青著令進府繳令，銀銀提一人頭，鐵鐵押著兩輛囚車，龍飛擐甲頂盔而進，囀著嚦嚦的鶯喉，將斬韓卓擒水火之事，備陳。少青大喜，親捧嘉醴三杯賜之。始知銀銀所提之頭，是韓卓的。這囚車，是韓水、韓火。乃將頭豎轅門外示眾。這韓水、韓火，不忍加誅，思擇地安置。嬌鸞諫曰：「拔茅當連茹，斬草貴除根。今韓卓一家，男女父子弟兄皆為公所誅，留此孽種，他時必叛。叛而誅之，株累者必多。愛二人而累及千百人，是婦人之仁也，必貽後悔，公其思之。」少青終不能從，遂釋二人，將留帳下使用。韓杰曰：「不可。某觀二人，皆梟頑之徒，不可以恩感，不可以德化，肘腋之下，禍亂易生，縱不忍誅，不如屏而遠之。禍猶未烈耳。」少青呼二人至，勸誡了一番，遂將韓水薦往黑齒鄉章用威處為鄉勇，韓火薦往端木鄉端木興處為鄉勇。<br />
　　嬌鸞帶炭團、足足、香香、銀銀、鐵鐵，往竹山參拜玉連錢夫人，及秋娥更生各娘子。五月初一日，是連錢生日之辰。少青率眾娘子華妝豔服，玉液花筵，為連錢壽。少青說及紹龍飛斬韓卓擒水火之事功，可備娘子位，連錢無不應允。那龍飛，自破韓而歸，威名日盛，恐遭人忌，遂築室於黃石之後，竹山之前，辟一花園，蒔花栽柳以娛父母。聞少青將聘己，令父母辭之。少青又使嬌鸞親往勸駕。龍飛與嬌鸞觴於園之養晦亭，酒酣，嬌鸞陳少青思慕之忱以動之。龍飛曰：「奴家幼時，好習槍棒，調弓馬，講韜＜，今閱一十八春秋矣。念二兄早殤，又無幼弟，每侍膝前，雄心盡斂。得為嬰兒子，菽水終身足矣，能事人乎。往者全家蒙難，蒙顏郎拯救，故不惜領無律之師，走難遵之路，以閨閣柔姿，持尺一令箭，塵淹粉面，血濺羅裙，振臂一呼，木棉三百餘家，盡成灰燼，男號女泣，耳不忍聞。何物女兒，狼心若此，直欲誅元惡，擒二梟，以報顏郎耳。今心願已完，誠不能象簟承恩，羊車望幸，與眾娘子爭憐於枕席間也，願娘子善為奴辭。」嬌鸞知不可勸，乃以龍飛之語，回了少青。少青必欲致之，使人以金帛往求韓陵。韓陵致書崇文，崇文謂龍飛曰：「顏公救了我們，又擁立汝外祖為莊公，聞說都為著汝。他這百般的苦求，你偏百般的不肯，你到底欲嫁誰來。」龍飛曰：「奴家的心已許了顏郎了，但士貴自重，女亦宜自珍。顏郎果愛奴家，當親顧草廬，以聘諸葛。不然，奴家死不應聘。」崇文笑曰：「你讀書讀得呆了。豈不受父母之命，媒妁之言，男女自相求而合禮者。」言著，歎息而去。明日，使人微示意於少青。少青遂親捧明珠千顆，屏從人於門外，入園來尋龍飛。龍飛避於養晦亭，少青揖於簾外曰：「某無石家十斛珠聘佳人，只從驪頷下探得百＝，為姑娘助妝，願與姑娘團欒終老」。龍飛從簾內答拜曰：「士各有志，女各有心，公何相逼之甚。」少青曰：「某以姑娘英略過人，思備亂臣之數，故不惜寤寐反側以求之。匿不出見，前何恭而今何倨乎。」龍飛曰：「前者，刀戟叢中，面聆機密，將卒之道也。今者，閨房深邃，授受不親，男女之嫌也，公何疑焉。雖然奴家夙耽吟詠，未遇知音，若公肯以瓊章見惠，勝十斛明珠矣。」遂呼侍婢捧出筆硯雲箋列桌上。少青吟成一絕，付侍婢傳入。詩曰：「強弱無端似轉輪，何時雨露萬家均。自慚幕府無賢佐，親捧明珠聘玉人。」龍飛沉吟了一會，次其韻，書一絕，令婢傳出。曰：「五雲飛下七香輪，但願檀郎寵愛均。虎帳狼旗鯨鼓裡，新詩兩首當冰人。」少青看罷，大喜。曰：「只知姑娘是雷霆女子，誰知又是個風月佳人。」拿這詩，正看得出神，驟聞簷前的鐵馬叮咚瀏亮，與尋常鐵馬不同，不覺仰著頭贊曰：「好鐵馬，端的是甚麼鐵鑄的，如此好聲音。」龍飛曰：「此名紫霞鐵，是紫霞洞裡產的。前兒從奴家徵木棉那個壯士，名鐵鐵，亦是個好鐵漢。從鄉長府中搜得這鐵馬，獻奴家。奴曾戲他道，這鐵馬合你鐵漢騎，何必獻人，眾軍皆笑。由今想起，當時摧鋒陷陣全仗他兩個出力，實是好鐵漢。如何許久不來看看奴家。」少青格的一聲，笑曰：「某聞姑娘為韓火所困時，陷了馬，不能走動，他負著姑娘，姑娘兩股兒緊緊的從背後夾著他，那繡鞋兒菱角似的，交在他前面，他恐姑娘夾得不緊，將左手把著那交加小腳兒，右手拿耙，肚裡頭只是愛著姑娘的腳，險些兒殺不出去。這鐵鐵是個唇紅齒白的好男子，且與姑娘有附體之緣，姑娘如嫌某時，不如與姑娘做個冰人，招他為婿，好麼？」龍飛聞少青這一片話，面上一紅，心裡一慌，膽裡一跳，不覺的惱將起來。大聲曰：「公言差矣。刀戟叢中，死生呼吸，嫂溺手援的時候，那裡有男女二字橫胸中。奴家只解為公破賊，不解與鐵漢調情。公的言語，侮人太甚。」遂將聘珠從簾內擲將出來，忿忿地進內去了。少青沒奈何，歎口氣，亦出園去。當少青來時，崇文夫婦暗暗地瞰著，及見龍飛大怒，少青出園，知事不諧，來問龍飛。龍飛曰：「這顏公侮人太甚，調戲奴家。」崇文曰：「他既想你調戲也是有的，何便惱他。」龍飛怒猶未息，大叫曰：「他不該拿那鐵鐵不三不四的言語，調戲我。」崇文曰：「那鐵鐵，是他最寵愛的娘子，何謂不三不四。」龍飛大驚曰：「這娘子，是從奴家徵木棉鄉的麼？」崇文曰：「正是他。他與銀銀，原同胞姊妹，改作男裝，從你。」龍飛想了一會，不覺的大笑起來。曰：「怪得他兩個如此英雄，在軍中有時露些女子氣。恁地調戲奴家時，奴家不惱他了。明日，辦席佳筵，請那兩位娘子來賠罪。」遂出園中收拾擲下的明珠，交與母親，又出園看花去了。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
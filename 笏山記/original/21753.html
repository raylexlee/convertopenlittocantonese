<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>笏山記 - 第五十回　降將權時留幕府　王師大舉伐眉山</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十回</br>　　降將權時留幕府　王師大舉伐眉山</font></h4>
			　　捷書報至紫霞，王大喜。丁推善晉爵，鐵山伯紹經、紹緯加兵部主事銜，仍留參軍務，紹玉以下各增一秩。時香香已將香得功解回紫都，王御午朝門受俘。指得功罵曰：「朕在黃石，待汝不薄，何故負恩造反，使我黃石廬井邱墟，子女離散。今日再擒，是天不欲使貳心臣完首領也。不知曾有悔心否。」得功曰：「臣少受知紹王，當時忍辱就降，原欲取黃石以報主恩也。乃天心靳臣，使臣不獲完其志願，是負紹王，非負大王也。雖然，臣功未成，臣心不貳，大丈夫卒於所事，之死靡他，心行俱完，何悔之。有請速加刑，無相咒詈。」王大怒，令武士牽出外教場掛樹頂，以亂箭射之。武士牽而去，左丞相花容言於王曰：「此人義勇過人，不可殺也。」王曰：「昔十字坡被擒，老韓陵欲殺之，朕憐其勇，帶回黃石，賞賚豐隆，卒之潛引紹軍，禍我黃石，致為韓陵所笑。是反覆小人也，不殺之，待如何。」花容曰：「竊聞得功從黃石歸後，呼家寶譖於潛光，故潛光惡遇之，時復愧以微詞，又為海深太康所忌，屢欲自頸，此正志士操心危慮患深之日，與昔者異矣。王且緩其死，待臣以口舌折其心，明俾前之忠於紹者，今忠於我。昔武鄉侯知魏延有反骨，而猶用之，豈不以才不易得乎。臣願收置帳下，必能使之不負臣。不負臣，即不負國也。」王許之，乃以香得功暫下丞相府獄。<br />
　　余余就獄中見得功曰：「曩者言於王，欲釋將軍回國矣，將軍何以報我。」得功蹙然曰：「得功不歸矣。若相公加惠得功，使得功就刑西市，死且不朽。如必驅得功而就戮於故國，則身名俱喪，何以報相公。」余余曰：「以將軍忠義薄雲漢，我君臣既不得與將軍同事，斷不忍加害於將軍，故去住一由將軍，非必驅將軍而就死地也。且聞紹王待將軍厚，故將軍往歲猶思取黃石以報紹王，況勝敗軍家恒事，豈紹王不念舊德而必以怨毒加將軍乎，恨我國無將軍其人耳。有將軍其人，即割地以贖將軍亦所不惜，惟將軍三思之。」得功沉吟了一會，不覺泫然流涕曰：「俘虜之餘，本無心求活，相公知得功者也。若果不肯成得功名，願為帳下小卒，出肝腦以報相公。」余余曰：「昔管仲奮起囚車之下，猶能一匡九合，以顯功名，談者至今藉藉。倘將軍果能感激義氣，棄暗投明，不負娭家。娭家亦因將軍而不負君國。善終善始，豈不美哉。所懼者，故君之義難釋，新主之泰未交，故不敢強將軍耳。」得功曰：「得功自黃石逃回，見殺於紹王者屢矣。君以草芥視臣，臣不得不以寇讎視君。委贄事人，從今日始，前事不足道也。」言已，拜於階下。余余使左右扶起之，去其縲紲，引至神武帳前，更衣與諸軍士相見。先是，余余與無知俱居璇樞府，亦造有外相府，凡軍國大事，有不便於朝議者，則集相府議之。府中設有神武帳，選雄杰之士居之，名神武軍。時得功雖降，常懼朝中文武，以反覆小人見誚。乃請於余余，且勿授職。余余使暫充神武軍，而給予獨厚，遂安焉。<br />
　　卻說司馬恭敗績，香得功被擒，事聞潛光，急聚文武相議。多以為敵氛方盛，且據四旁，以窺伺我，宜據險固守，以為後圖。兵部侍郎繆方曰：「以三眉之眾，威不能加一鐵山小鄉，何以成王業。且山源乘鐵山之敗，越石表以掠紹右諸鄉，為唐埗爪牙，又不可不急討者也。臣以為我邦兵力正盛，不宜以小挫餒軍心。宜遣大將雄師，先克鐵山，而乘勢取唐埗、石棋。前據凌溝，後據雙角，然後徐圖東南。所謂進可戰而退可守者，豈區區灑鐵山之辱已哉。」潛光曰：「善。」復以繆方之語，語家寶。家寶曰：「西人狡險，未可與爭。不如以大軍掠夷庚、苦竹，直至笏東，以斷紫霞、黃石之路，此為上策。」潛光不聽，召大將軍尹百全，謂之曰：「孤以妖書之故，大義滅親，而鐵山丁推善劫我法場，焚我廬井，敗司馬之師，降得功之眾，孤欲御駕親征，以國事暫委將軍，將軍豈無意乎。」即命左右賜御酒三杯，百全頓首曰：「量鐵山小寇，何煩聖駕，不以臣為駑鈍，願率部下偏裨，斬推善之首，以釋王憂。」潛光曰：「以將軍忠義代孤一行，不愁辱國矣。」乃使繆方、紹春華為行軍參謀，弗江為先鋒，馬步軍共五萬殺奔鐵山。<br />
　　丁推善聞報大驚，即奏聞紫都。王集文武議禦敵之策。花容曰：「本欲再養軍力一年，始圖大舉，今不可待矣。」王乃駕幸教場，大集諸將，各點驗所部軍馬，挑選壯健，除老弱及鎮守不能移動的，得十萬人。內教場女兵能移動的，得二萬人。花容言於王曰：「鐵山一失，凌溝以內非我有矣，此處須臣自行。」無知曰：「相公出納絲綸，不可離王左右。如不以無知為不肖，願代相公一行。」花容曰：「相公自行，國之福也。但此地在固守，不在輕進，蓋守即進也，慎無忘娭家言。」無知笑曰：「可守則守，可進則進。但求破敵而已。娭家以為進亦守也。」花容不悅而退。即日點女軍三千，男軍二萬。時解意侯白雪燕、嫵媚侯可足足、神棒將軍紹秋娥、神箭將軍樂更生屬焉。參游官山明、田麟、老虎變、紹士雄及偏裨以下六十人，俱分隸麾下。王餞於都門，賜御酒三杯，上方劍一佩，無知拜謝天恩，即日起行。明日，又使人賚敕黃石，使多智侯可嬌鸞以鎮南將軍之職，率親義侯可當、忠義侯韓杰、集義侯可松齡，盡發竹山、黃石之兵，大舉伐紹。密令先奪韓二十鄉據之，以逼眉京，然後伺機會，破鉤鐮，奪十字關，直搗碣門。又使人賚敕無力，使無力公趙公挪，以徵東大將軍之職，率本莊莊勇，及白狼將軍范百花、橫窖將軍趙春桃，大舉伐紹。渡烏溝，從蓬婆、大寅、橫檮、碣門，遂乘間取十三紹鄉。又使伏魔伯白萬寶、神刀將軍竇小端，各率女兵一千、男兵一萬，出夷庚、苦竹之間，擇險隘屯之，為黃石無力兩路接應。一一分撥去了。<br />
　　是夜篤孝侯紹龍飛入見余余曰：「我軍大舉伐紹，豈以龍飛只堪取憐宮閫，疆場之事非所長乎。何人皆攘臂去，我獨顧影憐也。」余余曰：「無知、萬寶、公挪、嬌鸞皆旁敲側擊之軍耳，五花八門亂其耳目。使彼四旁不能相顧，然後以重兵聲罪致討，此破眉山之大局也。但主是軍者，其人難得，故尚俟躊躇。」龍飛曰：「何等樣人才勝此任？」余余曰：「但得持重之將，不以勝為喜，不以敗為羞，撼之而不動，嚇之而不驚，娭家以為非娘娘無以副其選。但欲得一熟諳敵情之將為前鋒，二三智謀之士參帷幄，大事成矣。」龍飛曰：「不用娭家則已，如用娭家，娭家以為折衝尊俎，不如折衝於寸心。但得一二能書之人，草露布，記軍籍，足矣。謀士紛紜，亂人心曲。至於熟諳敵情之將，惟相公自擇焉。」言罷辭去。余余使人謂香得功曰：「晉紹存亡，在此一舉，正大丈夫功名爭奮之時，娭家欲以將軍屬篤孝侯。但其人軍令太嚴，威重情輕，違之莫可挽救，將軍其勉之，慎無自取殺身，負娭家期望之美意。」<br />
　　明日，旨下，以篤孝侯紹龍飛為討逆大元帥。存侯可炭團、擒虎伯、可香香、馬前伯張銀銀、馬後伯張鐵鐵，皆屬焉。以降將香得功為前部先鋒，以可大郎、可大紳為行軍書記。即日，各率部下偏裨，及九雲諸司，下教場操演，點男女兵共七萬。擇凝命元年八月辛巳出師。先一夜，王幸秘華宮為龍飛宴餞。越日，同輦出都門以寵之。復餞於伏虎之旁，賜上方劍，金連瑣嵌珠蝴蝶甲，珠纓攢鳳鏤金點翠盔，桃花御馬一匹，許便宜行事。炭團、香香、銀銀、鐵鐵亦各賜御酒三杯，甲胄全副。午時三刻，放炮起行。余余、杏英，及韓騰、可介之鬥騰驤，再送裡餘而返。王以女兵二千屬杏英，使屯雙角山，更以男兵三千助。韓騰令進屯石杵岩，如溫平諸鄉有不服者，即滅之，而取其地，而巡綽玉帶泉如故。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
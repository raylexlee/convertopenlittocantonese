<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>笏山記 - 第二十三回　伐韓陵紹莊公大盟葛水　醫可當雪娘子夜走鉤鐮</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十三回</br>　　伐韓陵紹莊公大盟葛水　醫可當雪娘子夜走鉤鐮</font></h4>
			　　紹莊公潛光本田家子，父母早亡。幼時牧牛於野，野有檜樹二株，中夾一巨石，謂諸牧童曰：「能從左邊樹上躍至右邊樹上，便作將軍。」諸童躍而過者六七人。潛光躍不過失足墮石上，幸身子小，筋骨未傷。諸童笑之。潛光曰：「作將軍何足異，若能據石一呼，眾牛皆跪的，便做大王。」諸童試之牛皆不跪。潛光坐石上大呼曰：「大王升座矣，汝牛如何不跪。」於是眾牛呼的一聲，一齊跪著。諸童大驚，羅拜在地。遂呼為石大王。漸長好交結死士，慷慨急人難。當其杰為莊公時，厚遇之，欲妻以莊主，潛光曰：「大丈夫患身名不立，何妻為。」遂逃去。時顏少青威名藉甚，遐邇畏懷。潛光笑曰：「少青好色之徒，非大器也。太陽一出，爝火無光矣。」逮其杰被弒，乃糾壯士三十餘人，殺紹孟卿於途，遂戮其妻子。尋前莊公其英之子紹平，立之，而實權由己出。越半載，紹平懼其見弒，乃私與其杰之子紹常逃去。潛光乃自立為公。其用人無成格，舊莊勇惟用紹太康、紹昌符二人，其餘皆微時結交的死士。如客如海、尹百全、香得功、奇子實、丁占鼇、趙子廉皆力士，呼家寶、丁勉之皆謀士。潛光雖貴為莊公而性儉約，不娶夫人，土室布衣，常與諸莊勇同臥起，有病則親為調藥、撫摩，莊勇皆感激思自效。所招軍士異姓為多，附近諸鄉馬多者供馬，粟多者供粟。造軍器築險隘，儲糧草，訓士卒，殆無虛日。自顧兵精糧足，有囊括席捲之氣。<br />
　　一日集謀士莊勇商議曰：「黃石一小鄉耳。顏少青竊玉家之位，荒於女色，僭稱莊公，已屬可惡。而東南諸鄉皆俯首弭伏。北可莊可飛虎，韓莊韓陵，亦北面事之，歲貢銀粟若干。此大不平事。某欲糾合諸鄉興師問罪，計將安出。」丁勉之曰：「彼莊在南，我莊在北，風馬牛不相及。得其地不足守，得其田不足耕。況師出無名，徒疲兵力耳。」呼家寶曰：「若興師伐顏，則韓必襲我後，興師伐韓則可亦襲我後。昔楚之蠶食諸侯皆先近者，不如先伐可莊。」莊勇丁占鼇曰：「二可相持，互相窺伺，何暇出碣門襲我。乘其不暇之際，用全力以攻韓。況韓莊地勢平衍，無險可憑。往者，黃石之師猶能三入韓莊，全不吃力。況臨之以數萬之眾乎。韓莊破而黃石危矣。」勉之曰：「勞師耗粟，縱破韓莊，終不能越兩可，而廣我土地，何益。」潛光卒從占鼇之言。<br />
　　於是大集諸鄉，盟於葛水之津。三月戊戌，師集碣門。二可大懼皆出牛酒犒師。是時可當之兵亦至。與韓陵會於白麻，共得八千餘人。諸莊勇遙望紹軍旌旗蔽天，咸有懼色。會韓陵之子韓春已卒，孫韓騰與孫媳司馬杏英皆英武有謀略。杏英本司馬鄉鄉勇司馬瓊之女，幼與諸姊習雙刀術，而杏英獨得要妙。瓊之父與司馬F之父親兄弟也。而韓騰又F之外甥也。騰或往候F，因得見杏英，兩相悅慕。杏英私語乳嫗曰：「韓郎美而武，非常人也。」嫗乃挑騰，騰喜，遂與杏英苟合於野，為諸姊偃執。杏英殺諸姊而從騰，匿谷家。谷懼說瓊，使完其兒女之願。杏英乃得嫁騰。閨房中甚敦好，誓不置妾。時杏英謂諸莊勇曰：「以千之師戰五萬之眾，則不足以之，自守則有餘。我與顏軍營於鉤鐮，深溝高壘，守而勿戰；彼兵多糧少，不能持久，糧盡必去。然後出奇兵以襲其後，萬全之策也。」玉凌雲曰：「魚腸坂、白藤嶺兩路猶須把守，恐彼分兵三路來襲，首尾不能相顧。」韓陵曰：「白藤路徑僻遠，又妨紫霞洞強人截殺，況多巨蛇惡獸，此路必不敢來。惟魚腸坂可慮。然苟得其人領百人守之，插翅不能過矣。某欲致書顏公，令韓杰守此，必不誤事。其人精細可用，故也。」於是一面著人致書黃石，一面合兵向鉤鐮進發，各據險要，立交加寨柵，多備弓弩檑木炮石，為死守計。<br />
　　辛丑，紹軍與諸鄉之兵皆集，攻之十日，不得戰，又不得進，反多折傷。乃令人去甲臥寨前辱罵。可當大怒曰：「老當征戰多年，有進無退，有我辱人，無人辱我。彼軍雖眾，豈是老當的對手。」乃引數十人衝突紹軍。回顧諸莊勇曰：「有敢死者隨老當來。」韓陵阻擋不住，乃使玉凌雲、韓貢及韓騰夫婦掠陣。戒之曰：「但救可當，無戀戰。」四人受命而去，列陣寨前。已見可當舞著大鐵椎，舞入紹軍去了。可當雖猛，以一敵萬，困在垓心，不能得出。杏英舞雙刀飛馬來救可當，看看殺出，忽閃出一長人，高幾逾丈，揮著門扇大的板刀，來斲杏英。韓騰與凌雲、韓貢守住寨門，防紹軍攻突，不敢往救。杏英因暗發一箭，正中那長人的臉，長人大吼一聲，杏英幾乎墜下馬來。長人拔那箭時，眼上又中了一箭。杏英看得親切，揮左手的刀正斲中長人右腳。長人剛倒在地，右邊四五根槍一齊搠來。杏英低著頭，從槍林裡搶進一步。但見刀光一閃，十餘只拿槍的手都骨碌碌墜將下來，丟了一地的槍。杏英正虛晃著刀欲奔回陣，斜刺裡有一隊藤牌手攔住退路，齊揮著腰刀欲斲杏英的馬。杏英回馬退後剛十數步，又有一簇拿槍的從腦後搠來，杏英閃得身快回刀，斲槍才斲斷了幾根，前面的牌一字兒如蛇行雁列，又進至面前了。杏英又退了幾步，只見一匹黑馬乘著個怪臉赤髯的，提一根丈餘的黑蛇矛從左邊迎耳刺來，杏英把首一低，那矛刺在雲髻上。杏英丟了右手的刀，搶一步拿住矛桿，左手的刀早緣矛桿削去。那人剛放了矛桿，而杏英的刀已覷個空，迎面飛去。蓋矛桿放手時，即刀尖到眼時也。刀之著眼，翹然如釘之著壁，大叫倒地。那時杏英滿臉的披著斷髮，方奪得蛇矛。那拿牌的已湧將上來，挑開了牌，一挑一刺，一刺一個，二三十個拿牌的，屍上有牌，牌上有屍，卻堆起一個小小的山兒來。不提防一騎黑馬從圍裡衝來，那馬來的慌，正衝著那個屍山，馬上的人和椎撞倒。細看那人滿身皆箭釘著，從模糊血中再認，正是可當。欲下馬來扶，可當又有一持戟的少年趕至，杏英剛揮矛來戰，那少年矛未到時，少年已倒。知為韓騰的箭所傷，一矛正結果了那少年。早有玉凌雲跑過來背負可當。十餘個軍士扛著椎，牽著那烏騅馬去了。兩下裡金聲亂鳴，杏英拖矛走得回寨。剛欲下馬，但覺天昏地黑，撲在馬下，眾女兵扶去安歇。<br />
　　韓騰收回軍馬，來看可當。見血人似的，自頭至足中了二十餘箭。急請軍醫來拔那箭，每拔一箭，吼一聲，敷一回藥，拔得箭完時，已不醒人事了。韓陵使快馬連夜報知少青。少青大哭曰：「我結義兄弟三人，鐵牛陷死虎坑，今當哥哥又為亂箭所害，某何生為！」雪燕在旁，見少青哭亦自灑淚曰：「郎勿憂，俺師父曾贈俺妙藥百餘枚，凡刀傷箭創，氣未絕時，藥到立起可以醫得伯伯。」少青曰：「果有此藥，刻不可緩，叫人速牽追雲躡月二良馬來。」少青跨了追雲，雪燕跨了躡月，明月下加著鞭同奔鉤鐮。到時，刁鬥才報三更。韓陵聞少青至，不暇敘話，便同雪燕來醫可當。見可當聲已不嘶微，微有些氣息。雪燕即教人取童便一碗，拿出指頭大的一丸藥來，調著用箸撐開可當的口，灌將下去。又將藥敷上瘡口，漸漸的將箭瘡裡的毒血，抽盡出來。又去診那脈息，驚曰：「左寸結澀，敗血衝心，是必驚跌著的，天明便救不得了。」韓騰曰：「果然是撞跌下馬，被荊妻救回的。」雪燕又從身上取出個兩指大的小葫蘆來，倒出那藥紅色如粟米大。雪燕曰：「此藥須人銜著口對口的唾將入去才效。」少青曰：「是某的哥哥，某自唾藥。」遂跪在可當床上，雪燕捧起可當的頭，如法唾下。不一時藥氣衝開心血，醒過來了，開眼右左看見少青、雪燕在旁，不覺歎氣。曰：「此是陰司或是陽世？」少青曰：「苦了哥哥，是某之過。今特乘夜趕來，同雪燕醫你，幸是好了，哥哥身子上尚疼痛麼。」可當曰：「不疼痛了，甚麼藥這樣好得快。」少青曰：「就是雪燕娘子的神藥醫你。」可當便下床來拜曰：「難得白嫂嫂乘夜來醫我，便是老當重生父母了。」雪燕忙忙的還了禮，曰：「伯伯勿動，將息些兒罷。」少青遂扶可當上床坐。床沿守著眾軍，看見皆低頭歎息。私謂：「少青真仁慈之主，即為之死亦所甘心。」至有泣下者。時韓陵恐紹軍乘夜劫營，教韓騰出營督著軍士巡哨：「我請雪娘子看一看孫媳兒怎的？」雪燕隨女兵進內看了一回，曰：「無甚事，不過用力過度，疲倦些兒，天明便沒事了。」少青謂雪燕曰：「汝伯伯所騎滾雪烏騅馬，原是韓莊的，良馬絕有力的。某在韓莊時以此馬賜之，以為偌大的鐵椎，非此馬負不起，今亦為箭所傷，娘子既醫伯伯，尤不可不醫此馬。」雪燕然之。由是少青雪燕留軍中商議軍情不去。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
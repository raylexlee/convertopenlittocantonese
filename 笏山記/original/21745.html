<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>笏山記 - 第四十二回　立壽官百經營不負遺孤　死韓公一紙書能留娘子</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十二回</br>　　立壽官百經營不負遺孤　死韓公一紙書能留娘子</font></h4>
			　　卻說少青兵至黃石，見室廬墟燼，民物凋散，不禁放聲大哭。可當、松齡、韓杰叩見，備言余余之功，少青感激。回竹山與連錢、龍飛、銀銀相見，又哭了一回。公挪帶著趙聯、趙速叩見連錢，及龍飛、銀銀。連錢慰藉良殷，設筵相款。<br />
　　又數日，嬌鸞始歸。先向連錢謝了罪，然後備言青草鄉決獄之事。少青曰：「只因韓莊公之妹吉姐年漸長成，韓公廣選媵婢故鬧出這事來，何不早些為壽官成了婚，完此一件大事。」連錢曰：「吉姐與壽官同庚，今才十四歲，男女婚姻須有時候，不宜太早。」少青曰：「這事當請命雲太夫人。」遂與連錢率諸娘子同至太夫人府中一一謁見了太夫人。太夫人又教壽官拜了少青。先說些黃石遭劫的話，各人灑了一回淚。少青曰：「愚婿受丈人托孤之重，代守黃石，日益強盛以為不負所托。乃百密一疏，遂為紹人所襲。貽岳母驚。幸龍飛力保竹山，余余智復黃石，得有今日。愚婿欲趁此時，與壽官完婚，即立為黃石莊公，以纘父業。愚婿紫霞洞基業粗完，去志已決，不知岳母之意如何。」太夫人曰：「壽兒年尚幼，恐不能當莊公重任。願賢婿更輔翼數年，行止一由賢婿。至於完婚之舉，雖未及時，但老身年來多病，思欲早見成立。」連錢接著曰：「我父親只有這一點骨血，今年未及歲，恐剖卵出雞，必傷元氣。不如再待兩三年，使壽官筋骨堅固，學問充裕，再議未遲。」原來壽官天資昏暗，庸懦無為，先時在養晦園，受業龍飛，數載不能通一經。雲太夫人取回自教歐荻柳丸，終成畫餅。連錢憂之，知少青紫霞之業垂成，不能久羈，黃石況諸娘子出嫁從夫，誰肯留竹山以輔庸主。今聞少青欲與壽官成婚，故此萬般阻擋。少青只得居黃石，為民修葺廬舍，弔問疾苦。<br />
　　一日，聞韓太莊公陵至。少青大喜，留款盡禮。韓陵弔慰了一回。少青曰：「當年不聽公言，果為香得功所敗。」韓陵曰：「紹潛光以長厚博虛名，故屢動干戈，而下無嗟怨。況得功、占鼇，又紹莊之名莊勇，肯屈膝他人乎。故知其必有今日也。幸二人各在一莊，為禍未烈耳。」少青曰：「貴莊之丁占鼇，近作如何動止？」韓陵曰：「已借他事殺之矣，留之終遺後害。」少青又言及壽官完婚之事，欲留韓陵輔壽官以主黃石。韓陵曰：「老夫耄矣，朝不保夕，何能輔人。然亦欲及生見吉姐於歸，何不留嬌鸞娘子教輔壽官，以成兩美乎。」少青曰：「舟行隨舵，女行從夫。某既駐馬紫霞，諸娘子誰肯留此。」韓陵曰：「某看嬌鸞娘子好自大，待某貽書中其隱痛，必肯留。但不知公能暫割枕席之愛否耳。」少青朦朧的應著。韓陵留黃石旬餘，議定明年正月為壽官吉姐完婚。正欲打發公挪回莊，忽報余余娘子至。少青迎入府中與公挪廝見時，嬌鸞、龍飛、銀銀、炭團、小端，俱在竹山，惟公挪暫駐黃石。公挪常聞無知稱道余余子有王佐才，余余亦久慕公挪，雄名震笏山，故兩人相得其歡。<br />
　　又數日，少青終恐潛光窺伺西北，促公挪率兵回無力去了。余余暫留黃石，修復險固。韶光易過，不一日，餞亥迎寅，又是酒慶屠蘇，燈然火樹時了。兩莊嫁娶，花來柳往，珠翠塞途。韓陵歎曰：「某初生時，笏山嫁娶惟莊公鄉長得用鼓吹八人，紅布執色四事。今則鏤藻雕文，每薦用帝王禮樂，而以奢華相尚。輒嫌前人鄙野，而不知前之人以強馭弱，以小事大，數百年鑿井耕田相安無事。而今之文采玉帛，實與干戈相尋。肝腦恒塗地，家室無寧居，而金粉日相侈。屈指我生，吁可歎矣。予童時先莊公嫁女，可莊耗銀百兩而以為奢，今吉姐妝奩大都累萬，而孫兒孫媳猶以為未浹於心。吁，可歎哉！」<br />
　　吉姐嫁後才越月，韓陵以無疾終。是時，顏少青率玉壽官夫婦及莊勇韓杰、紹崇文夫婦及女兒龍飛，同往韓莊赴喪。其餘附近鄉長，如阪泥、沙頭、緣木、卷阿等鄉，無不來會。忽報紹潛光，屯重兵十字關外，聲言赴喪而實窺伺虛實。韓騰大驚，與少青相議。一面添兵守關，一面令趙公挪屯兵上埗以牽掣之；更擇能言之士，卑禮厚賂以辭之，乃使韓仁往。少青私謂韓騰曰：「某看韓仁兄弟，皆有外心不可用也。莊中可與共事者，惟鬥艮山、奇亮功二人耳。」韓騰曰：「知臣莫若君，某與仁等相處有年，見其悃x無華，一可用也。先公後私，二可用也。善體民隱，能使莊人咸稱四良，三可用也。彼鬥奇二莊勇，外雖激昂，內或不足，況屬異姓，何可同日語哉。」少青曰：「疏不間親，言之何補。」遂歎息而退。謂崇文及吉姐曰：「亡韓莊者必四韓也。」乃回黃石。<br />
　　韓仁自說退紹軍之後，自以為畢世之功。常語韓騰曰：「今紹公並兩莊之眾，宅中而圖，諸謀士莊勇皆功名之士，將立紹公為眉山王矣。我韓莊雖與黃石唇齒相依，觀去歲黃石遭亂，我不能救黃石，則我莊有事，黃石之不能救我，可知也。為公計者，乘其欲王未王之際，修一表勸進，是為上策。夫潛光勸之亦王，不勸亦王，不如使其意出自鄰莊，而不在臣下，則潛光必德公。德公則韓民可保，而韓祚可長，惟公圖之。」韓騰以其語語杏英，杏英色然曰：「紹潛光，吾世仇也，奈何降之。韓仁之語，為己計則得，為公計則非。就令納土稱臣，幸則與莊勇等；不幸，則全家身首異處。必然之理也。況先莊公為顏公所立，今甫捐館，背之不孝。且公竟忘子孫世世事顏公如臣之事君之言乎，妾以為先斬韓仁之首，以絕浮議。俟其僭王之日，與顏公糾諸鄉之兵以討之，是為師出有名。安知十字關故轍不復見於今日乎。」韓騰不能決。<br />
　　卻說少青自與壽官完婚之後，急欲立為莊公，以綿丈人之祚，又遭韓氏喪事，權且擱下。一日，嬌鸞私語連錢曰：「聞公欲立壽官，久而未決，何也？」連錢曰：「壽兒年幼不更事，未得輔之之人，故仍待裁量耳。」嬌鸞曰：「可當、松齡、韓杰三莊勇留而黃石安，三莊勇去而黃石危，人所共悉。曷語公，留三莊勇以鎮黃石乎？」連錢曰：「三莊勇能禦侮千里之外，而不能獻箴一室之中。得一人兼師保之任者，此選正難耳。」嬌鸞曰：「夫人何不自留，以訓弱弟。」連錢笑而不答。嬌鸞曰：「龍飛娘子何不留乎？余余娘子何不留乎？」連錢曰：「雌之無雄，如水母之無蝦也。誰肯留此？」嬌鸞咄的一笑，懷中出一書札呈連錢。且曰：「昔韓太莊公易簀時，萬念俱灰，惟不能忘黃石後事，故據榻作此書遺儂，知儂不負黃石也。枕席之私恩雖好，屏藩之大義難辭。儂願留此，一如韓太莊公言。」連錢大喜。即稟母親，喚壽官吉姐拜嬌鸞為師傅，事無大小悉決之。於是以五月五日，立壽官於黃石，而實仍居竹山。使可當守聖姥，可松齡守瞿谷，韓杰與玉無敵等守黃石，號令皆韓杰主之。惟鬥騰驤、玉凌雲、可介之從少青。雲太夫人率嬌鸞、壽官、吉姐餞少青等於黃石。嬌鸞私謂少青曰：「易盡者宮府之責，難忘者兒女之私。儂得兩月一會郎足矣。」是時余余的母親已死，龍飛父母亦不願從行。於是連錢率龍飛、余余、銀銀、炭團、小端五娘子，分竹山女兵一千，玉凌雲等分黃石男兵三千，從少青都紫霞去了。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
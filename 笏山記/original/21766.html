<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>笏山記 - 第六十三回　火獸無功遭急雨　嬌鸞轉念悟慈雲</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六十三回</br>　　火獸無功遭急雨　嬌鸞轉念悟慈雲</font></h4>
			　　銀銀軍回大營，備言萬寶之事。嬌鸞怒責銀銀，銀銀大言曰：「竹山後路，人跡不到，游梟飛遽，皆能殺人，不獨此怪也。況：岩險惡，不惟不能容馬，並不能容足，若使有兵堵截，無一人得見娘娘矣。娭家冒險誅妖，為白娘娘報仇，全師而反，不可謂無功。況此怪安知非藍眉所使，以毒我師的。娘娘聽信老士矜之言，驅生人就死地，是不聰也，何責娭家為。」話得嬌鸞兩臉赤發，俯首無一言。沒奈何，教將此怪扛入轅門，集眾觀之。見怪雖死，而睛綠如故。人足人手，毛卷黑，肌如敗鐵，比熊略小，不知何名。營醫葉秀林，剖其肝，和藥以飲萬寶，亦不見效。嬌鸞懼，記當年醫自己的梅虛谷，十分靈效，乃修一待罪本章，使樂更生輔軟車載萬寶回都就醫。時鬥艮山尚未痊癒，亦令隨更生回都。<br />
　　更生等去後，嬌鸞慘戚不樂，漸漸的病將起來。紹無憂勸令班師，嬌鸞不肯。一夜正與炭團、銀銀坐營外，忍病看星。忽見滿天火光，四下裡鼓聲如雷，遍野漫山，盡是惡獸，每獸口中吐出煙火，齊奔己營。幸是初更時候，眾軍未寢，急傳令棄營而走。銀銀、炭團，自恃猛勇，回身鬥那火獸。銀銀揮鋤，鋤翻了幾隻。那獸愈鋤愈多，團團的將銀銀圍住。奇亮功率敢死軍士，殺入獸圍裡，來救銀銀。亮功刀斲，銀銀鋤鋤，鋤翻斲翻的不可勝計。怎奈那獸彌天塞地，非槍挑刀斲所得盡。沒奈何且鬥且走。正遇炭團坐地下與諸獸鬥，緣所坐馬為獸口中煙火燒著，撞下馬來。亮功在營後覓得一馬，炭團騎了，三個復殺入獸叢裡。忽聞雷聲響，下了一陣大白雨，獸與火光一齊不見。細辨那獸是紙剪成的，經雨灑著，都變做滿地的濕紙。嬌鸞退五里下寨，是夜眾軍走不迭，為煙火燒傷的約千餘人。銀銀左腿亦著火傷，嬌鸞慰勞之。銀銀仰天歎曰：「如天之福，幸有這場白雨，不然全軍喪於火獸中矣，一銀銀何足道。」眾軍齊勸嬌鸞班師，嬌鸞不肯，咸出怨言。嬌鸞聞之，只做不知。然病益憊，又數日，聞報白貴嬪萬寶薨於中途，嬌鸞大噫一聲，吐出一口鮮血來。乃與幾個心腹女兵，往阪泥邑慈雲庵中養病，使炭團、銀銀帶罪表班師回都。炭團言於銀銀曰：「嬌鸞娘娘，必死於此矣。」銀銀曰：「何也？」炭團曰：「渠生平以女韓信自詡，凡作事必強人一等，鎮黃石時，咸奉之如神聖，自大慣了，以為今之黃石猶昔，實欲討黃石顯功名，以驕六宮也。往常以老成宿將自命，每輕花相公為新進書生，今欲出師為花相公所阻，已甚怏怏。賭頭顱而出，莫展一籌，聽紹無憂之言，未交兵先送了可進同等性命，聽老士矜之言，又陷了白娘娘。火傷軍校多有死亡，從前令望威風，一旦盡損。縱花相公不必真索頭顱，渠自思在軍無以對士卒，在國更無以對君相，將安歸乎。彼養病慈雲庵，言不能回都者，實不敢回都耳。」銀銀曰：「管他則甚，但咱們廝殺了半生，未有如今日之吃虧者。想起來可惱，又可笑。敵人不煩一兵一矢，戲剪些紙條兒，累得咱們拼死與紙鬥，用盡氣力鬥勝了紙條兒，亦大可笑，用盡氣力反為紙條兒所敗，不越發可惱乎。」時劉金桂在旁笑曰：「大抵娘娘們平日，是不怕硬，怕軟的了。」炭團亦笑起來。遂即日下令拔營，拜別了繡旗伯杏英，回都而去。軍至石杵岩，遇更生賚詔，追嬌鸞班師。與炭團、銀銀廝見了，才知嬌鸞留慈雲庵養病。更生曰：「君相悲萬寶之薨，恐嬌鸞逗留不返，終致全師盡覆，故使娭家追回。今雖折些兵將，二萬軍得保首領以歸，未必非國家之福，大都不必往尋嬌鸞了。三人又談及萬寶創造紫霞之功，死於非命，各灑了一回淚，即催軍望都門進發，回都繳旨。<br />
　　王既痛萬寶之死，又惱嬌鸞不回，想及平昔恩情，不覺下淚。又恐嬌鸞懼罪，欲以溫旨召回。花容曰：「其人負氣，召之急，必自戕。不如命御醫往慈雲庵就醫，並降敕慰勞之，不問其罪。臣這裡亦附書一函，言賽賭本屬戲言，白貴嬪之死，實由自取，諷令病癒還朝，渠必返矣。」王依其言行，右丞相趙無知，私見花容曰：「聞相公欲致多智侯□□而必附一書言賽賭之事，是愧之，使必不返也。」花容曰：「〔然〕則何如可致之返。」無知曰：「其為人也忌，恒欲污人以文己。相公倘使人索千金之賄以贖頭顱，渠必喜。朝廷復革其侯封，使之回都待罪，並不提白貴嬪之死，渠必喜而返矣。」花容笑曰：「相公之言，深中渠病，然娭家不能從相公言也。」言未已，忽王子段安白衣冠入見，哭訴曰：「先母嬪從徵黃石，薨於非命，此仇不可不報。兒願提一旅之師，踏平黃石，斬妖人之首，以祭母嬪墓，願相公許兒。」花容曰：「王兒無躁急，妖氛猖獗，娭家豈忍坐視。但謀須萬全，躁嘗之必敗。嬌鸞娘娘，不足鑒乎。」又顧無知曰：「今朝中名將如林，能平黃石者，相公以為何人。」無知曰：「趙公挪，果敢勇銳，紹龍飛持重嚴密，皆其選也。」花容曰：「公挪，鏖勁敵力有餘。龍飛，臨巨敵略有餘，而平小小一黃石則不足。」無知曰：「然則何人而可。」花容曰：「說出來勿驚駭，惟四王子可平黃石耳。」無知曰：「軍國大事，相公無齣戲言。」段安曰：「四王子，嫵媚侯可娘娘之子也，今才兩歲，何以平寇？」花容曰：「這王子，日月□□□□作顴，他年大貴，行止必有鬼神呵護。況嫵媚侯□□和聖姥弟子，披么么邪神，孰敢犯之。若趙相公肯作〔軍師〕，解意侯肯作前鋒，事無弗濟，何言戲也。但不知王意□□□暇，待娭家先以意探嫵媚娘娘，及後娘娘，若後娘娘與嫵媚娘娘肯時，王無不肯。」言已，遂辭退。<br />
　　明日，王使王子黎安，賚溫詔，並右御醫陶寶人往阪泥醫嬌鸞，花容附書一函，密教黎安對答言語。黎安帶從人即日起行。阪泥邑令黃倫，聞王子至。出城迎入衙署，行了參拜。黎安問母妃可娘娘病狀，黃倫曰：「娘娘駕幸敝邑，本宜迎入內署供養，但懿旨不准，無奈撥媳婦二人，在庵中服事。庵尼早溪，俗家原係卑職女弟，工文翰，娘娘甚愛他。早溪言娘娘無甚大病，初時肌膚灑淅不寧，近來亦覺安貼。」黎安言：「聖旨在身，不敢久停，煩賢令引某一行。」黃倫乃使人清道，引黎安及御醫至慈雲庵。嬌鸞聞聖旨恩臨，使人擺列香案迎旨。黎安宣了旨意，乃跪下請母妃娘娘安。嬌鸞賜坐於旁。黎安極言王思母妃，冀即回輿以慰聖望。又使御醫陶寶人診了脈息。寶人曰：「症因鬱怒傷肝，不在藥調，而在意養。」因進逍遙飲一帖。嬌鸞使黃倫帶御醫及從人，在賓館中安〔歇〕。而留黎安住庵中。是夜，嬌鸞喚黎安入內室，問朝中近〔來〕底細。黎安因出花丞相書呈嬌鸞。嬌鸞攬之，不悅。因〔問〕：「〔此〕書王知道麼？」黎安曰：「王何不知，兒來時，見花相公言〔於王〕曰，知人在知其平日，不在臨時，臣欲保存多智侯平昔女韓信名，故不欲教他去，無奈不聽良言，以頭顱賽賭，頭顱事小，傷國體事大，未聞堂堂天朝，以六軍臨彈丸黃石，並未交鋒，先折了一大勛勞之伯，其餘士卒死傷不下千人，殊可痛恨。又說，待母妃歸時，當面詰問，看母妃怎樣答應等語。兒又見渠袖中出此書與王看，王閱畢，點點頭道，卿可謂深體朕心矣。遂將此書交兒，令封固。」又問：「汝出都時，花相公有言囑汝麼？」黎安曰：「兒出都時，囑兒道，汝見可娘娘無多言，但哄得他回都便是汝的功了。」又問：「他人有言麼？」黎安曰：「滿朝紛嘩，語難盡述。即如兒哥哥段安痛母嬪之死，雖不敢歸怨母妃，每日哭訴兩丞相府，求出師復仇，又欲懷匕首往刺妖人，被兒竇母嬪罵了一頓，才罷休。」嬌鸞聞這言語，氣得無天可訴，無地可蹲。是夜反覆睡不著，胸悶肌熱，哇的又吐出一口鮮血來。憊極假寐，朦朧間，見可明禮披髮立床頭指著罵曰：「我與你生同父母，長共衾綢，□□聞婦人從一，你不念香火情，改事仇人，滅我宗族，又□□炭團殺我，今且與你拌命。言畢，向嬌鸞腿上擰了幾下，嬌鸞曰：「炭團殺你，你不敢尋他，偏來欺負我。」言著，大哭。時早溪與嬌鸞伴睡，被他夢中哭醒，詰問緣由，嬌鸞糊塗的應著。旋起披衣，跪在地下。早溪大驚，攙之不起。曰：「我嬌鸞，枕戈衽甲，佐晉王百戰定笏山，英雄冠世。由今視之，如雪裡凍螢，雨中病蝶，千紅萬紫總屬鏡花。何似坐空五蘊，身與蒲團同朽乎。今趁天使在前，求師為儂剃髮，敬謝我王，情根從此斷絕矣。」早溪攙起，勸阻了幾回。爭奈嬌鸞主意已決，遂於三寶佛前，摩頂祝發，拜早溪為師。是時，顧不得黎安泣諫，北面望闕，拜了四拜，將剃下的發，用龍帕封好，浼早溪修一表文，遙謝聖恩。黎安無奈，攜了表文發帕，拜別而去。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
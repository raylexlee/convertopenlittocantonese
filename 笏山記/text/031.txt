
			　　由是宴飲了幾日，酒間談及大事，余余曰：「紫霞洞居高馭遠，天然一個王都。但諸娘子安懷慣了，一旦教他遷這荒僻之區，必滋異議。古人君權衡操之寸心，欲成大事，無惑群疑，不知公能自主否耳。」少青曰：「待回竹山與夫人酌議。」余余曰：「多一議便多一疑，與其增疑，不如減議。」少青然之。又謀及趙公挪之事，余余曰：「妾有一言，可以公私兩濟，語雖駭眾，而實大勢由此集，大業由此成。公願聞乎？」少青曰：「謹受教。」余余曰：「今紹潛光四旬不娶，以樸儉為莊鄉先。是欲反公所為，以收賢聲也。據西北而睥睨東南，其志非小。而公恃韓莊作唇齒，建嚴關以限南北，以為高枕無憂。此正養癰而忘其潰者。夫進則笏山皆吾囊中物，退則並黃石亦浪中花。事勢必然，無足怪。幸趙鄉長為西北之雄，而慕公若此，公何不微服偷越紹莊，就婚無力，因便乘間通款紫霞。彼據紫霞者，一無夫之女耳，豈樂於為盜者？苟身有所歸，夫何求？不煩兵矢，以紫霞號令莊鄉，潛光雖狡，無如公何矣。我得其邊，彼有其腹。夫弈小數也，而肥邊瘦腹之義，即盛衰贏縮之機。譬人之第宅，前門後堂，左右廊廡，皆為人有，高坐中廳，面面受困，未有不袖手而斃者。彼潛光之遠婦人，豈不謂古今亡國皆緣豔妻煽處乎，而不知天道好奇，有時造物亦翻花樣，多生奇女為公佐命。願公無闐俗見以負天心。」無知斂衽而起，瞿然曰：「娘子之言可謂能綜全局見其大者矣。」雪燕亦主其言。少青之意遂決。

　　明日攜無知、雪燕回竹山，與夫人說知娶余余之事，而不敢言就婚公挪。因與雪燕謀娘子中擇可與從行者。得秋娥、足足後，以更生曾居紫霞，與無智善，並密告之而使同行。乃托言潛徵悉利，又示意於龍飛，諷令從行。龍飛辭以父母在不行。乃約無知、雪燕、足足、更生、秋娥，潛集槐陰別院，見余余。余余曰：「妾本宜隨諸娘子後備驅使，但母親老病，安忍棄之。且公去久則黃石或有不虞。留妾居此為公作耳目，亦一道也。」遂向無知、雪燕授以密計。將無知扮作男子，雪燕、足足扮作書童，少青扮作婦人，更生、秋娥扮作丫鬟。春桃及心腹女兵八人扮作僕夫，挑了行李及雪燕的槍、秋娥的棒、足足的兩頭鏟、更生的弓矢。各人又暗藏了短軍器，跨上馬，辭別余余，從緣木鄉取路向鉤鐮坡而去。
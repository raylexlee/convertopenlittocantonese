
			　　固和尚者，笏山王之裔也。僧舍秋燈，大雨彌月，長宵難遣。與和尚對榻寢，為述乃祖笏山王事甚析。笏山，在雲南蒙化之西。天日晴朗，人遙望萬笏拄天，曰此笏山也。亦呼萬笏山。好事者裹糧尋之，行一二日，山忽不見，而不知山之中，山水環注，桑麻雞犬，不下數十萬家，蓋秦桃花源之類也。永樂時，每年九月，有人攜銀三百兩，到蒙化廳納糧，自言山中人，衣冠言語，無異土著。又百年，始有玉廷藻成進士，由縣令至知府，政聲藉藉，為當道所忌，罷官去。

　　山之中有三眉山，三巨姓居焉。中眉山俱可姓，約萬餘家，名可莊。右眉山俱紹姓，曰紹莊。左眉山俱韓姓，曰韓莊，亦不下萬家。其錯居環拱者，五百余鄉，然言鄉不言莊矣。其地多馬，其俗強悍，好鬥不尚文，每鄉有長，曰鄉長；長之次，曰鄉勇。而莊之長，則曰公；公之次，則曰莊勇矣。其公、其長、其勇，大約擇本莊本鄉之雄武者為之，亦有世襲者。凡諸鄉之耕田家，得谷一石，則以三斗供鄉長。鄉長自取一斗，以六升供韓，六升供紹，八升供可。韓紹二莊之耕田家，得谷一石，則以一斗五升供本莊公。本莊公自取一斗，而以五升供可，名曰歲供。惟可、莊之耕田家，以一斗供本莊公而已。谷之多寡，視此為等殺焉。三莊之人，則視諸鄉人如奴隸，而諸鄉人亦俯首帖耳，不敢少有冒犯，如奴隸之遇官長，其俗然也。婚娶，除親姐妹俱不禁。然結婚異姓者，聽之。其人不許出山，出山與山外人通者，名曰外奸，立斬無赦。而得公令者，不在此例。鄉之人得鄉長令，猶要得韓紹二莊公令；得韓紹二莊公令，猶要得可莊公令。韓紹之人，得本莊公令，亦要得可莊公令。惟可莊人，得本莊公令，即可出山無罪矣。
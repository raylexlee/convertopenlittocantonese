
			　　無知自延秋亭留幸，已將花容四王子掛帥之議言於王。王哂之。無何，足足復奏曰：「丞相苦欲四王子出師，必有灼見。妾與白真妃，同心夾輔王子，何憂戰不克，虜不擒。」王曰：「妃子何所恃以克敵？」足足曰：「安不忘危，進不忘退，勝不忘敗，朝夕恐懼，虛其心以採眾議，妾所恃者此而已矣。」王喜曰：「嬌鸞惟不知恐懼，故無功。今妃子能為此言，國之福也。往時妃子鹵莽好殺人，自徵韓火產王子，便精細有謀略，妃子此言，軍國之福，亦妃子之福也，朕何憂。」會玉鯨飛、玉鵬飛兄弟，從黃石逃至紫都，無知喚至相府問之，言三弟散佈流言，謂王師欲盡誅玉氏，故玉氏子弟，人人自危，甘為之用。自恃城池深固，又有藍眉妖術，用毒霧籠罩諸險要，故可貴妃不能進兵，反為紙獸所敗。三弟自立為竹山大王，以婆胡弟子許小蠻為後，許粉兒、許朵兒為妃，皆傳脂粉作女妝。凡竹山、黃石、瞿谷、聖姥諸處，擇男子壯健而美者入宮，悉與淫亂。藍眉仙又以妖術攝四城婦女。初猶以小惠，籠絡百姓，自王師退後，益放恣。苛刑厚斂，日甚一日。今玉氏子弟，漸有知玉侯之冤而出怨言者。無知錄其言，與花容謀。相與奏王，擬於未出師之前，為玉夫人韓吉姐作一檄文，明玉侯之死，實為藍眉妖術所弒，以釋玉氏子弟之疑。王然之。乃召指揮使張小微服私往黃石，將檄文遍貼四城。張小領旨，約結義兄弟張珍、張布、劉士剛同往。花容作就檄文，呈覽，王大喜。繕寫停當，張小等，領了檄文，即日起行。

　　張小居黃石久，其地多產苧，居人咸織苧為業，遂扮作販苧客人。至黃石時，正值仲春天氣，花天草地，街市繁華。百雉高城，十分完固。乃私議曰：「當年王為黃石侯造這城時，只防不堅，今日卻嫌他太堅了。」劉士剛曰：「妖燄不長，雖堅奚益。」四人一面說，一面笑，正欲尋個客店安歇，忽有人從張小背後拍其肩曰：「張小哥別來無恙？」張小吃了一驚，回顧那人，正是舊日的博徒玉振之。振之曰：「聞小哥在紫霞做了高官，那得空到此。」張小曰：「雖曾做了不三不四的官兒，只是拘束得不耐煩，久矣被人參了。」又指著珍布等曰：「今與伙計們做些買賣，不知近來的苧價如何？」玉振之曰：「買賣的事我不懂得，我家裡有所空房子，可以安頓你四人。如你們舍館未定時，可搬行李來權時住著，好早夜攀話。」張小曰：「這個不須。我們做買賣的人，或一兩月，或一兩日，不能拿得定的。不如客店裡行止自如，較便。」振之曰：「恁地時，不強了。那西邊榆樹下這綠油招牌的客店，是有名的好客店。」張小點點頭曰：「我就在這裡安歇罷。明日得空，到店裡吃盞清茶，與足下慢慢的傾談。」振之遂拱拱手去了。

　　這振之原是玉無敵姪兒。無敵自以為先世舊臣，王居黃石時，甚禮重之。凝命元年表求黃石太守，王不許，以為黃石參將軍。及三弟稱王，又受偽將軍之職。然為人外；謙而內蒙暗，不達事體，亦罷歸。生一子一女，子名敬之，眉目端好。三弟召至竹山，逼淫之，旋放出。媳許氏，牢闌邑人。女名翩翩，美而黠。時竹山黃石，凡有孕的，無貴賤限三月內，在平天聖母衙門報名，滿八月，即將孕婦剖腹而取其胎，又剖胎而取胎之肝，以行邪術。如有隱匿不報，全家剝皮。玉敬之妻許氏，孕已五月，舉家憂懼，敬之謀之振之，振之謀之張小。張小曰：「此易耳。敬之若親來求我，必得當。」振之以張小之言復敬之，敬之恐客店中謀事易泄，乃具酒密室，請張小至家跪而求之。張小曰：「易易耳，何不令尊奶娘詐病，請醫請巫的鬧將起來，佯言不癒而死，將棺穴一竅，令閉目臥棺中，舉家假哭，送出西郊僻靜處，先使人通知牢闌尊岳丈處，使精細人具軟輿，豫伏在此，密將棺中人置輿中，承夜舁回牢闌，汝父子卻將空棺葬了，假哭而回。神不知鬼不覺，你道此計妙麼。」敬之撲的拜在地下曰：「此真妙計，難為張大哥想得出。」振之曰：「此計雖一時瞞過，終久卻怎樣呢。」張小曰：「悖天理的必亡，行妖術的必敗，竹山黃石之滅，旦夕間耳。那時夫妻父子完聚，須無忘小可今日。」敬之大喜，進內捧出紋銀五十兩謝張小，張小那裡肯受。正推與間，忽聞嚶嚶的啼哭聲，一女郎闌入，密室中哭拜於地曰：「兩哥哥為嫂嫂謀，獨不為妹子作地乎。」敬之曰：「翩翩有客在前，無作鬧。」翩翩曰：「哥哥，既請此客謀嫂嫂的事便不是外人，求貴客救兒一救。」張小驚曰：「汝處子亦有孕麼？」翩翩起而唾曰：「呸！這客人甚無賴來謔兒，只為黃眉好攝人家閨女，行採補術，若想到兒時，這就遲了。貴客善謀，當亦豫為兒地。」張小搔著頭想了一回，笑曰：「這個更易，三十六界，走為上界。」翩翩曰：「兒又如何走法？」張小曰：「汝有甚麼姑母、姨母、妗母麼？」翩翩曰：「問他怎的？」張小曰：「今時的風氣，凡偷漢的婦女，多在姑母、姨母、妗母處做出來。那姑母、姨母、妗母又百般的向他父母處彌縫。男子欲勾搭婦女，亦先用錢財買通那姑母、姨母、妗母，暗做牽頭，故有姑母、姨母、妗母的便好做事。」翩翩曰：「呸，呸！這風話給誰聽，兒的姑母、姨母、妗母並亡故了。」張小曰：「你既無姑母、姨母、妗母，你的老公呢？」翩翩曰：「呸，呸，呸！說甚麼鬼話？」以袖掩面又嗚嗚的哭。敬之見張小說這些話，又不敢惱，只得減著性子曰：「我這妹子，並未曾許親的，不知張大哥有妻室麼，如未娶妻時，可使渠跟著你走。」張小曰：「某雖無妻室，只是這小姐某不要的。」振之笑曰：「張大哥想是發了些財，志氣高些。我且問你我這妹子，千中不能選一的，論門戶呵，卻是一位千金的小姐，如何配你不過。」張小曰：「有兩件配某不過。」振之曰：「那兩件呢？」張小曰：「第一件，是年歲。某今年四十有一，這小姐才得十餘歲，如何配得某過？」振之曰：「第二件呢？」張小曰：「這一件更難，某這相貌，生得頭尖眼小，臉赭發黃，頭腦兒、身手兒，比他人的多不合。小姐的眼如秋水，螓首鳳鬟，與某的頭兒、眼兒、發兒不對了。桃花的臉，楊柳的腰，粉捏就纖纖的十指，與某的臉兒身手兒又不對了，如何配得某過。」言到這裡，引得那翩翩，啞的笑將出來。正笑不迭，忽聞拐兒響，一白髯老者，踱進密室裡來。張小大驚，旋點頭作個揖曰：「這位就是老將軍麼？違教了許時，養得白髮朱顏，阿小認不得了。」老者曰：「老夫就是玉無敵。你們的言語，老夫在屏後一一聽見了，至於婚姻的事，小女不嫌大哥，大哥反嫌小女，何也？」張小又作個揖曰：「老將軍前不敢說謊，只因阿小年長貌陋，斷不中小姐意，故此這般說。」無敵向翩翩笑著曰：「我兒你中意他麼？」翩翩不答，紅著面走出去了。

　　時日已黃昏，張小亦拜辭無敵父子，回寓而去，將此事言知珍布等。劉士剛曰：「此段婚姻，不可推卻。一來哥哥得了個慧美的嫂嫂，生個少爺，終身有靠。二來做了親戚，便好諷無敵父子投降，做個內應。倘平了黃石，哥哥的功勞不小，不是初出紫霞第一功麼。」張小然之。明日，玉敬之、玉振之又來寓所，致無敵意。邀請小酌，並請珍布、士剛。張小猜著了幾分兒，先佩了金玉獸環合歡寶為聘物。四人換了新鮮的衣服，隨著敬之兄弟，到景泰坊。只見無敵已扶著拐在門前拱候了。四人進了玉府，坐定。張小曰：「屢次踵府，未曾請老夫人的安，今番不得無禮了。」言著，便欲起身。無敵曰：「山妻已物故了。」張小曰：「未聆訓誨，那裡曉得。少間，延入內廳，已擺下極豐美的酒筵。遜了一回坐位，各人坐定。酒三巡，無敵舉杯，先飲珍布士剛曰：「老夫年邁，尚有一幼女未婚，今見張大哥，能慷慨急人難，願以小女奉箕帚，煩三位大哥代老夫做個冰人。」張珍曰：「老將軍的命，那敢不遵。只恐我哥哥貧賤無門閥，有辱門楣。如老將軍果不見嫌，敢不從命。」無敵笑曰：「這主意出在老夫，不必太謙遜。」張小曰：「老將軍雖不見嫌，恐小姐不豫意。與其他年琴瑟不調，不如此日葛藤先斷。」張布曰：「兒女子允與不允，多羞澀不肯明言。如肯當筵奉酒，便願俯就了。」無敵曰：「這是我笏山的古禮，即大哥等不言，老夫已排當定了。」乃目敬之曰：「可喚汝妹子出來。」敬之帶笑的進內去了。又飲了兩巡酒，漸聞玎玎璫璫環佩響。敬之掀簾先出，即有幾個丫頭老媼捧著翩翩出來，花花翠翠好一個妙人兒，比初見時，又不同了。翩翩奉了酒，張小向身上解下金玉獸環合歡寶，交與敬之，敬之交與老媼。一時麝蘭香散，步玎璫，進內去了。頃之，老媼捧出琥珀八稜杯一雙答聘。男女席間交聘，是笏山的故事，不足怪的。
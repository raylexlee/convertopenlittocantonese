
			　　是夜，火鳶更多，仍鬧得家號戶哭。可飛虎招京營將可之毅、可廣蔭，殺出阜財門，與尹百全夜戰於碣門之內。時香得功屯鴉山，於絕高處造個望樓，日夜窺眉京的動靜。見碣門軍士，吶喊自亂，互相戰鬥，即稟龍飛傳令大軍，四面一齊爬山而進。但見漫天火炬如星，炮鼓奔雷，地維俱震。百全驚惶失措，望見存存侯可炭團，疑從天上飛來，大懼策馬向阜財門而走。炭團追上，一鐧打翻，眾軍將百全縛了。時碣山四週的寨柵旗幟盡倒，軍無鬥志。飛虎打開碣門迎龍飛軍拜於馬前。諸將見百全已擄，大軍已入碣門，諒不可支，降者甚眾。龍飛既得碣門，將百全等四十餘人陷上囚車，連夜解往監軍營中聽君相發落。

　　天剛明，阜財門大開，紹潛光率眾文武，囚服輿櫬出降。龍飛押往監軍營見王。王使人祛其囚服，焚其櫬，下座執其手曰：「朕與賢王，烏溝一會，久違眉宇矣。今以斯民之故，許朕常得相見，朕之幸也。」潛光俯伏流涕曰：「臣昧於天命，數抗王師，罪該萬死。若許自新，願攜家屬，為率土民，死無敢貳。」王笑曰：「聞瞋雲、顰雨一代美人，朕後宮雖眾誰堪與比，願賢王分枕席之愛以及朕，朕必有以報賢王。」潛光伏地嗚咽不能對。花容曰：「紹王既降，正深慚赧，願王自重，無出此無賴言以相謔。」王肅然曰：「丞相之言是也，朕言過矣。」遂封潛光為多情侯。許瞋雲、顰雨繼文相從。使白萬寶、竇小端及段安、黎安兩王子，先率部下軍押潛光等回紫都而去。
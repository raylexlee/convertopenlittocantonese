
			　　少青雖娶了龍飛、雪燕，只是那錦囊中的字無人解得，橫胸中不懌。思量要往紫藤鄉，尋那余余子，又恐嬌鸞阻當，私同雪燕商酌。雪燕曰：「此人為俺鄰人，忽翁外孫女兒名阿容，自幼與俺善，讀書過目不忘，深沉有大志，八歲時其舅忽蘭，教之吟詠，有『丈夫竟說英雄略，女子豈無王佐才』之句，忽蘭大驚，歎曰：此女他年不可測也。忽蘭嘗以百金購得山外異書名登壇秘錄，為我朝開國功臣劉青田先生所著，以示容容。閱已，擲之地，徐謂蘭曰：行兵之道，奴鬼役神以陰陽造化為消息，既有語言文字以示後人，而猶稱秘錄，此秘字已不通之極。餘何問焉。蘭又大驚曰：此女他年誠不可測矣。又嘗斲木一百二十八枚，枚高二寸廣一寸三分，以意造一陣圖名太極陣。每一枚當百人以兩枚為一隊，合六十四隊，為太極。其枚半紅半黑，以法陰陽。初分兩大隊法兩儀。忽變而為四隊，而八隊，而□，四隊其中，有順有逆，有正有變，忽左旋忽右旋，又名歸藏陣。又嘗以木匣置機，測天行度，不差累黍，其聰明類如此。母曾夢五色芙蓉一株，摘簪之，遂孕容。容生而顏色姣麗，紫光恒照人。五六歲時，一尼見之而歎。因拾地下塵撒之，漸漸的准低眼小，頰削而發枯黃。父沒後，貧極，敝衣垢面，無問名者。一幼弟名枝，甚蒙拙，容嘗謂俺曰：使容登壇作諸葛，汝關趙之流也。故與俺善。俺為報仇，殺死多命，與兄逃去為盜。此後音信遂梗。公如不以貌選，何不聘為娘子，作個女軍師。以公兵強將猛，威振三莊，何難混笏山為一統，作個笏山王。」少青大喜，拍著雪燕的肩曰：「娘子知吾心也。煩娘子拿起錦囊浼他一解，以釋某心，然後擬聘。」
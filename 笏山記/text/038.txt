
			　　黃石莊，自顏少青私攜無知、雪燕、足足、秋娥、更生等言往徵悉利，龍飛知之，而連錢不知也。龍飛時托虛語以安連錢。及數月，無耗，連錢乃集諸娘子商議。使韓杰張小微服尋訪少青消息。韓杰從東路，沿青草、桃花諸鄉而去，張小從西路，沿牢闌、豬頭諸鄉而往。悉利與胡廬鄉只隔一水，張小至胡廬，詢諸父老，並無黃石兵徵悉利之事。因渡凌溝，至鐵山投宿客店。是夜，店中客多，因與一軍士同宿，話甚相投，各叩姓名行止。軍士言欲往黃石莊為人寄書，細詢之，語復吞吐。張小大疑，待軍士眠熟，竊其書，從燈下觀之，封皮上有玉夫人字樣。正欲喚醒軍士，問這書來歷，軍士醒見張小竊窺其書，大怒拔刀來殺張小。張小眼快，蹲入床下。軍士揮刀向床下斲去。那床下從內看外甚明，張小縮在一旁，待刀斲至，兩手把其臂，以口咬他拿刀的拳頭。軍士負痛，遂放了刀。張小曰：「你這人好莽撞。你道我是甚人，怕我看你的書。這書正是寄我的，你卻不懂。」軍士曰：「呸，你是甚麼人，敢向我跟前假冒。你實說呵，饒你。」張小曰：「某乃黃石玉夫人心腹，今奉夫人命查訪莊公消息，好容易遇這一封書，這書不是寄我的，寄誰？」軍士曰：「我卻不信。」張小曰：「你不信時，某與你同見夫人便分曉。」

　　二人遂收拾行李，一同回至黃石，將這書呈繳連錢。連錢拆書看時，正是少青的書，備言入贅公挪之事。又言將興師往平紫霞，建都於此，作萬年基業，夫人可權稱黃石莊公，令諸娘子起兵相助等語。連錢以書示嬌鸞，集諸娘子議其事。香香怒曰：「公挪與咱們風馬牛不相及，何故攘人老公。咱們何不打平無力，奪回顏郎，再行計較。」連錢使人往養晦亭請龍飛娘子，說知其故。龍飛曰：「曩余余子解錦囊中文有王都紫霞洞五字，顏郎久欲都此，以應讖文。恐諸娘子阻撓故率無知、雪燕等私往無力莊就婚，欲借公挪兵力得紫霞而都之，以號令笏山。夫人何不擇莊勇之謹厚者守莊，而率諸娘子興師相助，不令公挪等獨擅功名也。至於稱公與否，惟夫人自決之。」嬌鸞曰：「儂等數年來經營黃石心力並瘁，糧足兵強憑險負固，獨霸東南，十字關南盡為吾有，亦足自豪矣。乃棄此現成基業，而爭群盜之巢穴，以為應錦囊之懺，不亦惑乎。且此錦囊安知非那花容捏造，使老尼誆足足，相驚以為神驗歟。何人皆不能解，而彼獨知也。」連錢曰：「然則娘子之意，欲如何？」嬌鸞曰：「為今之計，夫人宜修回札，剖陳利害，使銀銀姊妹迎請回莊，高臥竹山黃石之間，相時而動。若迷溺已深，不思返駕，不妨力劫而回。雖非以順為正，猶勝旁觀袖手視夫婿如路人也。夫人請三思之。」連錢問銀銀曰：「欲令娘子往無力迎莊公娘子願往麼。」銀銀未及答，只見炭團大呼曰：「兒願往。」香香、鐵鐵齊聲曰：「咱是必往的。」銀銀曰：「我們打伙兒同往罷。」連錢曰：「你們打伙兒同去，誰與守此竹山。」連日議不決，忽傳韓杰請見。連錢傳進韓杰曰：「莊公消息查訪未詳，今有北可莊飛虎內遭飛熊之難，外迫潛光之兵，亡在旦夕，今使莊勇求救，立等回音。」連錢曰：「令彼且回，為道即日興師了。」於是集諸娘子議救可之策。嬌鸞曰：「強鄰自相吞併，我之利也。況顏公未回，可以有辭於可。」龍飛曰：「不可，我既受北可歲供，即吾屬莊矣，義不可不救。況蚌鷸相持，無異熊虎構釁，漁人者紹潛光也。彼以重兵臨之，必破兩可，我何利焉。兩可破，則軍氣銳，雖十字關，恃韓人為屏御，彼徜以得勝之師，從羊蹄徑襲我，不能無所慮。以利言之，亦不可不救。」連錢曰：「娘子之言是也。就煩娘子率軍救可如何？」嬌鸞曰：「此小役耳，何勞龍飛娘子，儂往足矣。」龍飛不與爭，辭回養晦亭去了。

　　嬌鸞並不用莊勇，點莊兵一千，獨與炭團、香香、鐵鐵，及幾個心腹女侍，軍於十字關前，而實徘徊觀望，無救可意。故紹潛光得併吞兩可，據而有之。香香謂嬌鸞曰：「出師無名，何以回見夫人。今顏郎拋了咱們，贅於無力，何不乘此未餒之師，長驅直攻無力，奪回顏郎，免咱們日夜懸望。」嬌鸞曰：「娘子之意則美矣，然而未可行也。今潛光據有可莊，兵勢正盛，我徵無力，必過碣門，倘彼軍截吾前後，片甲不回矣。」香香曰：「雖然，娘子為咱代白夫人，咱將單騎往覓顏郎矣。」拿著大斧便行，嬌鸞那裡拗得住。又見炭團拿著銀稜鐧，鐵鐵拿著九齒耙一齊嚷曰：「我們從香香娘子尋顏郎去也。」嬌鸞沒奈何，由他去了。即拔營回莊。
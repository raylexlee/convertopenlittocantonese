
			　　潛光自使尹百全再伐鐵山。不數日，忽報三眉山後諸鄉盡為韓騰所掠。左據石杵岩，右據雙角峽，造浮屠於峰頂，以窺眉京。潛光大懼，欲使奇子翼率軍五千出羊蹄徑以拒韓騰。令未下，又報白萬寶兵出夷庚，聲言欲取左眉，以還韓騰。潛光正集文武議禦敵之策，紛紜未決。忽見弗江、紹真擐甲上殿奏曰：「今無力趙公挪糾合鄉兵十萬，渡烏溝，出蓬婆，旌旗翳天，兵勢甚盛，何以當之。」紹鷹揚曰：「聞黃石可嬌鸞，亦兵出寅邱、沙頭，東進諸鄉，望風降附，何以御之。潛光驚得臉色如土，眩亂不能言。工部尚書老士矜曰：「顏少青布四面之羅以困我，分御之，則力易疲，分守之，則勢不固。不如卑禮厚幣以求和，然後觀釁而動。」禮部侍郎勞譯曰：「敵氛方盛，和必難成。惟用吳越故事，購美女二人，教成歌舞以獻之。彼少青好色之徒，容易惑其心志，所謂枕席戈矛，絕勝疆場劍戟也。況少青將相皆用婦人，悍虎牝雞，終釀內禍。夫木也而內蠹生，不擊而自倒。國也而內禍作，亦不擊而自亡已。」翰林學士丁勉之曰：「臣聞少青雖用婦人，然以才選，非以色選也。故可足足赭顏方面，白雪燕綠臉青眉，張銀銀、竇小端臉俱黑色，然皆寵冠六宮，勢傾朝野。彼花容，一黃瘦村娃耳，非有飛燕之輕盈，玉環之豐豔也。一旦舉而置之相位，能制曆書，秉朝政，而和衷共濟，內外不聞詬誶之聲。縱覓得西子夷光，只恐謀同畫餅耳。」潛光沉吟不能決，太師呼家寶曰：「事急矣，鄭旦、夷光，非一二日所能覓，教歌學舞，非一二日所能工。今且遣兵分守險要，連和之事，且作後圖。」潛光曰：「孤近來氣餒多病，軍事一以委卿。」遂退。家寶乃令紹鷹揚率軍一萬，保守左眉。紹太康率兵五千，保守鉤鐮。為犄角勢，深溝高壘，不許出戰。使司馬恭率軍一萬，保守大寅。陶豹率兵五千，保守小眉。為犄角勢，深溝高壘，不許出戰。使奇子實率軍一萬，保守阪泥，以御小端、萬寶之兵，亦守而不戰。調遣已畢。忽趙子廉、可伯符、黃熊、黃鉞來見家寶曰：「今紹龍飛率十萬雄兵，渡魚腸坂，鋒不可當。人心震恐，相公豈高枕不聞耶。」家寶大驚，即奏聞潛光。潛光乃發左韓右紹之軍，率諸文武御駕親征。軍於劍浦，正與晉軍前隊香得功相遇。

　　得功雖降晉，心不自安，每思立戰功以釋晉人之疑。乃以五千軍偃旗臥鼓伏，於劍浦之林木深處，乘紹軍柵寨未定，驟出擊之，大勝，獲前將軍戚昭。紹軍退數里下寨。得功收軍，解戚昭來見龍飛。龍飛曰：「將軍豈不知本帥軍令乎，凡不奉將令出軍者，雖勝亦斬。將軍身為先鋒，故違將令，何以為諸軍式。」喝左右推出斬之。可炭團曰：「未鏖敵軍，先斬大將，於軍不利，宜將功准罪，待再犯乃不赦。」龍飛謂諸軍曰：「本帥令出必行，雖尊親不赦。今香將軍以身在前鋒，頒令未及，故待功折罪，諸軍無得效尤。妄希恩赦，以取罪戾。」眾肅然，汗流浹體。龍飛問得功曰：「戚昭何如人，將軍必知底細。可用則用之，否則殺之。」得功曰：「此無用人也，殺之何益，不如割其鼻，放回紹軍以辱之。」龍飛乃使人劓而縱之。得功亦叩謝不殺之恩，回營去了。龍飛治軍恩威並行，而將卒用命，柵固壘高，巡哨嚴密，雖劫不動。十二月朔，刻期大戰，問香得功曰：「由程野至司馬諸鄉，皆平坦大路，好作戰場，不知曲徑支途，可伏兵者還有多少？」得功曰：「自某至某自某至某，皆逼仄小徑，可以設伏但樹木不多，每徑只可容一二百人。過司馬鄉，則林木叢雜，多岡戀。越犀象二山，即逼近鐵山之背不遠矣。」龍飛乃使百工引兵三百人，據魚腸坂，截十字關小路。使紹仲孝領軍一萬，守舊營，立品字柵，巡邏交加，須防夜劫。仍使香得功為前鋒，可炭團為左翼，如左有伏兵即張左翼御之。以張鐵鐵為右翼，如右有伏兵即張右翼御之。以司馬發為合後，如伏兵從後來即轉旗倒戈以御之，不得大呼小怪，驚動中軍。

			　　秋娥兵至黃石，未及入城，而囚車已投麾下。是時，城中父老，見玉侯被拿，多有涕泣相送，拜於秋娥馬前，言侯雖不道，祖若父，皆有功德及人，願將軍存侯性命，延玉家一線之傳。秋娥曰：「父老〔是願〕，娭家當保奏王前，必不使玉家無後。」言罷，即押諸囚，揮軍回馬而去。

　　是夕，駐軍沙頭邑界。繡旗伯司馬杏英，從寅邱率眾犒師，與秋娥會於後營，列筵相款。時杏英長男墓生已八歲，次男名雲次，是去年在五仙廟產的，悉攜來拜見秋娥。酒酣，秋娥將雲次抱在懷裡，弄了一回。笑曰：「這樣粉面明眸的一個少爺，一定是神仙下降無疑的。我們可愛妃的公主，是與你少爺同時同地生的，喚做金相。明時奏王，招你少爺作個駙馬，卻是一對兒。未知夫人豫意否？」杏英大喜，抱著雲次起拜曰：「若得如此，我兒的福，是娘娘所賜的了。」兩人又飲了一回酒，說及黃石諸囚，回憶當年，不禁互相歎息。正歎息間，漸覺燈燄減光，隨陰風變作綠色。忽然眾軍嘩噪，幾個女兵慌張入稟曰：「娘娘不好了，營外砂飛石走，燈燭盡滅，行柵多被狂飆打倒了。」秋娥大驚，仗劍出營，呼眾兵遍燃火把，火照處，風沙驟息，燈燭復明，一輪皎月麗天，營柵無恙。正喚巡哨軍士，小心嚴邏。又聞後營大噪，人報黃石諸囚盡失，秋娥驚得臉如土色，率軍士後營查點，營柵並無損壞，囚車如故，而囚人無一存者。將守營裨將嚴刑拷訊，亦並無口供。正忙著，忽空中墜下一屍一首，燭之乃黃石侯王壽官也。秋娥此一驚不小，不禁大叫曰：「天絕我也！」蹴地便倒。杏英偕眾女軍扶歸營中，以軍中定魂散灌下，漸醒，泣曰：「諸囚走脫不足道，惟黃石侯死得不明不白，娭家何以見王，左右思量，除一死，並無別法。」杏英勸曰：「娘娘一死，何補於事，諒囚逃不遠，速使軍士分頭尋覓。某亦承夜回寅邱，率兵堵截，倘得復獲諸囚，便可拷出殺黃石侯的究竟了。」言已即率從來的女兵抱雲次跨馬而去。秋娥使人遍地尋覓，並無消息，屢欲自盡。部下黃雲分司章素雲曰：「以末將愚見，不若將侯屍首，私藏密箐中，回奏天子，只言三弟等劫營夜遁，並不言及侯屍，他日王知侯死，是死於三弟之手，與娘娘無與矣。」秋娥曰：「不可。玉侯，後之愛弟也。」屍棄路旁，娭家弗忍，而況三軍眾矣，安能一一盡緘其口乎。倘王念先叔父手足之情，必不忍置娭家於死地，就令一死，亦罪所當。」乃下令以輕車載侯屍拔營回都，將前事據實奏聞，自縛待罪。王聞奏，大慟。舉朝嘩然，將治秋娥之罪。芷香言於吉姐曰：「婆胡以左道惑三弟，弒侯而叛，其謀非一日也，畏玉氏子弟，不敢發耳。此事安知非婆胡播弄伎倆，使歸罪於紹娘娘。而即以教玉氏子弟使從之反也，一殺紹娘娘，中其計矣。夫人須救之，無使嫁禍者得意而受誣者含冤。」吉姐言於玉後，後亦然之。遂相與號泣苦諫，保存秋娥，而以公禮暫葬玉侯於紫霞。葬之夜，吉姐夢孔雀〔投〕懷而生一男。王喜，乃釋秋娥。日集文武，商討黃石之策。嬌鸞請行，趙無知力言不可。議未決，忽報黃石太守丁勉之自黃石逃回，王急宣入。勉之奏三弟等，用藍眉仙邪術殺玉侯，逃歸黃石揚言秋娥奉密旨殺侯，欲絕王氏後而利其土地，玉氏子弟多信之，願從三弟反，又召臣飲於閣中，意在脅從。臣非惜一死以勵玉氏，恐王不知虛實，歸罪於紹娘娘，中其詭謀。臣故陽慫恿以媚之，乘間逃脫，王若興師討罪，須得異人，破其邪術，不然，無益。」時嬌鸞密使自如伯樂更生，馬後伯張鐵鐵，交章薦保。王不決，以問花容，花容曰：「三弟挾黃石奮激之師，加以妖人相助，急未易圖。倘王師撓敗，國體何存。願娘娘少安無躁，從長計議。」嬌鸞怒曰：「娭家佐王百戰以興黃石，王后居竹山時，皆倚娭家若長城，當時那有相公。況娭家居黃石久，一險一隘，皆娭家之手所營，一動一止，惟娭家之命是聽。彼三弟雖久蓄禍心以危黃石，然見娭家，必戰慄變色，故娭家在而黃石安，娭家去而黃石亡。今欲討黃石擒三弟而不用娭家，是猶開鑰而舍其匙也。」花容曰：「娘娘只知其常，未知其變。彼三弟不足慮，玉氏子弟不足慮，惟妖人藍眉，能驅遣猛獸，役使兇神，非智力可與爭者，願娘娘三思之。」嬌鸞曰：「邪不勝正，如不能誅藍眉擒三弟，以頭顱送上。倘一戰功成，相公當無吝此蝤蠐以相報也。」花容乃與之賭掌於王前。王曰：「欲平黃石，需軍馬多少？」嬌鸞曰：「將在謀不在眾，得男將六員，男兵二萬，女將四員，女兵二千，足矣。」王許之。
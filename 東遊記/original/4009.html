<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東遊記 - 　洞賓二敗太子</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>洞賓二敗太子</font></h4>
			　　卻說仙友見采和、洞賓皆至，欣喜無限，惟采和涕淚潸然。眾問曰：「汝何故被擒？」采和曰：「適因玉板光燄，照耀龍王宮殿，被太子摩揭逞強，率眾從下奪之，擒我囚於幽室，無路可脫。今幸呂兄燒海，龍王驚覺，如今放還。玉板留在龍宮，不能得出。自采和忝在仙班，只道逍遙自在，不意今日無故被擒，受盡恥辱，伏望眾友為我復仇！」言訖大哭。眾仙皆怒。鐵拐曰：「水族小妖，何得如此無禮？眾友不必用力，只憑我這葫蘆，燒乾其海取之，不愁不得玉板也。」果老曰：「且待洞賓再往索取一遍。如其不還，燒之未遲。」洞賓乃同仙姑再往，大聲索取。夜叉又報之太子。太子曰：「此子又來，前者出言無狀，且燒吾海。父王不合放還其人。今復來此取寶，如此大膽，我便點兵擒之。」即令蝦兵蟹將十員，一齊上岸，來擒洞賓。<br />
　　洞賓與戰數合，太子敗走海中。仙姑把竹罩放海中罩住，太子走不能脫，復鼓勇向前來戰。洞賓大喝一聲，將劍望空一擲，正中太子頭額而死。蝦兵蟹將逃奔，又被仙姑罩住，斬首無數。敗兵報知龍王，言太子被殺。龍王大驚，急令二太子點兵點將鳴鼓來戰。仙姑、洞賓向前挺身力鬥。忽二太子把槍一招，海中兵將四面圍裹將來，把洞賓、仙姑皆圍在垓心，一時衝突不出，洞賓著急，忙取飛劍望空擲去，化作千百萬把，從上飛落，殺得四面圍兵，鮮血淋漓，死者無數。二人衝出陣前，正遇二太子挺槍縱馬來到，洞賓拔劍一揮，斷其左臂，二太子負痛逃入海中，餘兵俱皆逃命。洞賓、仙姑亦自退去。彼時龍王正在探聽消息，忽見二太子斷去其臂，奔回大叫一聲而死，龍王昏絕於地。左右扶起，半晌言曰：「可恨洞賓損吾二子，今吾切齒痛心，若不報復此仇，枉居王位！」乃即傳令，盡起海中十萬精兵，親自督戰，掃除仙黨，以報二子之仇。令出，乃自披掛點兵去了。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東遊記 - 　鐵拐屢試長房</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>鐵拐屢試長房</font></h4>
			　　卻說鐵拐因縱青牛，老君斥下立功續過，乃化身為一老翁，隱其名姓，背一葫蘆，施藥於汝南市中。病者飲之，無不立驗。因懸一壺於肆頭。及罷市，輒跳入壺中，市人莫之見。有費長房者，曾為市掾，一日，於樓上獨坐，忽睹而異焉。因往再拜奉酒脯。翁曰：「子，明日更來。」<br />
　　長房旦日果往。翁乃與俱入壺中。但見玉堂廠麗，旨酒佳餚盈衍其中。共飲畢而出。翁囑不可與人言。後乃就長房樓上，曰：「我仙人也，以過見責。今事畢當去，子寧能相隨乎？樓下有少酒，與卿為別。」長房使人取之，不能勝。又令十人扛之，不能舉。翁笑而下樓，以一指提而至。視其器，如有一升許，而二人飲之，終日不盡。<br />
　　長房心欲求道，乃顧家人為憂。翁即知，乃斷一青竹，度如長房，使懸之舍後。家人見之，乃長房也。以為縊死。大小驚號，遂殯殮之。長房立其旁，而眾莫之見。<br />
　　於是，遂隨翁入深山，踐荊棘。於群虎之中，留使獨處，長房不懼。又臥長房於空室，以朽索懸萬斤之石於其上，眾鼠競來，齧索欲斷，長房亦不移。翁還曰：「子可教也。」復使食糞，糞中有三蟲，臭味特甚，長房意惡之。翁曰：「子幾得道，恨於此不成，奈何！」長房辭歸，翁與一竹杖曰：「騎此任所之，頃刻至矣。至，當以杖投葛陂中。」又為作一符曰：「以此主地上鬼神。」<br />
　　長房乘杖，須臾來歸。自謂去家適經旬日，而已十餘年。即以杖投葛陂，顧視，則龍也。家人謂其死久，驚訝不信。長房曰：「在日所葬，竹杖耳。」家人發塚剖棺，杖猶存焉。自後，遂能醫療百病，鞭笞百鬼，驅使社公。或獨坐恚怒，人問其故，曰：「吾責鬼魅之犯法者矣。」又嘗食客，而使使至宋市鮓，須臾還，乃飯。或一日之間，人見其在千里之外者數處。<br />
　　桓景嘗學於長房。一日謂景曰：「九月九日，汝家有大災，可作絳囊，盛茱萸繫臂上，登高山飲菊花酒，禍可消。」景如其言，舉家登山。至夕方還，見牛羊雞犬皆暴死焉。一日，長房自失其符，竟為眾鬼所殺。<br />
　　卻說鐵拐自謫降，立功滿足，復歸老君之所謝罪。自後得為上仙，乃乘雲瓊島，跨鶴瑤天。每降凡間，則托貧子隊中。<br />
　　南中一家，設大功果，老仙至。有譙樓執時牌二童子，忽能言曰：「明日設功果之家，那爛腳貧子，乃鐵拐老仙也。當往見之。」一童曰：「諾。」適一守更之夫得知，大異其事。次日，往設功果之家觀之，果有爛腳貧子，在灶邊向火。更夫即拜之求度。貧子曰：「何以知之？」更夫曰：「昨見譙樓時童能言，故知大仙來此。」貧子曰：「但從我來，即度你。」那貧子卻從灶中走去。更夫懼火燒身，竟不敢從。後歸至途中，復遇貧子在前，兩追至求度。貧子曰：「汝今且歸，為我釘起譙樓二童，卻來橋上會我，那時我自有船來接你，汝可跳於船上，便是度汝之處，毋得恐懼也。」更夫歸至譙樓上，果將二童釘起。夜來其童哀叫，痛苦萬端，深怨更夫。次早，更夫竟往橋上候貧子船只。自辰至午不見貧子，只有一葉小舟流至，更夫不敢上。忽貧子亦至，曰：「何不上船？」更夫曰：「葉舟安能重載？」鐵拐曰：「汝凡念太重，不可度矣。」乃自跳入舟中，衝風逐浪，駕入雲中。有鍾離、采和、仙姑等八仙侶，乃從上流指點，援引而去。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
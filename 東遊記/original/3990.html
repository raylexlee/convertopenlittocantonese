<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東遊記 - 　湘子造酒開花</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>湘子造酒開花</font></h4>
			　　韓湘子，字清夫，唐人韓文公之猶子也。生有仙骨，索性不羈，厭繁華濃麗，喜恬淡清幽。佳人美女，不能蕩其心；旨酒甘餚，不能溺其志。惟刻意修煉之法，潛心黃白之術。文公屢勉之學。湘曰：「湘之所學與公異。」文公怒而叱之。一日，出外訪道尋師，正與純陽、雲房相遇，乃棄家從之遊，得傳其道。後到一處，見仙桃紅熟，湘子緣樹而摘之，忽枝斷墮地，身死而屍解。<br />
　　湘子欲度文公，因其人持正，故先以術動之。適其年天旱，帝命文公出南壇祈禱雨雪，久禱不得，將罷官。湘子化作道士，立一招牌曰：「出賣雨雪。」人報文公，文公使人請之祈禱，道人登臺作法，俄而天大雪雨。文公未信其妙，謂道士曰：「此雪我所祈乎，汝所祈乎？」道士曰：「我所祈也。」公曰：「何以憑據？」道士曰：「平地雪厚三尺三寸。」公使人度之，果然，公略信其異。一日，文公壽誕，親友盈門稱賀，設席大宴。忽湘子歸，與公祝壽。公且喜且怒，湘坐席間，公問曰：「汝久遊在外，不知所學何事，試作一詩，以觀汝志。」湘子啟口便吟，詩曰：<br />
<br />
　　　　青山雲水隔，此地是吾家。<br />
　　　　手扳雲霞液，賓晨唱落霞。<br />
　　　　琴彈碧玉洞，爐煉白朱砂。<br />
　　　　寶鼎存金虎，芝田養白鴉。<br />
　　　　一瓢藏造化，三尺斬妖邪。<br />
　　　　解造逡巡酒，能開頃刻花。<br />
　　　　有人能學我，同共看仙葩。<br />
<br />
　　公覽之曰：「子能奪造化之權耶？」公即命造酒開花。湘子取樽至庵前，以金盆蓋之。少頃開看，果成美酒。又聚土成堆，不移時開碧花一朵，似牡丹差大，顏色更麗。花開擁出金字二行云：「雲橫秦嶺家何在？雪擁藍關馬不前。」文公讀之，不解其意。湘曰：「他日自驗，天機不可預洩也。」眾皆稱異。於是飲酒極歡。飲罷，湘復辭公遊去。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
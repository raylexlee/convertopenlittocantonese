<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>巧聯珠 - 序　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　文章原本《六經》，《三百篇》為風雅之祖。乃二《雅》三《頌》，登之郊廟明堂，而《國風》不削《鄭》、《衛》，二《南》以降，貞淫相參，其間巷詠途謳，妖姬佻士，未嘗不與忠孝節烈並傳不朽。木鐸聖人豈不願盡取而刪之，蓋有刪之而不可得者。<br />
　　器界之內，萬物並生，其初漫然不相接也。惟人生於情，有情而後有覺知，有情而後有倫紀也。於是舉漫然不相接者而忽為之君臣父子夫婦朋友，以起其忠愛惻怛之恩，發其懮愁痛悱之致。至於冷歷萬劫而纏綿歌舞，不可廢也。豈非情之為用！然今使人皆無情，則草木塊然，禽獸冥然，人之為人，相去幾許。但發乎情，止乎禮義，斯千古之大經大倫，相附以起。世風淪下，宋人務為方幅之言，而高冠大袖，使人望而欲臥；近令詞說宣穢導淫，得罪名教。嗚呼，吾安得有心人而與之深講於情之一字哉！<br />
　　煙霞散人博涉史傳，假於披覽之餘，擷逸搜奇，敷以菁藻，命曰《巧聯珠》。其事不出乎閨房兒女，而世路詭巇、人事艱楚，大略備此。予取而讀之，躍然曰：此非所謂發乎情，止乎禮義者歟！亟授之梓。不知者以為途謳巷歌；知者以為躋之《風》、《雅》無愧也。嗟乎，吾安得進近令詞家，而與之深講於情之一字也哉！<br />
　　　　　　　　　　癸卯槐夏西湖雲水道人題<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
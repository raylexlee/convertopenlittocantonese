<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>太平廣記 - 　卷第二百二十九　器玩一</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第二百二十九　器玩一</font></h4>
			　　周穆王　周靈王　王子喬　方丈山　昆吾山　漢太上皇　漢武帝　輕玉罄　李夫人　吉光裘　西毒國　桂宮　西胡渠王　漢宣帝　劉表 <br />
　　周穆王　　周穆王時，西戎獻玉杯，光照一室。置杯於中庭，明日水滿。杯香而甘美，斯仙人之器也。（出《十洲記》） <br />
　　周靈王　　 <br />
　　周靈王二十三年起昆陽台。渠胥國來獻玉駱駝高五尺，琥珀鳳凰高六尺，火齊鏡高三尺，暗中視物如晝，向鏡則影應聲。周人見之如神。靈王末，不知所之。（出《王子年拾遺記》） <br />
　　王子喬　　 <br />
　　王子喬墓在京陵，戰國時，有人盜發之。都無見，惟有一劍懸在壙中。欲取而劍作龍虎之聲，遂不敢近。俄而徑飛上天。《神仙經》云：真人去世，多以劍代。五百年後，劍亦能靈化。此其驗也。（出《世說》） <br />
　　方丈山　　 <br />
　　方丈山一名巒稚。東有龍場千里，玉瑤為林。龍常鬥此處，膏血如流水。膏色黑者，著地堅凝如漆，而有紫光，可為寶器。（出《王子年拾遺記》） <br />
　　昆吾山　　 <br />
　　昆吾山，其下多赤金，色如火。昔黃帝伐蚩尤，陳兵於此地。掘深百丈，猶未及泉，惟見火光如星。地中多丹，煉石為銅。銅色青而利，泉色赤。山草木皆勁利，土亦剛而精。至越王句踐，使工人以白牛馬祠昆吾之神。彩金鑄之，以成八劍。一名掩日，以之指日則光晝暗。金陰物也，陰盛則陽滅。二名斷水，以之划水，開而即不合。三名轉魄，以之指月，則蟾兔為之側轉。四名懸翦，飛鳥游蟲，遇觸其刃，如斬截焉。五名驚鯢，以之泛海，則鯨鯢為之深入。六名滅魂，挾之夜行，不逢魑魅。七名卻邪，有妖魅者，見之則止。八名真剛，以之切玉斷金，如刻削土木矣。以應八方之氣鑄之者。（出《王子年拾遺記》） <br />
　　漢太上皇　　 <br />
　　漢太上皇微時，常佩一刀長三尺。上有銘，其字雖難識，疑是殷高宗伐鬼方時，作此物也。太上皇游豐沛山澤中，窮谷裡有人歐冶鑄。上皇息其傍，問曰：「此鑄何器？」工人笑而答曰：「為天子鑄劍，勿泄言。」上皇謂為戲言，了無疑色。工曰：「今所鑄鐵，鋼礪難成。若得翁腰間佩刀，雜而冶之，即成神器，可以克定天下。星精為輔佐，以殲三猾。水衰火盛，此為異兆也。」上皇曰：「餘有此物，名為匕首，其利難儔。水斷虯龍，陸斬虎兕。魑魅魍魎，莫難逢之。削玉鐫金，其刃不捲。」工人曰：「若不得此匕首以和鑄，雖歐冶專精，越工砥鍔，終為鄙器。」上皇即解腰間匕首，以投於炉中。俄而煙燄沖天，日為之晝暗。及乎劍成，殺三牲釁祭之。鑄工問上皇：「何時得此匕首。」曰：「秦昭襄王之時，餘行，逢一野人於路。授餘云：殷時靈物，世世相傳。上有古書，記其年月。」及劍成，工人規之，其銘面存，葉前疑也。工人即持劍授上皇，上皇以賜高祖。高祖長佩於身，以殲三猾。及天下已定，授呂后，藏於寶庫之中。守藏者見白氣如雲，出於戶外，如龍蛇，改其庫名曰「靈金藏」。及諸呂擅權，白氣亦滅。及惠帝即位，以此庫貯禁兵器，改曰靈金內府。（出《王子年拾遺記》） <br />
　　又漢帝相傳以秦王（相傳以秦王五字原作□為□奏□。據明抄本改補。）子嬰所奉白玉璽，高祖斬白蛇劍。劍上皆用七採珠（「上皆用七」四字及「珠」字原空缺，據黃本補。）九華玉以為飾，雜廁五色琉璃為劍匣。劍在室中其光（「室中其光」四字原空缺，據黃本補。）景猶照於外，與挺劍不殊（「殊」原作「昧」，據明抄本改。）十二年一加磨龍，刃上常若霜（「上常若霜」四字原空缺，據明抄本補。）雪。開匣板鞘，輒有風氣，光彩射人。（出《酉陽雜俎》） <br />
　　漢武帝　　 <br />
　　孫氏（「氏」字原缺，據明抄本補。）《應瑞圖》云：（「雲」原作「六」，據明抄本改。）神鼎者文質精也。知吉凶，知存亡。能輕能重，能息能行。不灼自沸，不汲自滿，中生五味。王者興則出，衰則去。《說苑》云：孝武時，汾陰人得寶鼎，獻之甘泉宮，群臣畢賀。上壽曰：「陛下得周鼎。」侍中吾丘壽王曰：「非周鼎。」上召問之：「有說則生，無說則死。」壽王對曰：「周德者，始於天授，成於文武，顯於周公。德澤上暢於天，下漏三泉。上天報應，鼎為周出。今漢繼周，德□顯行，六合和同，至陛下之身而逾盛，天瑞並至。昔秦始皇親求鼎於彭城而不得，天昭有德，神寶自至。此天所以遺漢，乃漢鼎，非周鼎也。」上曰：「善。」魏文帝《典論》亦云：「墨子曰，昔夏後啟使飛廉折金，以精神於昆吾。使翁乙灼自若之龜，鼎成。四定而方，不灼自烹，不舉自滅，不遷自行。」《拾遺錄》云：「周末大亂，九鼎飛入天池。」《末世書論》云，入泗水，聲轉謬焉。（出《小說》） <br />
　　輕玉磬　　 <br />
　　漢武帝起招仙閣於甘泉宮西，其上懸浮金輕玉之磬。浮金者，自浮水上。輕玉者，其質貞明而輕也。（出《洞冥記》） <br />
　　李夫人　　 <br />
　　漢武帝（漢武帝原作□□辛，據明抄本改補。）過李夫人，就取玉簪拴頭。（明抄本「拴」作「搔」）自此宮（「自此宮」原作「白比言」，據明抄本改。）人搔（「搔」原作「檢」，據明抄本改。）頭皆用玉，為之（「為之」二字處原空缺三字，據明抄本補。）貴焉。夫以象牙為篦，賜李夫人。（出《小說》） <br />
　　吉光裘　　 <br />
　　漢武帝（武帝原作王□，據明抄本改補。）時，西成獻吉光裘。入水數日不濡，入火不焦。元鳳（元鳳二字原空缺，據黃本補。）不道之（明抄本無「元鳳不道」四字，「之」作「上」）時服此裘，以視朝焉。（出《十洲記》，明抄本作出《西京雜記》） <br />
　　西毒國　　 <br />
　　漢武帝時，西毒國獻連環羈。皆以白玉作之，瑪瑙石為勒，白光琉璃為鞍。安在暗室中，嘗照十餘丈，其光如晝。（出《西京雜記》） <br />
　　桂宮　　 <br />
　　漢武帝為七寶床、雜寶案、雜寶屏風、雜寶帳，設於桂宮。時人謂之四寶宮。（出《西京雜記》） <br />
　　西胡渠王　　 <br />
　　漢武帝塚裹，先有玉箱瑤杖各一，是西胡渠王所獻。帝平素常玩之。後有人扶風郿市買得二物，帝左右識而認之。說賣者形狀，乃帝也。（出《異苑》） <br />
　　漢宣帝　　 <br />
　　漢采女常以七月七日夜，穿七針於開襟樓，俱以習之。宣帝被收，係郡邸獄。臂上猶帶史良娣合彩婉轉絲繩，係身毒國寶鏡一枚，大如八銖錢。舊傳此鏡照見妖魅，得佩之者，為天神所福，故宣帝從危獲濟。及即大位，每持此鏡，感咽移辰。常以琥珀笥盛之，緘以戚里織成。一曰斜紋織成。宣帝崩，不知所在。（出《西京雜記》） <br />
　　劉表　　 <br />
　　劉表跨有南土，子弟驕貴，並好酒。為三爵：大曰伯雅受七升，次曰仲雅受六升，次曰季雅受五升。（出《魏文典論》）
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
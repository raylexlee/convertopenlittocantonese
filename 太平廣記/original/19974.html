<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>太平廣記 - 　卷第一　神仙一</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第一　神仙一</font></h4>
			　　老子　木公　廣成子　黃安　孟岐 <br />
　　老子 <br />
　　老子者，名重耳，字伯陽，楚國苦縣曲仁裡人也。其母感大流星而有娠。雖受氣天然，見於李家，猶以李為姓。 <br />
　　或云，老子先天地生。 <br />
　　或云，天之精魄，蓋神靈之屬。 <br />
　　或云，母懷之七十二年乃生，生時，剖母左腋而出。生而白首，故謂之老子。 <br />
　　或云，其母無夫，老子是母家之姓。 <br />
　　或云，老子之母，適至李樹下而生老子，生而能言，指李樹曰：以此為我姓。 <br />
　　或云，上三皇時為玄中法師，下三皇時為金闕帝君，伏羲時為鬱華子，神農時為九靈老子，祝融時為廣壽子，黃帝時為廣成子，顓頊時為赤精子，帝嚳時為祿圖子，堯時為務成子，舜時為尹壽子，夏禹時為真行子，殷湯時為錫則子，文王時為文邑先生。 <br />
　　一云，守藏史。 <br />
　　或云，在越為范蠡，在齊為鴟夷子，在吳為陶朱公。皆見於群書，不出神仙正經。未可據也。 <br />
　　葛稚川云：洪以為老子若是天之精神，當無世不出。俯尊就卑，委逸就勞。背清澄而入臭濁，棄天官而受人爵也。夫有天地則有道術，道術之士，何時暫乏。是以伏羲以來，至於三代，顯名道術，世世有之，何必常是一老子也。皆由晚學之徒，好奇尚異，苛欲推崇老子，故有此說。 <br />
　　其實論之，老子蓋得道之尤精者，非異類也。 <br />
　　按史記云：老子之子名宗，事（明吳郡沈氏野竹齋抄本－－以後簡稱明抄本；清陳鱣校本－－以後簡稱陳校本；「事」作「仕」。）魏為將軍，有功，封於段。至宗之子汪、汪之子言、言之玄孫瑕，仕於漢。瑕子解，為膠西王太傅，家於齊。則老子本神（宋賈翔猶龍傳序云：老子本亦人靈，神字疑訛。）靈耳，淺見道士，欲以老子為神異，使後代學者從之，而不知此更使不信長生之可學也。何者，若謂老子是得道者。則人必勉力競慕；若謂是神靈異類，則非可學也。 <br />
　　或云：老子欲西度關，關令尹喜知其非常人也，從之問道。老子驚怪，故吐舌聃然，遂有老聃之號。亦不然也。今按《九變》及《元生十二化經》，老子未入關時，固已名聃矣。老子數易名字，非但一聃而已。 <br />
　　所以爾者，按《九宮》及《三五經》及《元辰經》云：人生各有厄會，到其時，若易名字，以隨元氣之變，則可以延年度厄。今世有道者，亦多如此。 <br />
　　老子在周，乃三百餘年，二百年之中，必有厄會非一，是以名稍多耳。欲正定老子本末，故當以史書實錄為主，並老（《太平御覽》六五九，引神仙傳無老字。）仙經秘文，以相參審。其他若俗說，多虛妄。 <br />
　　洪按《西升中胎》及《覆命苞》及《珠韜玉機》（明抄本「機」作「機」，《初學記》二三《御覽》三六三，引《神仙傳》作「札」。當是札訛為機，寫作機。）《金篇內經》，皆云：老子黃白（《藝文類聚》七八、《太平御覽》三六三引無白字。）色，美眉，廣顙長耳，大目疏齒，方口厚唇；額有三五達理，日角月懸；鼻純骨雙柱，耳有三漏門；足蹈二五，手把十文。以周文王時為守藏史，至武王時為柱下史。時俗見其久壽，故號之為老子。夫人受命，自有通神遠見者，稟氣與常人不同，應為道主，故能為天神所濟，眾仙所從。 <br />
　　是以所出度世之法，九丹八石，金醴金液；次存玄素守一，思神歷藏，行氣煉形，消災辟惡，治鬼養性，絕谷變化，厭勝教戒，役使鬼魅之法。凡九百三十卷，符書七十卷，皆老子本起中篇所記者也，自有目錄。其不在此數者，皆後之道士，私所增益，非真文也。老子恬淡無欲，專以長生為務者，故在周雖久，而名位不遷者，蓋欲和光同塵。內實自然，道成乃去，蓋仙人也。 <br />
　　孔子嘗往問禮，先使子貢觀焉。子貢至，老子告之曰：「子之師名丘，相從三年，而後可教焉。」 <br />
　　孔子既見老子，老子告曰：「良賈深藏若虛，君子盛德若愚。去子之驕氣與多欲淫志，是皆無益於子也。」 <br />
　　孔子讀書，老子見而問之曰：「何書？」 <br />
　　曰：「易也。聖人亦讀之。」 <br />
　　老子曰：「聖人讀之可也，汝曷為讀之？其要何說？」 <br />
　　孔子曰：「要在仁義。」 <br />
　　老子曰：「蚊虻噆膚，通夕不得眠。今仁義慘然而汨人心，亂莫大焉。夫鵠不日浴而白，烏不日染而黑，天之自高矣，地之自厚矣，日月自照矣，星辰固自列矣，草木固有區矣。夫子修道而趨，則以至矣，又何用仁義！若擊鼓以求亡羊（明抄本「羊」作「子」）乎？夫子乃亂人之性也。」 <br />
　　老子問孔子曰：「亦得道乎？」 <br />
　　孔子曰：「求二十七年而不得也。」 <br />
　　老子曰：「使道可獻人，則人莫不獻之其君；使道而可進人，則人莫不進之其親矣；使道可告人，則人莫不告之兄弟矣；使道可傳人，則人莫不傳之其子矣；然而不可者，無他也，中無主而道不可居也。」 <br />
　　孔子曰：「丘治詩、書、禮、樂、易、春秋，誦先王之道，明周、召之跡，以乾七十餘君而不見用，甚矣人之難說也。」 <br />
　　老子曰：「夫六藝，先王之陳跡也，豈其所陳哉。今子所修者，皆因陳跡也。跡者履之出，而跡豈異哉？」 <br />
　　孔子歸，三日不談。子貢怪而問之。孔子曰：「吾見人之用意如飛鳥者，吾飾意以為弓弩射之，未嘗不及而加之也；人之用意如糜鹿者，吾飾意以為走狗而逐之，未嘗不銜而頓之也；人之用意如淵魚者，吾飾意以為鉤緡而投之，未嘗不釣而制之也。至於龍，乘雲氣，游太清，吾不能逐也。今見老子，其猶龍乎，使吾口張而不能翕，舌出而不能縮，神錯而不知其所居也。」 <br />
　　陽子見於老子，老子告之曰：「虎豹之文，猿猱之捷，所以致射也。」 <br />
　　陽子曰：「敢問明王之治。」 <br />
　　老子曰：「明王之治，功蓋天下而以（明抄本「以」作「似」）不自己；化被萬物而使民不恃；其有德而不稱其名；位乎不測而游乎無有者也。」 <br />
　　老子將去而西出關，以升崑崙。關令尹喜占風氣，逆知當有神人來過，乃掃道四十里。見老子而知是也。老子在中國，都未有所授，知喜命應得道，乃停關中。 <br />
　　老子有客徐甲，少賃於老子，約日雇百錢，計欠甲七百二十萬錢。甲見老子出關游（明抄本「游」作「遠」）行，速索償不可得，乃倩人作辭，詣關令，以言老子。而為作辭者，亦不知甲已隨老子二百餘年矣，唯計甲所應得直之多，許以女嫁甲。甲見女美，尤喜，遂通辭於尹喜。得辭大驚，乃見老子。 <br />
　　老子問甲曰：「汝久應死，吾昔賃汝，為官卑家貧，無有使役，故以《太玄清生符》與汝，所以至今日。汝何以言吾？吾語汝到安息國，固當以黃金計直還汝，汝何以不能忍？」 <br />
　　乃使甲張口向地，其太玄真符立出於地，丹書文字如新，甲成一聚枯骨矣。喜知老子神人，能復使甲生，乃為甲叩頭請命，乞為老子出錢還之。老子復以太玄符投之，甲立更生。喜即以錢二百萬與甲，遺之而去。並執弟子之禮，具以長生之事授喜。 <br />
　　喜又請教誡，老子語之五千言，喜退而書之，名曰《道德經》焉。 <br />
　　尹喜行其道，亦得仙。漢竇太后信老子之言，孝文帝及外戚諸竇，皆不得不讀，讀之皆大得其益。故文景之世，天下謐然，而竇氏三世保其榮寵。 <br />
　　太子太傅疏廣父子，深達其意，知功成身退之意，同日棄官而歸，散金布惠，保其清貴。及諸隱士，其遵老子之術者，皆外損榮華，內養生壽，無有顛沛於險世。其洪源長流所潤，洋洋如此，豈非乾坤所定，萬世之師表哉。故莊周之徒，莫不以老子為宗也。（出《神仙傳》） <br />
　　木公 <br />
　　木公，亦云東王父，亦云東王公。蓋青陽之元氣，百物之先也。冠三維之冠，服九色雲霞之服，亦號玉皇君。居於雲房之間，以紫云為蓋，青云為城。仙童侍立，玉女散香。真僚仙官，巨億萬計。各有所職，皆稟其命，而朝奉翼衛。故男女得道者，名籍所隸焉。昔漢初，小兒於道歌曰：「著青裙，入天門，揖金母，拜木公。」時人皆不識，唯張子房知之。乃再拜之曰：「此乃東王公之玉童也。蓋言世人登仙，皆揖金母而拜木公焉。」或云，居東極大荒（「荒」原作「蘆」，據明抄本改。）中，有山焉，以青玉為室，深廣數里。僚薦真仙時往謁，九靈金母（「母」原作「丹」，據本書卷六十三驪山姥條改）一歲再游其宮，共校定男女真仙階品功行，以升降之，總其行籍，而上奏元始，中開玉晨，以稟命於老君也。天地劫歷，陰陽代謝，由運興廢，陽九百六，舉善黜惡，靡不由之。或與一玉女，更投壺焉。每投，一投十（說郛七引「十」作「千」）二百梟。設有入不出者，天為口醫（呼監切）噓（醫呼者，言開口笑也）。梟而脫悟不接者，天為為嗤。儒者記而詳焉。所謂王者，乃尊為貴上之稱，非其氏族也。世人以王父王母為姓，斯亦誤矣。（出《仙傳拾遺》。明抄本作《神仙傳拾遺》） <br />
　　廣成子 <br />
　　廣成子者，古之仙人也。居崆峒之山，石室之中，黃帝聞而造焉。曰：「敢問至道之要。」廣成子曰：「爾治天下，禽不待候而飛，草木不待黃而落，何足以語至道？」黃帝退而閒居三月，後往見之，膝行而前。再拜請問治身之道。廣成子答曰：「至道之精，杳杳冥冥，無視無聽。抱神以靜，形將自正。必淨必清，無勞爾形，無搖爾精，乃可長生。慎內閉外，多知為敗。我守其一，以處其和，故千二百歲，而形未嘗衰。得我道者上為皇，失吾道者下為土。將去汝入無窮之門，游無極之野，與日月參光，與天地為常。人其盡死。而我獨存矣。」（出《神仙傳》） <br />
　　黃安 <br />
　　黃安，代郡人也。為代郡卒，雲卑猥不獲，處人間執鞭。推荊（明抄本、陳校本「推」作「懷」。荊下有「而」字。）讀書，畫地以計數，一夕地成池。時人謂安舌耕。年可八十餘，強視若童子。常服硃砂，舉體皆赤，冬不著衣。坐一龜，廣長三尺，時人間此龜有幾年矣，曰：昔伏羲始造網罟，得此龜以授吾，其龜背已平矣。此蟲畏日月之光，二千年則一出頭，我生此蟲已五出頭矣。」行則負龜而趨，世人謂安萬歲矣。（出《洞冥記》） <br />
　　孟岐 <br />
　　孟岐，清（清原作青。據明抄本、陳校本改。）河之逸人，年可七百歲。語及周初事，了然如目前。岐時侍周公升壇上，岐以手摩成王足。周公以玉笏與之，岐常寶執，每以衣裾拂拭。笏厚七分，今銳欲折。恒餌桂葉，聞漢武帝好仙，披草萊（明抄本萊作蓋。《洞冥記》同。）而來，武帝厚待之。後不知所之。（出《洞冥記》）
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>太平廣記 - 　卷第一百二十　報應十九（冤報）</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第一百二十　報應十九（冤報）</font></h4>
			　　梁武帝　張裨　羊道生　釋僧越　江陵　士大夫　徐鐵臼　蕭續　樂蓋卿　康季孫　張絢　楊思達　弘氏　朱貞　北齊　文宣帝　梁武帝　韋戴　隋庶人勇　京兆獄卒　邛人 <br />
　　梁武帝　　 <br />
　　梁武帝蕭衍殺南齊主東昏侯，以取其位，誅殺甚眾。東昏死之日，侯景生焉。後景亂梁，破建業，武帝禁而餓終，簡文幽而壓死，誅梁子弟，略無孑遺。時人謂景是東昏侯之後身也。（出《朝野僉載》） <br />
　　張裨　　 <br />
　　下邳張裨者，家世冠族，末葉衰微。有孫女，殊有姿貌，鄰人欲聘為妾，裨以舊門之後而不許。鄰人忿之，乃焚其屋，裨遂燒死。其息邦，先行不在，後還，亦知情狀，而畏鄰人之勢，又貪其財而不言，嫁女與之。後經一年，邦夢見裨曰：「汝為兒子，逆天不孝，棄親就怨，潛同凶黨。」便捉邦頭，以手中桃杖刺之。邦因病兩宿，嘔血而死。邦死日，鄰人又見裨排門戶直入，張目攘袂曰：「君恃勢縱惡，酷暴之甚，枉見殺害。我已上訴，事獲申雪，卻後數日，令君知之。」鄰人得病，尋亦隕歿。（出《還冤記》） <br />
　　羊道生　　 <br />
　　梁太山羊道生，為邵陵王中兵參軍。其兄海珍，任溠州刺史。道生乞假省之，臨別，兄於近路設頓，祖送道生。道生見縛一人於樹，就視，乃故舊部曲也。見道生涕泣哀訴云：「溠州欲賜殺，乞求救濟。」道生問：「汝何罪。」答云：「失意逃叛。」道生便曰：「此最可忿。」即下馬，以佩刀刳其眼睛吞之，部曲呼天大哭。須臾海珍來。又囑兄決斬。道生良久，方覺眼睛在喉內，噎不下。索酒咽之，頓盡數杯，終不能去。轉覺脹塞，遂不成咽而別。在路數日死，當時莫不以為有天道焉。（出《還冤記》） <br />
　　釋僧越　　 <br />
　　梁東徐州刺史張皋，僕射永之孫也。嘗因敗入北，有一土民，與皋盟誓，將送還南。土民遂即出家，法名僧越，皋供養之。及在東徐，且隨至任，恃其勳舊，頗以言語忤皋。皋怒，遣兩門生，夜往殺之。爾後忽夢見僧越，云：「來報怨。」少時出射，而箭栝傷指，才可見血，不以為事。後因破梨，梨汁浸漬，乃加膿爛。停十許日，膊上無故復生一瘡，膿血與指相通，月餘而死。（出《還冤記》） <br />
　　江陵士大夫　　 <br />
　　江陵陷時，有關內人梁元暉，俘獲一士大夫，姓劉。此人先遭侯景喪亂，失其家口，唯餘小男，始數歲，躬自擔負，又值雪泥，不能前進。梁元暉監領入關，逼令棄兒。劉甚愛惜，以死為請。遂強奪取，擲之雪中，杖棰交下，驅蹙使去。劉乃步步回顧，號叫斷絕，辛苦頓斃，加以悲傷，數日而死。死後，元暉日見劉伸手索兒，因此得病。雖復悔謝，來殊不已，元暉載病到家而卒。（出《還冤記》） <br />
　　徐鐵臼　　 <br />
　　東海徐甲，前妻許氏，生一男，名鐵臼。而許氏亡，甲改娶陳氏，凶虐之甚，欲殺前妻之子。陳氏產一男，生而祝之曰：「汝若不除鐵臼，非吾子也。」因名之為鐵杵，欲以搗臼也。於是捶打鐵臼，備諸毒苦，饑不給食，寒不加絮。甲性闇弱，又多不在舍，後妻得意行其酷暴。鐵臼竟以凍餓甚，被杖死，時年十六。亡後旬餘，鬼忽還家，登陳氏床曰：「我鐵臼也，實無罪，橫見殘害，我母訴怨於天，得天曹符，來雪我冤，當令鐵杵疾病，與我遭苦時同，將去自有期日，我今停此待之。」聲如生時，家人不見其形，皆聞其語，恒在屋樑上住。陳氏跪謝，頻為設奠，鬼云：「不須如此，餓我令死，豈是一餐所能酬謝？」陳氏夜中竊語道之，鬼應聲云：「何故道我？今當斷汝屋棟。」便聞鋸聲，屑亦隨落，拉然有聲響，如棟實崩。舉家走出，炳燭照之，亦無異。又罵鐵杵曰：「殺我，安坐宅上為快耶？當燒汝屋。」即見火然，煙爛火盛，內外狼籍，俄而自滅，茅茨儼然，不見虧損。日日罵詈，時復謳歌，歌云：「桃李花，嚴霜落奈何。桃李子，嚴霜落早已。」聲甚傷淒，似是自悼不得成長也。於是鐵杵六歲，鬼至，病體痛腹大，上氣妨食。鬼屢打之，打處青黶，月餘而死，鬼便寂然。（出《還冤記》） <br />
　　蕭續　　 <br />
　　梁廬陵王蕭續，為荊州刺史。時有武寧太守張延康，甚便弓馬，頗為人伏。代下將還，王要伏（「要伏」二字據明抄本補。）事，延康意貪進上，辭不肯留。王遂尋延康為郡時罪，鎖係在獄，發使啟申，意望朝廷委州行決。梁主素識延康，兼疑王啟不實，乃敕送都。王既懷恨，又懼延康申雪，翻復獲罪，乃未宣敕，使獄卒說延康曰：「如聞王欲見殺，君何不拔身還都自理，若能去，當為方便。」延康然之，遂夜逃。王遣游軍設伏，刺延康於城下，乃表叛獄格戰而死。又有支江令吳某，將還揚州，被王要結，亦不肯住，遂使人於道擊殺之，舉家數十口，並從沉溺。後數年得疾，王日夜常見張吳二人，王但曰：「寬我寬我。」少時而薨。（出《還冤記》） <br />
　　樂蓋卿　　 <br />
　　廬陵王在荊州時，嘗遣從事量括民田，南陽樂蓋卿，亦充一使。公府舍人韋破虜，發遣誡敕，失王本意。及蓋卿還，以數誤得罪，破虜惶懼，不敢引愆，但誑蓋云：「自為分雪，無勞訴也。」數日之間。遂斬於市，蓋卿號叫，無由自陳，唯語人以紙筆隨殮。死後少日，破虜在槽上看牛，忽見蓋卿挈頭而入，持一碗蒜齋與之。破虜驚呼奔走，不獲已而服之，因得病，未幾卒。（出《還冤記》） <br />
　　康季孫　　 <br />
　　康季孫性好殺，滋味漁獵故恒事。奴婢愆罪，亦或死之。常病篤，夢人謂曰：「若能斷殺，此病當差，不爾必病。」即於夢中，誓不復殺。驚悟戰悸，汗流浹體，病亦漸瘳。後數年，三門生竊其兩妾以叛，追獲之，即並毆殺。其夕，復夢見前人來曰：「何故負信，此人罪不至死，私家不合擅殺，今改亦無濟理。」迨明嘔血，數日而卒。（出《還冤記》） <br />
　　張絢　　 <br />
　　梁武昌太守張絢，嘗乘船行，有一部曲，役力小不如意，絢便躬捶之，杖下臂折，無復活狀，絢遂推江中。須臾，見此人從水而出，對絢撫手曰：「罪不當死，官枉見殺，今來相報。」即跳入絢口，因得病，少日而殂。（出《還冤記》） <br />
　　楊思達　　 <br />
　　梁楊思達為西陽郡守，值侯景亂，時復旱歉。饑民盜田中麥。思達遣一部曲守視，所得盜者，輒截手腕，凡戮十餘人。部曲後生一男，自然無手。（出《還冤記》） <br />
　　弘氏　　 <br />
　　梁武帝欲為文皇帝陵上起寺，未有佳材，宣意有司，使加採訪。先有曲阿人姓弘，家甚富厚，乃共親族，多齎財貨，往湘州治生。經年營得一筏，可長千步，材木壯麗，世所稀有。還至南津，南津校尉孟少卿，希朝廷旨，乃加繩墨。弘氏所賣衣裳繒綵，猶有殘餘，誣以涉道劫掠所得，並造作過制，非商賈所宜，結正處死，沒入其財充寺用，奏遂施行。弘氏臨刑之日，敕其妻子，可以黃紙筆墨置棺中，死而有如，必當陳訴，又書少卿姓名數十吞之。經月，少卿端坐，便見弘來，初猶避捍，後乃款服，但言乞恩，嘔血而死。凡諸獄官及主書舍人，預此獄事署奏者，以次殂歿，未及一年，零落皆盡。其寺營構始訖，天火燒之，略無纖芥，所埋柱木，亦入地成灰。（出《還冤記》） <br />
　　朱貞　　 <br />
　　梁秣陵令朱貞，以罪下獄，廷尉虞獻者覆其事，結正入重。貞遣相知謂獻曰：「我罪當死，不敢祈恩，但猶冀主上萬一弘宥我。明日即是國家忌曰，乞得過此奏聞，可乎？」獻答曰：「此於理無爽，何謂不然，謹聞命矣，而朱事先明日奏來。」獻便遇客共飲，頗醉，遂忘抽文書。旦日，家人合束，內衣箱中，獻復不記。比至帝前，頓束香案上，次第披之，方見此事。勢不可隱，便爾上聞，武帝以為合死，付外詳決。貞聞之，大恨曰：「虞小子，欺罔將死之人，鬼若無知，固同灰土；倘有識，誓必報之。」於市始當命絕，而獻已見其來。自爾之後，時時恒見，獻甚惡之。又夢乘車在山下行，貞於山上推石壓之。居月餘，獻除曲阿令，拜之明日。詣謝張門下。其婦平常，（「平常」二字原書缺，據明抄本補。）於宅暴卒，獻狼狽而還，入室哭婦。舉頭見貞在樑上，獻曰：「朱秣陵在此，我婦豈得不死！」於時屋無故忽崩，獻及男女婢使十餘人，一時並命。虞騭是其宗室，助喪事，見獻如是，走下堂避之，僅乃得免。（出《還冤記》） <br />
　　北齊文宣帝　　 <br />
　　北齊文宣高洋既死，太子嗣位，年號乾明。文宣母弟常山王演，在並州，權勢甚重。因文宣山陵，留為錄尚書事，王遂怒，潛生異計。上省之日，內外官僚，皆來奔集，即收縛乾明腹心尚書令楊遵彥等五人，皆為事狀，奏斬之。尋廢乾明而自立，是為孝昭帝。後在並州，望氣者奏鄴中有天子氣。平秦王高歸彥，勸殺乾明，遂錄向並州，盡殺之。其年，孝昭數見文宣作諸妖怪，就其索兒，備為厭禳，終不能遣而死。（出《還冤記》） <br />
　　梁武帝　　 <br />
　　陳霸先初立梁元帝第九子晉安王為主，而輔戴之。會稽虞涉本梁武世為中書舍人尚書右丞，於時夢見梁武帝謂涉曰：「卿是我舊左右，可語陳公，篡殺於公不利。」事甚分明，涉即未見篡殺形跡，不敢言之，數日，復夢如此，並語涉曰：「卿若不傳意，卿亦不佳。」涉雖嗟惋，決無言理。少時之間，太史啟云：「殿有急兵。」霸先曰：「急兵正是我耳。」倉卒遣亂兵害少主而自立。爾後涉便得病，又夢梁武曰：「卿不為我語，致令禍及，卿與陳主，尋當知也。」涉方封啟報夢之由。陳主為人，甚信鬼物，聞此大驚，遣輿迎涉，面相詢訪，乃尤涉曰：「卿那不道奇事？」六七日涉死，尋有韋戴之事。（出《還冤記》） <br />
　　韋戴　　 <br />
　　陳武帝霸先既害梁大司空王僧辯，次討諸將。義興太守韋戴，黃門郎放之第四子也，為王公固守。陳主頻遣攻圍，不克。後重徵之，誘說戴曰：「王公親黨，皆已殄滅，此一孤城，何所希冀？過爾相拒耶？若能見降，不失富貴。」戴曰：「士感知己，本為王公抗禦大軍，致成仇敵。今亦承明公盡定江左，窮城自守，必無路活。但鋒刃屢交。殺傷過甚，軍人忿怨，恐不見全。老母在堂，彌懼禍及，所以苟延日月，未能束手耳。必有誓約，不敢久勞神武。」乃遣刑白馬為盟，戴遂開門，陳主亦寬信還揚都。後陳主即位，遣戴從徵，以小遲晚，因宿憾斬之，尋於大殿視事，便見戴來，驚走入內。移坐光嚴殿，戴又逐入，顧訪左右，皆無所見，因此得病死。（出《還冤記》） <br />
　　隋庶人勇　　 <br />
　　隋煬帝元德太子寢疾，帝遣見鬼人崔善影看祟。善影幼來無目，而言見庶人勇，瞋目攘袂，大呼云：「我不放你！」善影具述勇狀貌，如舊相識。（出《法苑珠林》） <br />
　　京兆獄卒　　 <br />
　　隋煬帝大業中，京兆獄卒失其名，酷暴諸囚，囚不堪其苦，而獄卒以為戲樂。後生一子，頤下肩上，有若肉枷，無頸，數歲不能行而死。（出《廣古今五行記》） <br />
　　邛人　　 <br />
　　唐武德中，邛人姓韋，與一婦人言，誓期不相負。累年寵衰，婦人怨恨，韋懼其反己，自縊殺之。後數日，韋遍身癢，因發癩瘡而死。（出《法苑珠林》）
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>太平廣記 - 　卷第一百四十二　徵應八（人臣咎徵）</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第一百四十二　徵應八（人臣咎徵）</font></h4>
			　　劉德願　李鎮　柳元景　向玄季　滕景直　王晏　留寵　爾朱世隆　劉敏　李廣　王氏　張雕虎　強練　李密　張鷟　唐望之 <br />
　　劉德願　　 <br />
　　宋太始中，豫州刺史彭城劉德願鎮壽陽。住內屋，閉戶未合，輒有人頭進門扉，窺看戶內。是丈夫，露髻團面。內人驚告，把火搜覓，了不見人。劉明年被誅。（出《異苑》） <br />
　　李鎮　　 <br />
　　廬山自南行十餘里，有雞山。山上有石雞，冠距如生。道士李鎮於此下住，常寶玩之。雞一日忽摧毀，鎮告人曰：「雞忽如此，吾其終乎！」因與知故訣別，後月餘遂卒。（出《幽明錄》） <br />
　　柳元景　　 <br />
　　宋驃騎大將軍河東柳元景，大明八年，少帝即位，元景乘車行還。使人於中庭洗車，卸轅曬之。有飄風中門而入，直來衝車。明年而闔門被誅。（出《神鬼傳》） <br />
　　向玄季　　 <br />
　　宋河南向玄季為南郡太守。其妻煮練，忽爛如粥，汁赤如血。夜有人扣閣而呼曰：「府君今可去矣！俄而刺史南郡王義宣作逆，玄季力弱，不能自固，以附於逆。父子並伏法。（出《渚宮故事》） <br />
　　滕景直　　 <br />
　　宋滕景直家在廣州。元徽中，使婢炊，釜中有聲如雷。婢驚白，景直及家人走視，釜聲更壯。釜上花數十，漸長如蓮花而大，赤色，俄頃萎絕。旬日，景直病死。（出《廣古今五行記》） <br />
　　王晏　　 <br />
　　齊王晏字休默，位勢隆極，而驕盈怨望，伏誅焉。其將及禍也，見屋桷悉是大蛇，就視之則滅焉。晏惡之，乃令以紙裹桷，猶紙內動搖，籟籟有聲。（出《廣古今五行記》） <br />
　　留寵　　 <br />
　　東陽留寵字道弘，居於湖熟。每夜，門庭自有血數升，不知所從來，如此三四。後寵為折衝將軍，受命北征，將行而炊飯盡變為蟲。其家人蒸麴，亦變為蟲。其火逾猛，其蟲逾壯。寵遂北征，軍敗於壇丘，為徐龍所殺。（出《法苑珠林》） <br />
　　爾朱世隆　　 <br />
　　後魏僕射爾朱世隆，晝寢。妻奚氏，忽見有一人，攜世隆頭出。奚氏遽往視之，隆寢如故。及隆覺，謂妻曰：「向夢見有人，斷我頭將去。」數日被誅。（出《廣古今五行記》） <br />
　　劉敏　　 <br />
　　梁侯景亂。支江人劉敏於江中接得一豫章木，大數十圍。敏求以施入寺。陸法和曰：「此木正可與君家自用。」敏不悟此語。後十餘日，敏婦亡，即解用此木為棺。法和曰：「猶未了。」更一月，敏弟亡，用此木僅足。（出《廣古今五行記》） <br />
　　李廣　　 <br />
　　北齊文宣天保年，御史李廣勤學博物，拜侍御史。夜夢見一人，出於其身中，謂廣曰：「君用心過苦，非精神所堪。」因而惚恍，數日便遇疾，積年而終。（出《廣古今五行記》） <br />
　　王氏　　 <br />
　　北齊後主武平初，平邑王氏與同邑人李家為婚，載羊酒，欲就親家宴會。行不過三里，日沒漸暗，見東南五十步外，有赤物大如升，若流星曳影，直來著車輪。牛即不動，見者並怖。其妻遂下車，向而再拜，張裙引之。便入裙下，升車還家，照看乃真金，遂盛於庫櫃。每至良晨，恒以香火祈恩。後四方異貨，畢集其家，田蠶每年百倍。至春，其庭生一桑樹，枝葉異於眾木。數年之間，遍滿一院。奇禽異鳥，莫不棲集。其家大富，將三十年。王氏妻以老病終。後凌朝有白鳥似鷺，飛至桑樹側，吐血久之，墮地而死。日午後，西北大旋風，漲天而來，繞旋此樹，竦上其枝柯，如掃帚形。不經十日，奴婢逃走，首尾相繼，家資略盡。及開櫃取金，唯見螢火蚰蜒腐草之餘耳。（出《廣古今五行記》） <br />
　　張雕虎　　 <br />
　　北齊末，監吏待詔張雕虎，未死一日前，騎馬在路。有人望，不見其頭。俄而見殺。（出《廣古今五行記》） <br />
　　強練　　 <br />
　　後周武帝時，有強練者，岐山人，佯狂，號曰強練。塚宰晉國公宇文護未敗之日，強練執一瓠，到其門前，撲破之，云：「瓠破，憐你子苦。」護被殺，護之諸子皆楚毒而卒。時皋公侯龍思兄弟被塚宰寵遇，燻灼當時。強練度其門，思妻嫗等遣婢呼入，為設飲食，察其言語。練謂思等云：「與我作婢。」眾嫗大笑。練又云：「作婢會不免。他人將去，安能勝我。」未幾塚宰誅，思兄弟亦同被戮。（出《廣古今五行記》） <br />
　　李密　　 <br />
　　隋李密即會眾，屯洛口，設壇，大張旌旗，告天即公位。其夜，狐狸鳴於壇側。翌日，臨行事，大風四起，飛沙拔木，旗竿有折者。其後果敗。（出《感記錄》） <br />
　　張鷟　　 <br />
　　唐永徽年中，張鷟築馬槽廠，宅正北掘一坑丈餘。時陰陽書云：「子地穿，必有人墮井死。」鷟有奴名永進，淘井土崩，壓死。又鷟故宅，有一桑，高四五丈，無故枯死。尋而祖亡。沒後，有明陰陽云：「喬木先枯，眾子必孤。」此其驗也。（出《朝野僉載》） <br />
　　唐望之　　 <br />
　　唐咸亨四年，洛州司戶唐望之，冬選科五品，進止未出。聞有一僧來覓。初不相識，延之共坐。少頃云：「貧道出家人，得飲食亦少。以公名人，故暗相鷟，能設一頓鱠否？」司戶欣然，即處置買魚。此僧云：「看有蒜否？」司戶家人云：「蒜盡。」此僧云：「既蒜盡，去也。」即起。司戶留之，云：「蒜盡，遣買即得。」僧云：「蒜盡不可更住者，留不得。」司戶無疾，至夜暴亡。蒜者算也，年盡，所以異僧告之。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
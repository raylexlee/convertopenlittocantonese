<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>太平廣記 - 　卷第四百七十二　水族九（龜）</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第四百七十二　水族九（龜）</font></h4>
			　　龜 <br />
　　陶唐氏　禹　葛洪　張廣定　贛縣吏　郗了　孟彥暉　營陵　興業寺 <br />
　　唐太宗　劉彥回　吳興漁者　唐明皇帝　寧晉民　史論　徐仲　高崇文 <br />
　　汴河賈客　南人　閻居敬　池州民　李宗 <br />
　　陶唐氏　　 <br />
　　陶唐之世，趙裳國獻千歲神龜，方三尺餘，背上有文，皆科鬥書，記開闢以來，帝命錄之龜歷，伏滔述帝功德銘曰：「朱書龜歷之文。」（出《述異記》） <br />
　　禹　　 <br />
　　禹盡力渠溝，導川夷岳，黃龍曳尾於前，玄龜負青泥於後。玄龜，河精之使者也。龜頷下有印文，皆古言，作九州山水之字。禹所穿鑿之處，皆以青泥封記其所，使玄龜印其上。今人聚土為界，此之遺像也。（出王子年《拾遺記》） <br />
　　葛洪　　 <br />
　　葛洪云：「千歲靈龜，五色具焉。其雄，額上兩骨起，似角。以未朱浴之，乃剔取其甲，火炙，搗服。方寸七日三，盡一具，壽千歲。（出《抱樸子》） <br />
　　張廣定　　 <br />
　　陳仲弓《異聞記》曰，張廣定遭亂避地，有一女四歲，不能步，又不忍棄之，乃縣籠於古塚中，冀他日得收其骨。及三年，歸取之，見其尚活。問之，女答曰：「食盡即餒，見其傍有一物，引頸呼吸，效之，故能活。」廣定入塚視之，乃一龜也。陳實之言，固不妄矣。（出《獨異志》） <br />
　　贛縣吏　　 <br />
　　晉義熙中，范寅為南康郡。時贛縣吏說，先入山彩薪，得二龜，皆如二尺盤大。薪未足，遇有兩樹駢生，吏以龜側置樹間，復行採伐。去龜處稍遠，天雨，懶復取。後經十二年，復入山，見先龜，一者甲已枯，一者尚生，極長。樹木夾（「夾」原作「所」，據明抄本改。）處，可厚四寸許，兩頭厚尺餘，如馬鞍狀。（出《幽明錄》） <br />
　　郗世了　　 <br />
　　郗世了在會稽造墓，其地多石，後破大石，得一龜，長尺二寸許，在石中，石了無孔也，得非龜石俱生乎？既破出之，龜行動如常龜無異。石受龜，如人刻安之。（出《靈鬼志》） <br />
　　孟彥暉　　 <br />
　　武成三年庚午，六月五日癸亥，廣漢太守孟彥暉奏，西湖有金龜徑寸，游於荷葉之上，畫圖以上聞。（出《錄異記》） <br />
　　營陵　　 <br />
　　道州營陵中鼍，甲長八尺，下自然有文字，前後四足，各踏一龜。踏龜有時行，或逾山越水，俗莫敢犯。（出《錄異記》） <br />
　　興業寺　　 <br />
　　九曲靈龜池，在襄陽縣東北三里遍學寺東。古城舊有興業寺，今並入遍學寺。唐景龍元年有陳留阮氏，寓居襄陽，舍財，於此寺東院。創造堂宇，時歲旱池涸，即掘廣深之，急暴雨池溢，乃是一大龜，高數尺，如半張床大，岸側而行。眾即驚呼，龜遂躍入池中。寺僧靈岫雲，院有折碑，雲興業寺碑。碑文梁散騎常侍庾元威撰，其文可傳者雲，此寺有靈龜一頭，長三尺五寸，冬潛春現，多歷年所；隨眾上堂，應時而食。刺史安陸王照頻遇此龜，其壞碑因即扶豎，今在遍學寺東院。阮氏所修寺堂，庭中浮屠前，池見在，深五尺，方二十步。（出《襄淝記》） <br />
　　唐太宗　　 <br />
　　唐武德末，太宗欲平內難，苑池內有白龜，游於荷葉之上。太宗取之，化為白石，瑩潔如玉，登極之後，降制曰：「皇天眷祐，錫以寶龜。」（出《錄異記》） <br />
　　劉彥回　　 <br />
　　唐劉彥回父為湖州刺史，有下寮於銀坑得一龜，長一尺，持獻刺史。群官畢賀云：「得此龜食，（「食」原作「人」，據明抄本改。）壽一千歲。」使君謝己非其人，故自騎馬，送龜即至坑所。其後十餘年，刺史亡。彥回為房州司士，將家屬之官，屬山水泛溢，平地盡沒，一家惶懼，不知所適。俄有大龜來引其路，彥回與家人謀曰：「龜乃靈物，今來相導，狀若神。」三十餘口隨龜而行，悉是淺處，歷十餘里，乃至平地，得免水難，舉家驚喜，亦不知其由。至此夕，彥回夢龜云：「己昔在銀坑，蒙先使君之惠，故此報恩。」（出《廣異記》） <br />
　　吳興漁者　　 <br />
　　唐開元中，吳興漁者，於苕溪上每見大龜，四足各踏一龜而行。漁者知是靈龜，持石投之，中而獲焉。久之，以獻州從事裴。裴召龜人，龜人云：「此王者龜，不可以卜小事，所卜之物必死。」裴素狂妄，時庭中有鵲，其雛尚珗，乃驗志之，令卜者鑽龜焉。數日，大風損鵲巢，鵲雛皆死。尋又命卜其婢，所懷娠是兒女，兆云：「當生兒。」兒生，尋亦死。裴後竟進此龜也。（出《廣異記》） <br />
　　唐明皇帝　　 <br />
　　唐明皇帝嘗有方士獻一小龜，徑寸而金色可愛，云：「此龜神明而不食，可置之枕笥之中，辟巨蛇之毒。」上常貯巾箱中，有小黃門恩渥方深，而坐親累，將竄南徼，不欲屈法免之，密授此龜曰：「南荒多巨蟒，常以龜置於側，可以無苦。」閹者拜受之。及象郡之屬邑，裡市館舍，悄然無一人，投宿於旅館。是夜，月明如晝，而有風雨之聲，其勢漸近。因出此龜，置於階上，良久，神龜伸頸吐氣，其火如綖，直上高三四尺，徐徐散去。已而龜游息如常，向之風雨聲，亦已絕矣。及明，驛吏稍稍而至，羅拜庭下曰：「昨知天使將至，合備迎奉，適緣行旅誤殺一蛇。眾知報冤蛇必此夕為害，側近居人，皆出三五十里外，避其毒氣。某等不敢遠出，止在近山巖穴之中，伏而待旦。今則天使無恙，乃神明所祐，非人力也。」久之，行人漸至，雲當道有巨蛇十數，皆已糜爛。自此無復報冤之物，人莫測其由。逾年，黃門召歸長安，復以金龜進上，泣而謝曰：「不獨臣之性命，賴此生全，南方之人，永祛毒類。所全人命，不知紀極。實聖德所及，神龜之力也。」（出《錄異記》） <br />
　　寧晉民　　 <br />
　　唐建中四年，趙州寧晉縣沙河北，有大棠梨，百姓常祈禱。忽有群蛇數千，自東南來，渡北岸，集棠梨樹下為二積，留南岸者為一積，俄見三龜徑寸，才繞行，積蛇盡死。乃各登積，視蛇腹悉有瘡，若矢所中。刺史康日知圖甘棠梨三龜來獻。（出《酉陽雜俎》） <br />
　　史論　　 <br />
　　唐史論作將軍時，忽覺妻所居房中有光，異之，因與妻索房中，且無所見。一日，妻早妝開奩，奩中忽有金色龜，如錢，吐五色氣，彌滿一室。後常養之。（原缺出處，明抄本、陳校本作出《酉陽雜俎》） <br />
　　徐　仲<br />
　　福州，唐貞元末，有村人賣一籠龜，其數十三。販藥人徐仲以五鍰獲之，村人云：「此聖龜，不可殺。」徐置庭中，一龜藉龜而行，八龜為導，悉大六寸。徐遂放於乾元寺後林中，一夕而失。（出《酉陽雜俎》） <br />
　　高崇文　　 <br />
　　唐贊皇公李德裕曰：「蜀傳張儀築成都城，屢有頹壞。時有龜周行旋走，至是一龜行路築之，既而城果就。予未至郡日，嘗聞龜殼猶在城內，昨詢訪意舊，有軍資庫官宇文遇者，言比常在庫中。元和初，節度使高崇文知之，命工人截為腰帶胯具。」自張儀至崇文千餘載，龜殼尚在，而武臣毀之，深可惜也。（出《戎幕閒談》） <br />
　　汴河賈客　　 <br />
　　唐有賈客維舟汴河上，獲了一巨龜，於灶火中煨之。是夕，忘出之，明日取視，殼已焦矣。拂拭去灰，置於食床上，欲食。良久，伸頸足動，徐行床上，其生如常，眾共異之，投於水中，游泳而去。（出《錄異記》） <br />
　　南人　　 <br />
　　南人彩龜溺，以其性妒而與蛇交。或雌蛇至，有相趁鬥噬，力小致斃者。彩時，取雄龜置瓷碗及小盤中，於龜後，以鏡照之，既見鏡中龜，即淫發而失溺。又以紙炷火上燄熱，點其尻，亦致失溺，然不及鏡照也。得於道士陳钊。又海上人云，龍生三卵，一為吉弔也。其吉弔上岸與鹿交，或於水邊遺精，流槎遇之，黏裹木枝，如蒲桃焉。色微青黃，復似灰色，號紫稍花，益陽道，別有方說。（出《北夢瑣言》） <br />
　　閻居敬　　 <br />
　　新安人閻居敬，所居為山水所浸，恐屋壞，移榻於戶外而寢。夢一烏人曰：「君避水在此，我亦避水至此，於君何害？而迫迮我如是，不快甚矣？」居敬寤，不測其故。爾夕三夢，居敬曰：「豈吾不當止此耶？」因命移床，乃床腳斜壓一龜於戶限外，放之乃去。（出《稽神錄》） <br />
　　池州民　　 <br />
　　池州民楊氏以賣鮓為業，嘗烹鯉魚十頭，令兒守之。將熟，忽聞釜中乞命者數四，兒驚懼，走告其親。共往視之，釜中無復一魚，求之不得。期年，所畜犬恒窺戶限下而吠，數日，其家人曰：「去年鯉魚，得非在此耶？」即撒戶視之，得龜十頭，送之水中，家亦無恙。（出《稽神錄》） <br />
　　李宗　　 <br />
　　李宗為楚州刺史，郡中有尼方行於市，忽據地而坐，不可推挽，不食不語者累日。所由司以告宗，命武士扶起，掘其地，得大龜長數尺，送之水中，其尼乃愈。（出《稽神錄》）
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
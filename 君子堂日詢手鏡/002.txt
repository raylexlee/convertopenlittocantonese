

    
	
		
			第二卷
			　　橫人專信巫鬼。有一等稱為鬼童，其地家無大小，歲七八月間，量力厚薄，具牛馬羊豕諸牲物羅於室中，召所謂鬼童者五六十人，攜楮造繪圖畫面具，上各書鬼神名號，以次列桌上，用陶器、杖鼓、大小皮鼓、銅鑼擊之，雜以土歌，遠聞可聽。一人或三二人，各戴神鬼面具，衣短紅衫，執小旗或兵仗，周旋跳舞，有時奮身踴躍至屋樑，或仆於地，惑忽據中坐，自稱為某神，言人禍福。主人跪拜於下，謂為過神。少憩，復如之，如此一日夜方罷。人有疾者，亦以此術祈禱，不即愈，至再至三至四至五不已，甚至破家者有之，不復更問藥醫。城治間人，十中雖一二委醫，亦未始不兼於此者，雖士大夫家亦然。此俗又甚可鄙。
　　其地多山，產美材，鐵栗木居多，有力者任意取之，故人家治屋，咸以鐵栗、臭楠等良材為之，方堅且久。若用雜木，多生蛀蟲，大如吳蠶，日夜齧梁柱中，磔磔有聲，不五年間皆空中，遂至傾倒。其鐵栗有參天徑丈餘者，廣州人多來採，製椅、棹、食槅等器，鬻於吳浙間，可得善價者。吳浙最貴此木。又有鐸木，甚堅，色赤，歲貢於京，為神槍中用。又有一木，亦堅重，其色淡黃，有黑斑，如虎文，故稱為虎斑木，可作小器，甚佳，亦有用藥煮作純黑色，偽為烏木，以射利。其棕竹極廣，彌山亙谷皆是，吾地有得種盆盎中者，數竿可值一二金。有採往南京賣作扇材者，或為柱杖，亦佳。其地更多，不能名狀。
　　橫人相傳，建文庶人遇革除時，削髮為佛徒，遁至嶺南，後行腳至橫之南門壽佛寺，遂居焉，十五餘年，人不之知，其徒歸者千數，橫人禮部郎中樂章父樂善廣亦從授浮屠之學。恐事泄，一夕復遁往南寧陳步江一寺中，歸者亦然，遂為人所覺，言之官，達於朝，遣人迎去。此言亦無可據，今存其所書「壽佛禪寺」四大字在焉。其寺南面江，北背城，殿宇甚華美，有腴田數百頃，臨街店屋四五十間，歲可得賃錢百五十金，今止一二僧，懦不能立，利歸里長並諸有力者。又傳自建文庶人去，則寺日就廢，僧人不能存云。
　　橫地多產珍異之鳥，吳浙所有者不錄。若烏鳳、山鳳、秦吉了、珊瑚、倒掛之屬，皆有。孔雀，龍州山中最多，橫亦時或有之。其烏鳳，狀類繪家畫鳳，色黑如鴉，翎腹皆淡紅，長頸紅冠，喙腳俱赤，有距。山鳳，狀如烏鳳，色具五彩，若今繪者，但尾稍短，其聲甚惡，好食蛇。二者以其類鳳，故以鳳呼。范石湖《桂海虞衡》云：「山鳳狀如鵝雁，嘴如鳳。」殊未然。又云：「巢兩江深林中，有卵，雄者以木枝雜桃膠封其雌於巢，竅以飤之，〈歹備〉乃發封，殈則窒之而死。」又余所未知也。倒掛，小巧可愛，形色皆如綠鸚鵡而小，略大於瓦雀，好香，故名收香倒掛。東坡有「倒掛綠毛么鳳」之句，即此。珊瑚鳥，此畫眉差大，彼皆寫珊瑚二字，不知何義。余謂以其珍貴故耳。或別有名，考諸《埤雅》、《爾雅》，皆不見錄。然此鳥好鬥，彼人多畜以賭勝負，甚至以鞍馬為注者，如吾地鬥促織然。秦吉了，俗呼為了歌，教之能人言，狀如鴝鵒而大，嘴爪俱黃，眼上有黃肉。鷓鴣甚多，如小牝雞，虞人捕賣市中，五錢可得一隻，甚肥美。又有綠鳩，捕得亦可食。詢山間人，異鳥甚多，不可一一名狀。
　　與客坐，閒談橫州山水佳勝，必首及濕塘岩，次則謝村岩焉。彼人呼洞曰岩，余終以公事羈繫，不能一往。後乘進表之行，軍衛、鄉宦、舉人諸公置酒舟中餞別，乘興一登，始畢素願。先至謝村，方維舟，村老一人率百夫列炬前導，行半里皆平坡，後入小路，逶迤縈繞，數曲，即有巨怪石數十餘，依石轉二三曲，得一絕壁，若無可入處。復循一石後，方有一洞，門頗寬敞，入數步，一小方池，水甚清徹，云歲旱不涸。沿池轉摺數十步，乃炬而行，復轉一曲，即有小水，聲汨汨，深淺莫測。洞約深數里，水亦如之。中白石如玉，奇怪不可言。有石如老君危坐檯上，人亦呼為老君石。亦有若獅、象、人、虎，千態萬狀。或如冰柱下垂，亦有自地湧出上插者。行半復有一岐石，入亦深廣，至盡處極高曠，頂有一穴，光射洞中，明郎可愛。人云其小水中產嘉魚，至九十月自穴口出大江，人從穴口捕得，甚肥美，人極珍貴。《地里志》載云，蜀夔府達縣、雅州，與漢中沔縣，俱有丙穴產此魚，獨不云橫，其穴亦宜以丙穴呼可也。遊畢，還舟渡江，行里許，見一山巋然於平曠中，即▉塘岩也。陸行皆叢楚榛莽，中有小蹊，乃前村老輩率人新薙入者。約數百步，有巨石磊塊塞洞口，巡石環走，得入洞處。中甚寬廣明朗，四圍及頂皆有穴，透入日光，中多奇石，色青翠，若所繪金碧。旁升一石，有若磴，數級，即一小路，巡石壁而行，縈繞數曲，一石隙可上，地亦平曠，其西有窗數處，可以下窺先所入處。復於其上有一石，如舌下垂，人呼為龍舌石。遂索一梯，自龍舌攀而上，得一門，入復平曠如前。以入洞時計，此第三層也。余遂索筆大書「重樓洞天」四字於上。旁亦有一門，出得平地一區，若露台，下視甚高峻，四望亦曠遠，長江若一練帶圍繞，遠近諸山如列屏障，此又可愛。諸公於洞中盡醉，出至江滸而別。
　　吳浙農家甚勞，橫之農甚逸。其地皆山，鄉有田一▉丘，則有塘瀦。水塘高於田，旱則決塘竇以灌。又有近谿澗者，則決谿澗，故橫人不知有桔槔。每歲二月布種畢，以牛耕田令熟，秧二三寸即插於田，更不復顧，遇無水方往決灌，略不施耘蕩鋤之工，惟耨草一度而已。勤者再之耨者，言拔去草也。至六月皆已獲，每一畝得穀二石者為上，此亦習於逸惰而不力耳。又有畲禾，乃旱地可種者，彼人無田之家並傜僮人皆從山嶺上種此禾，亦不施多工，亦惟耨草而已，獲亦不減水田。彼又不知種麥之法，故膏腴之地，皆一望蕪莽，不顧。余詢之，云亦嘗種，遇熟時不伺曝乾，即鞭淨貯之器間，彼土又多濕熱，皆〈真黑〉為紅黑色，食皆無味，或有食即嘔吐成疾，遂云地不宜麥，故皆不種。殊不知收時須曝，令乾甚，方貯之，無不美。余備寫種收之法示之，各村墟間亦有人種矣。
　　橫州城中，有魚塘三百六十口，郭外並鄉村倍之，大者種魚四五千，小者亦不下千數，故魚甚賤，騰貴時一斤不滿六錢。江河間魚亦不少，其品與吳浙所產不同。一種名谷魚，類鮕與鮠，味亦肥美，余甚愛之。又一種名鉤魚，狀類鰦，身少扁，其唇甚長，垂下數寸，味皆在此，故俗有「吃著鉤魚唇，不惜老婆褌」之語。又一種名竹魚，其色如竹，青翠可愛，味亦佳。魴魚極多，甚美，有重十餘斤者。鰣魚，鳥蠻灘下甚多，灘上直抵橫以上一帶皆無。嘉龜惟謝村岩江邊里許則有，餘皆無之。又有余所未見者，又不知幾種。鯉、鯽等皆與吳浙同。
　　橫州雖為殊方僻邑、華夷雜處之地，然亦歲有一二節序可觀。遇端陽前初一日，即為競渡之戲，至初五日方罷。舟有十五數隻，甚狹長，可七八丈，頭尾皆刻龍形。每舟有五六十人，皆衣紅綠短衫裳，鳴鉦鼓數人，搴旗一人，餘各以槳擢水，其行如飛。二舟相較勝負，迅疾者為勝，則以酒肉紅帛賞之，其負者披靡而去。遠近男婦老稚畢集江滸，珠翠緋紫，熿炫奪目，或就民居樓屋，或買舟維綠陰間，各設酒，歌鼓歡飲而觀，至暮方散。中秋，城中郭外之家，遇夜必設一大月餅，宰白雞魚肉，盛陳瓜果，至十餘品者。或於通衢，或於院落間，一家之內，無問老幼皆集所設處，拜月歡飲，簫鼓謳歌，聲聞遠近，達旦方已，雖家貧亦不廢此。二節甚佳，吳浙所不如。此地之俗多可鄙，賴有此耳。
　　其地人家多畜牛，巨家有數百頭，有至千頭者，雖數口之家，亦不下十數。時出野外一望，瀰漫坡嶺問如蟻。故市中牛肉，四時不輟，一革百餘斤，銀五六錢。馬亦多產，絕無大而駿者，上產一匹價不滿五金。又有海馬，云雷廉所產，大如小驢，銀七八錢可得一疋。亦有力載負，不滅常馬，家畜一疋或數疋。漢廄中有果下騮，高三尺，即此。至如驢騾，地素不產，人皆不識。其地豬甚肥而美，足短頭小，腹大垂地，雖新生十餘日，即肥圓如瓠，重六七斤，可烹，味極甘腴，人甚珍重，延客鼎俎間無此不為敬。予初不甚信，鄉士夫烹以見餉，食之果然。吳浙人愛食犬，呼為地羊，小豬之味又過地羊遠甚。又所畜羊皆黑色，若蒼色者人亦異之。余嘗於坐中談及吾地白羊，人以為駭，若吾地異黑羊也。
　　有菌甚鮮美，作羹，其味未有逾於此者。雷過則生，須疾採，稍遲，非腐則老，故呼為靁菌。亦有曝乾作臘，雖佳，不如鮮烹者遠甚。予謂即滇南之雞棕、燕窠之屬，但此物不多產耳。
　　醫家有名蛤蚧者，乃一甲蟲，其地甚多，狀類蜥蜴、守宮之屬，多生城垣、串樓及人家牆壁間。其物二者上下相呼，牝聲蛤，牡聲蚧，累日，情洽甚，乃交，兩相抱負，自墮於地。人往捕，亦不之覺。人以手分擘，雖死不開。人得之，以槁熟草細纏定，鍋中蒸過，曝乾售人，煉為房中之藥，甚取效。尋常捕者，不論牝牡，皆可為醫獸方中之劑也。
　　余暇日與馴象殷指揮貫、左州李太守欽承、侯舉人嘉祥閒談，偶及諸土官風俗，飲食、燕游、起居甚為可鄙，各處者皆同。其飲食烹餁，與華人不類。蛇、鼠、山百腳、蚯蚓、蜻蜒皆以登饌，更喜木蠹，白大者為上品。又以牛羊脾上黑膜焙研細，雜以椒鹽，蘸食諸肉。婦人不纏足，不穿底衣，裙至十數餘幅，甚長，曳地尺餘，以多為禮。衫甚短，髻用髮挽成，大與頭等，上蓋笠，笠上飾以珠翠金寶，性甚淫亂。又言田州太守岑猛，云漢岑彭之後，其人豪猾，狠鷙好殺，恃人馬財粟之盛，故恒不法無禮。殷嘗為總帥府旗牌官，屢至彼土，故知之詳。遇總府差官齎旗牌往彼調兵，有至一二月不出，承命之人，飲氣不敢出一言，蓋恐其加蠱毒之類中傷之也。歸則總府責在旗牌人員，甚至杖一二百，屢有死者。又將此輩置之法外，忿詈略不之加，遂各相效尤。各土官又畏其強，遇有調不敢輒出，差人往彼請命及伺動靜，彼若有期，因其期亦出，彼不動，亦不敢動，其跋扈不恭也如此。正德間，發人馬十餘萬掠龍州，知州皆逃匿，劫去金銀寶貨鉅萬，殺擄男婦無算。蓋龍州甚富，人馬不及耳。其龍州例委指揮一員，率四十軍，歲在彼把守。遇掠後，諸當道達於朝，下巡按御史轉行監司諸官案問，其把守指揮坐以失機處死，至今末釋。龍州知州罰米二百石，岑猛命其立功贖罪。此不知何律，恐軍門別有條例，余所不知，抑恐諸公慮其激變，姑事姑息之典。但以四十餘人禦十餘萬眾，而加以失機之罪，恐不能服輿論耳。弘治時，其族有岑濬者，為思恩知府，亦不法無狀，然未必若此之甚，卒至剿滅。彼岑猛者，若不復鑒岑濬覆轍，吾見其覆滅可待矣。
　　人稱猿通臂，嘗讀《埤雅》、《爾雅》，稽諸簡冊，亦然。或云臂通肩，余以未見為疑。攝州事時，一日總鎮王太監移文下州，差人捕猿入貢。余因檢故事，凡打捕例皆南鄉人，遂召南鄉村老諸人告之，眾唯而去。旬日餘，村老一人來告云：「承捕猿之命，已號召得三百餘夫，合圍得一小黑猿於獨嶺上，二日夜矣。乞批帖督鄰村，益大二百，盡伐嶺木，則猿可獲。」余遂如其請，三數日舁一猿至，予驗其形似，皆如諸簡冊所云，但無通臂之說，恐別有種，復詢諸土人，云：「惟長臂者為猿，其類雖非一，皆短臂蒼毛者，烏得為之猿，何嘗更有臂長逾於此者。」余深然之。著書之人，何謬誤如此。又有人云，猿初生皆黑，而雄至老毛色轉黑為黃，潰去其勢與囊，即轉雄為雌，遂與黑者交而孕。余未深信，後遇總鎮府一人，云府中嘗畜一黑猿，數年忽轉黑為黃，其勢與囊漸皆潰去，遂與黑者交，以為異事，後知雄化為雌，乃固然者，方釋其疑。此又諸簡冊所不載。猿善攀拔跳躍，迅捷如飛，又必眾夥圍守，伐木以斷去路，乃能致之，無惑乎五百人以旬日之勞，僅得其一也。又馴象鄧指揮家，昔有山子獲一猿來獻，面黑身白，惟頂上有黑毛，如指闊一縷，直至脊盡處。有人云，猿初生時黑，至百餘歲漸成黃而為雌，又數百歲方變為白。其有黑毛自頂貫脊，又異。然則唐人之詩有云「黃猿領白兒」，亦謬矣。初生之兒，豈有白者？余州所獲猿，因今上罷貢珍異，故不用，遂攜歸，畜之三數年，甚馴擾，忽疾作而斃，瘞小橫山側，與鶴塚相並。
　　山中產蚺蛇，大者長十餘丈，能逐鹿食之。土人捕法，採葛藤塞蛇穴，徐入以杖，蛇嗅之即靡，乃發穴出蛇，繫於葛繩，臠而烹之，極腴。售其膽，獲價甚厚。其脂著人骨輒軟，及能萎陽，終身不舉。食鹿眉角，隨腐。《本草》諸書皆所未載，余甚異之。江南得其皮以為樂器刀劍之飾。
　　有物狀如蝙蝠，大如鴉，遇夜則飛，好食龍眼。將熟時，架木為台於園。至昏黃，則人持一竹，破其中，擊以作聲駭之，徹曉而止，夜復然。彼人呼為飛倉。余偶閱《蠻溪叢笑》，中載麻陽山有肉翅而赤者，形如蝙蝠，大如野狸，婦人就蓐，藉其皮則易產，名飛生。予謂即飛倉也。橫人謂生為倉，蓋聲相近云。




    
	
		
			卷第八
			牛鬼
　　秉義郎高世令．居台州黃岩．紹興四年．攝徵稅於溫州白沙鎮．二月十九夜．已就枕．聞窗外兩人呼曰、異物且來殺君．君謹避之．堅塞五竅勿與校．庶或可脫．審其聲．乃舊同寮明州都監李利見．台州巡檢趙祿．皆死矣．大懼．即蒙被危坐以待．少頃聞有詬李趙者．曰、我殺高世令．乾君何事．別一人以杖拄地行．過床後若瞽者．細語雲、彼呼君時．切勿應．又聞詬者曰、盲畜生．汝亦復強預人事．李趙相與勸解曰、殺一高世令．於君何益．既而一蟲薨薨然自窗隙入帳中．繞被飛鳴．且十數匝．高窺見蟲色爛然如金．垂紅線於後．引手欲挽之．李趙又呼雲、禍事禍事．殺之冤害益重．乃縱之．來往盡夜．終不得逞而去．小史窺窗外．見少年與一嫗對立．少年曰、須與翁索命．嫗曰、宜然．天明啟門．則兩牛臥籬下．跡所從來．乃近鎮五里農家物也．鎮寨巡檢聞此怪．招高飲．開釋之．俄而求歸曰、老嫗少年．皆在卓下矣．高妻拏皆在黃岩．是夜見其妾雲、君來時我已有娠．今小蓐以死．昨嘗寄履襪達乎．方啜泣．李趙褰帷入．敘闊如平生．高度必死．竟夕秉燭．遍作書與親舊訣．得八十幅．語或雜偈頌．殆類有物憑之者．屢冠帶走出．將赴舍前江水．復聞空中語曰、勿與鞋．與即去矣．左右藏去之．凡不飲食．五日乃醒．家人來視之．所謂孕妾實妊身四月．食牛肉而墜．元不死也．高亦無恙．吳傳朋說．
歌漢宮春
　　紹興四年、蜀道類試進士．成都使臣某人禱於梓潼神．願知今歲類元姓字．夜夢至廟中．見二士人握手出．共歌漢宮春詞．問玉堂何似茅舍疏籬之句．神君指曰、此是也．明日復入廟．將驗昨夢．士人來者紛紛不絕．久之有兩人同出．攜手而歌．果夢中句也．省其狀貌皆是．即趨出揖之曰．二君中必有一人魁選者．具以夢告．皆大喜．已而更相辯質曰、自我發端．曰、我正唱此．一人者、仙井黃貢也．奮然曰、此吾家舊夢．何預君事邪．吾父初登科時．夢神君贈詩云．玉堂消息近．金榜姓名高．覺而喜．自謂必為翰林學士．然但至成都教授而終．以今思之．端為我設．所謂玉堂消息者．正指詞中語耳．是歲貢果為第一．兩世共證一夢．雖一時笑歌．亦已素定於數十年之前．神君其靈矣哉．關壽卿說．
萬壽宮印
　　幹道二年、靜江臨桂令郭子應．夢人告曰、君新除提舉萬壽觀．郭方以邑事為苦．而驟得祠官．夢中喜甚．明日轉運判官朱■．以諸州折米錢．檄郭蒞納．令別關印用之．於辛字庫中得印一紐．後數日取視之．其文乃桂州玉清萬壽宮記．臨桂丞張寅說．
師立三異
　　饒州妙果長老師立．少年時．行腳至衡山福嚴寺．方夏四月晚．游寺前兜率橋．見潭下峭壁間．異僧背負石而立．師立夙聞人言．此地有羅漢．隱見不常．且憶藏經所載持地菩薩入石壁事．竦然敬視．忽壁開尺許．僧入其中．複合無纖罅．又旬日放參畢．與同參二人．信步到寺後虎跑泉亭上．天風倏起．二僧欲歸．師立獨少留．二僧曰、久知亭下多異．師無庸留．立方壯不以為意．俄亭西南角有扣柱者．繼即伸手內向．漸進不止．肘幾過五尺．立戲之曰、復能縮否．應聲而退．少頃又聞扣柱聲．立曰、若聖者邪．當隱．若山鬼即見形．如食久一手復出．五指初大如椽．漸小如嬰兒初生指狀．立頗恐．即下山．時紹興十年也．又三歲還鄉．過廬山白雲庵．清夜禮佛．有物行牕外．類牛及虎．開戶視之．一黑牛絕大．裴回往來．立念日中無所見．豈鬼邪．明日至其處．乃巨青石偃臥．正昨夕牛行處雲．師立說．
吹燈鬼
　　妻族婿王氏子．居唐州方城縣麥陂團．與邑僧一人厚善．僧死數年矣．夢如平生來．語笑良久．且贈詩而去．既覺．能憶兩句曰、父母丘墳畢．兒孫歎自緣．忘其末聯．復祝曰．若果有靈．勿惜再夢．遂復得之曰、青山無限好．歸去莫留連．明日味其語．疑為不祥．他日自縣歸舍．薄暮矣．被酒策馬獨行．僕在後未至．行二十里．望叢棘間七八人相聚附火．往就之．皆丐者也．環坐不語．細觀其形狀．略與人同．而或斷臂．或缺目．或駢項．無一具體．見王生躍而起．吹其所執燈．燈以豬胞為之．得不滅．震怖疾馳．鬼追之不置．又二十里乃到家．急扣門曰、鬼逐我．門中人鼓噪以出．始散去．遂得病死．
無頦鬼
　　吾鄉白石村民．為人織紗於十里外．負機軸夜歸．月正明．一人來曰、吾膽怯多畏．聞此地有鬼物夜出．願得俱行．民許之．其人曰、脫有所睹．何以為計．曰、我見之．當擊以軸．腰下插大鐮刀．亦可殺也．其人竦然．行稍後．又呼曰、人言鬼無頦．試視我面．民知其鬼也．舉刀回首欲揮之．頷與胸接．兩眼眈眈然．遂不見．
長人國
　　明州人泛海．值昏霧四塞．風大起．不知舟所向．天稍開．乃在一島下．兩人持刀登岸欲伐薪．望百步外有篠籬．入其中．見蔬茹成畦．意人居不遠．方蹲踞摘菜．忽聞拊掌聲．視之．乃一長人．高出三四丈．其行如飛．兩人急走歸．其一差緩．為所執．引指穴其肩成竅．穿以巨藤．縛諸高樹而去．俄頃間．首戴一鑊復來．此人從樹杪望見之．知其且烹己．大恐．始憶腰間有刀．取以斲藤．忍痛極力．僅得斷．遽登舟斲纜．離岸已遠．長人入海追之．如履平地．水才及腹．遂至前執舩．發勁弩射之不退．或持斧斲其手．斷三指落舩中．乃捨去．指粗如椽．徐兢明叔雲嘗見之．何德獻說．
秀州司錄廳
　　秀州司錄廳多怪．常有著青巾布袍．形短而廣．行步遲重者．又有婦人．每夜輒出．惑打更吏卒者．先公居官時．伯兄丞相方九歲．白晝如有所見．張目瞪視．連稱水水．移時方蘇．後兩日、公晚自郡歸．侍妾執公服在後．忽大呼仆地．公素聞鬼畏革帶．即取以縛妾．扶置床．久之乃言曰、此人素侮鬼神．適右手持一物．甚可畏．謂帶也．我不敢近．卻不知我從左邊來．方幸擒執．又為官人打鍾馗陣留我．我即去．願勿相苦．問汝何人．不肯言．至於再三．乃曰、我嘉興縣農人支九也．與鄉人水三者．兩家九口．皆以前年水災漂餓．方官賑濟活人時．獨已先死．今居於宅後大樹上．前日小官人所見．乃水三也．公曰、吾事真武甚靈．又有佛像及土地灶神之屬．汝安得輒至．曰、佛是善神．不管閒事．真聖每夜被發杖劍．飛行屋上．我謹避之耳．宅后土地．不甚振職．唯宅前小廟．每見輒戒責．適入廚中．司命問何處去．答曰、閒行．叱曰、不得作過．曰、不敢．遂得至此．公曰、常時出者二物為何．曰、青巾者、石精也．稱為石大郎．正在書院牕外籬下．入地三尺許．婦人者、秦二娘．居此久矣．公曰、吾每月朔望．以紙錢供大土地．何為反容外鬼．汝為我往問．明日當毀其祠．曰、官豈不曉．雖有錢用．柰腹中饑餒何．我入人家有所得．必分以遺之．故相容至今默默．食頃復言曰．已如所戒．白之土地．怒我饒舌．以杖驅我出．公曰、曾見吾家廟祖先否．曰、每時節享祀．必往觀．聞飲食芬芬．欲食不得．列位中亦有虛席者．唯一黃衫夫人．見我必怒．又使往覘．俄氣喘色變．徐乃言曰、方及門．為夫人持杖追逐．急反走．僅得脫．所謂夫人者、曾祖母紀國也．公問所須．曰、鬼趣苦饑．願得一飽饌．好酒肥鵝．與眾人共之．無如常時以瘦雞相待也．語畢竦然傾耳．如有人呼之．遽曰、土地震怒．逐我兩家出．今暫止城頭．無所歸托．願急放我歸．自此不敢復來矣．乃解其帶．妾昏睡經日．乃醒．
無縫舩
　　紹興二十年七月、福州甘棠港．有舟從東南漂來．載三男子．一婦人．沉檀香數千斤．其一男子．本福州人也．家於南台．向入海失舟．偶值一木浮行．得至大島上．素喜吹笛．常置腰間．島人引見其主．主夙好音樂．見笛大喜．留而飲食之．與屋以居．後又妻以女．在彼十三年．言語不相通．莫知何國．而島中人似知為中國人者．忽具舟約同行．經兩月．乃得達此岸．甘棠寨巡檢．以為透漏海舶．遣人護至閩縣．縣宰丘鐸文昭．招予往視之．其舟刳巨木所為．更無縫罅．獨開一竅出入．內有小倉闊三尺許．雲女所居也．二男子皆其兄．以布蔽形．一帶束髮跣足．與之酒則跪坐．以手據地如拜者．一飲而盡．女子齒白如雪．眉目亦疏秀．但色差黑耳．予時以郡博士被檄考試臨漳．欲俟歸日細問之．既而縣以送泉州提舶司未反．予亦終更罷去．至今為恨雲．
詹林宗
　　鄉士詹林宗．紹興三十二年．讀書於成西妙果塔院．晨起．巾櫛有小蛇．正據巾上．移時方去．逮秋試中第五人．幹道元年．當科舉．往近村大塘湖僧庵肄業．默自禱曰、前三年靈瑞、已得第五．今舉或魁選．當感大蛇為兆．禱之明日．方獨坐作尚書義．有蛇不知從何來．蟠其坐側．伸首顧眄．驚之不動．久乃趨出．詹殊自喜．及揭榜果第一人．
葛師夔
　　葛師夔、為洪州武寧簿．入府白事．泊於上藍寺．欲以遲明上謁．時方六月．惡從吏同室撓睡．獨設一榻．扃戶而寢．但小吏在戶外．餘皆宿水陸堂．就枕未幾．聞蹋床上人鼾睡．叱之稍止．才欲寐．則聲復厲．葛伸手取溺器．正觸其身．甚怒．須天明治之．洎雞唱．外報可起．既下床．鼾者尚不動．葛出戶．呼小史以燈入．驗為何人．史駭叫曰、死漢也．奔出外．盡呼宿直者與主僧來觀．乃一男子．戴烏帽皂袍束帶．偃然其上．奄奄無喘息．僧識之．驚曰、是寺中素所往來者．死已五日．昨菆於寺後．何以能至此．急邀其子視窆處．棺空矣．他日．又至寺．憩方丈中．主僧相就夜語．葛偶及故人劉縣丞數歲無消息者．僧蓋與劉善．指臥榻曰．丞死於別室．其妻則終此榻也．葛初不知此．頗懼．然不克徙．既寢．輾轉不寐．聞擊床屏者三．心矍然．強呼曰、若是故人．何惜明告．即連扣數聲．大呼葛字曰、鳴道安樂否、葛蒙被亟走出．明日遷居．紹興甲子．葛為餘乾丞．與予言．今追書之．失劉丞姓字矣．
虔州城樓
　　紹興十七年夏、先公南遷．予與季弟從行．八月二日、至虔州．泊舟浮橋下．登城樓少休．郡守曾卿端伯慥來見．曰、此非館處．獨鬱孤台可爾．而周康州先居之．明當去矣．姑為一夕留可也．是夜奉先公正中設榻．予兄弟席於旁．丁夜．予起更衣．從北偏門出．一人正理髮．發垂至地．時兩僕宿門內．曰汪三、程七．予謂是此兩人．呼之不應．復還視門內．蓋寢如初．固疑之矣．又出焉．運櫛尚未止．面對女牆．足太半垂在外．風吹其發蓬蓬然．心始動乃還榻．明日而先公言汝夜何所往．吾聞抱關老卒雲、樓故多怪．每夕必出．予因道昨所見者．是日徙於鬱孤．竟夜不成寐．又聞周康州在館時．有人從房中開二重門走出．意以為盜．呼其子尾逐之．門蓋自若也．
小郗題詩
　　李謨、居無錫．正與客飲．有道人扣門曰、吾自青城上來．劉高尚先生、使我見公．欲有所言．閽人曰．寶文方飲酒．不敢白．再三請之．不可．道人不樂．曰、假筆來．吾欲記名字．閽人與之．即書戶上曰、日轉庭槐影漸移．重門復屋傳呼遲．不如拂袖穿雲去．說與落花流水知．題畢而去．曰、吾所謂小郗者也．謨聞之．悵恨自失者累日．李綸說．


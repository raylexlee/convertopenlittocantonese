<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夷堅乙志 - 　卷第十七</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第十七</font></h4>
			翟楫得子<br />
　　京師人翟楫．居湖州四安縣．年五十無子．繪觀世音像．懇禱甚至．其妻方娠．夢白衣婦人以槃擎一兒．甚韶秀．妻大喜．欲抱取之．一牛橫陳其中．竟不可得．既而生男子．彌月不育．又禱請如初．有聞其夢者．告楫曰．子酷嗜牛肉．豈謂是歟．楫竦然．即誓闔家不復食．遂復夢前婦人送兒至．抱得之．妻遂生子為成人．同偕說．<br />
張八叔<br />
　　邊知白公式．居平江．祖母汪氏．臥病．更數醫不效．有客扣門．青巾烏袍．白晰而髯．言吾乃潤州范公橋織羅張八叔也．前巷袁二十五秀才．令來切■．公式出見之．客曰．不必診■．吾已得尊夫人疾狀．留一藥方．曰烏金散．使即飲之．邊氏家小黃犬．方生數日．背有黑綬帶文．客曰．幸以與我．後三日復來取矣．公式笑不答．後三日．犬忽死．汪氏病亦愈．乃詣袁秀才謝其意．袁殊大驚．坐側有畫圖．視之乃呂洞賓象．宛然前所見者．畫本實得於張八叔家．邊姪維岳說．<br />
王欣托生<br />
　　王欣．字亨之．江陰人．紹興戊辰登科．待楊州教授闕．未赴．以乙亥三月卒於家．冬十月．其田僕見一人跨馬．兩卒為馭．諦視之．教授君也．驚問何所適．曰、吾欲到彭蒿因千二秀才家．僕曰．此去彭蒿十餘里．日勢已暮．恐不能達．欣曰．遠非所憚．為我前導足矣．乃與俱行．至初更．及因氏之門．欣下馬．留一紙裹與僕．曰．謝汝俱來．倏從門隙中入．僕懼甚．亟歸．視裹中物．得銅錢五十枚．不敢語人．明日又往問乃因氏孫婦是夜得子．嚴康朝說．<br />
合皂大鬼<br />
　　臨江軍合皂山下張氏者．以財雄鄉里．紹興十四年．家僕晨興啟戶．有人長丈餘．通身黑色．徑入坐廳上．詰之不應．曳之不動．急報主人．及呼眾僕至．擊之以杖．鏗然有聲．剌之以矛．不能入．刃皆拳曲如鉤．沃之以湯．了不沾濕．頑然自如．亦無怒態．江西鄉居多寇竊．人家往往蓄大鼓．遇有緩急．擊以集眾．至是鼓不鳴．張氏念不可與力競．乃扣頭祈哀．又不顧．徐徐奮而起．循行堂中井灶湢圂．無不至者．張室藏帑．悉以巨鏁扃鑰．鬼輕掣之．即開．所之既遍．復出坐．及暮將明燭．火亦不然．一家惴懼．登山上王笥觀．設黃箓九幽醮．命道士奏章於天．七日．始不見．張氏自此衰替．今為窶人．石田人汪介然說．<br />
宣州孟郎中<br />
　　幹道元年七月．婺源石田村汪氏僕王十五．正耘於田．忽僵仆．家人至．視之死矣．舁歸舍．尚有微喘．不敢斂．凡八日復甦．雲．初在田中．望十餘人自西來．皆著道服．所齎有箱篋大扇．方注視．便為捽著地上．加歐擊．驅令荷擔行．至縣五侯廟．有一人具冠帶出．結束若今通引官．傳侯旨．問來何所須．答曰．當於婺源行瘟．冠帶者入復出曰．侯不可．趣令急去．其人猶遷延．俄聞廟中傳呼曰．不即行．別有處分．遂捨去．入岳廟．復遭逐．乃從浙嶺適休寧縣．謁城隍及英濟王廟．所言如婺源．皆不許．遂至徽州．遍走三廟．亦不許．十人者慘沮不樂．迤邐之宣州．入一大祠．才及門．數人已出迎．若先知其來者．相見大喜．入白神．神許諾．仍敕健步遍報所屬土地．且假一鬼為導．自北門孟郎中家始．既至．以所齎物藏灶下．運大木．立寨柵於外．若今營壘然．逮旦．各執其物巡行堂中．二子先出．椎其腦．即仆地．次遇僕婢輩．或擊或扇．無不應手而隕．凡留兩日．其徒一人入．報西南火光起．恐救兵至．亟相率登陴．望火所來．彉弩射之．即滅．又二日．復報營外火光屬天．暨登陴．則已大熾．焚其柵立盡．不及措手．遂各潰散．獨我在．悟身已死．尋故道以歸．乃活．裡人汪賡新．調廣德軍簽判．見其事．其妹婿餘永觀．適為宣城尉．即遣書詢之．雲．孟生乃醫者．七月間．闔門大疫．自二子始．婢妾死者二人．招村巫治之．方作法．巫自得疾．歸而死．孟氏悉集一城師巫．並力禳禬始愈．蓋所謂火焚其柵者此也．是歲浙西民疫禍不勝計．獨江東無事．歙之神可謂仁矣．石臼人汪拱說．王十三乃其家僕也．<br />
馴鳩<br />
　　鹽官縣慶善寺．明義大師了宣．退居邑人鄒氏庵．隆興元年春．晨起行徑中．見鳩雛墮地．攜以歸．躬自哺飼．兩月乃能飛．日縱所適．夜則投宿屏幾間．是歲十月．其徒惠月．復主慶善寺．迎致其師於丈室之西偏．逮暮鳩歸．則閴無人矣．旋室百匝．悲鳴不止．守舍者憐之．謂曰．吾送汝歸老師處．明日籠以授宣．自是不復出．馴狎左右．以手摩拊皆不動．他人近之．輒驚起．鳴呼．孰謂畜產無知乎．竇思永說<br />
女鬼惑仇鐸<br />
　　紫姑神類多假托．或能害人．予所聞見者屢矣．今紀近事一節．以為後生戒．天台士人仇鐸者．本待制寓之族泒也．浮游江淮．壯年未娶．幹道元年秋．數數延紫姑求詩詞．諷玩不去口．遂為所惑．晨夕繳繞之不捨．必欲見真形為夫婦．又將托於夢想．鐸雖已迷．然尚畏死．猶自力拒之．鬼相隨愈密．至把其手以作字．不煩運箕也．同行者知之．懼其不免．因出遊泰州市．徑與入城隍神祠．焚香代訴．始入廟．鐸兩齒相擊．已有恐栗之狀．暨還舍．即索紙為婦人對事．具述本末．辭殊褻冗．今刪取其大略云．大宋國東京城內四聖觀前居住弟子紀三六郎名爽．妻張氏．三六娘．行年三十三歲．辛酉年三月十二日巳時降生．癸巳年三月十四日死．是年九月．見呂先生於箕口．得導養之術．自後週遊四海．於今年八月三日．過高郵軍．見台州進士仇鐸．在延洪寺塔院內．請蓬萊大島真仙．為愛本人年少．遂降箕筆．詐稱我姊妹在蓬萊山．承子供養．今日降汝．汝宜至誠．不得妄想．我當長降於汝．又旬日．來往益熟．不合舉意寫媟語誘鐸．又說將來有宰相分．以此惑亂其心．十七日．到泰州．要與相見．不許．又要入夢．亦不許．遂告鐸雲．汝父恨汝不孝．焚章奏天．上天降旨．三日內有雷震汝．宜多設茶果香燭．稽首乞命．我當為汝祈天免禍．又索度人經萬卷．三年之後．要與汝為夫妻．意欲鐸恐懼從己．又偽稱呂翁在門．令來日未明．來東門外石墳側相見．鐸欲往赴．為眾人挽住．又寫雲房兩字．使鐸食乳香半兩．冀狂渴赴水死．至於引頭擊柱．用破磁敗面．皆不死．遂稱天神已降．將燒汝左臂．令鐸入■薦中．伏於床下．作呂翁救解之言．曰．天神幸以呂岩故．赦此人．此人若死．岩不復為神仙．如是經兩時久．不能殺鐸．至晚．方與鐸言．我非蓬仙．是白犬精．今日代汝震死．永為下鬼．宜以杯酒敘別．明日又來．雲、我乃興化阿母山白蛇精．從前所殺三千七百餘人矣．眾人招法師來．欲見治．又降鐸曰．我只畏龍虎山張天師．餘人不畏也．緣三六娘本意．耽著仇鐸．迷而不返．須要纏繞本人．損其性命．今為鐸訴於本郡城隍．奏天治罪．伏蒙取責文狀．所供並是詣實．如後異同．甘伏重憲．其所書凡千五百字．即日錄焚之．鐸後三日始醒．蓋為所困幾一月．婦人自稱死於癸巳歲．至是時巳五十三年矣．鬼趣亦久矣哉．<br />
張成憲<br />
　　張成憲、字維永．監陳州糧料院．時宛丘尉謁告．暫攝其事．捕獲強盜兩種．合十有五人．送於縣．具獄未上．尉即出參告．白郡守．求合兩盜為一．冀人數滿品．可優得京官．郡守素與尉善．許諾．以諭張．張曰．尉欲賞無不可．若令竄易公牘．合二者為一．付有司鍛鍊遷就．則成憲不敢為．郡守不能奪．尉殊忿恨．殆成仇怨．後十二年．張為江淮發運司從事．設醮茅山．夜宿玉宸觀．夢其叔告曰．陳州事可保無虞．但不可轉正郎．已而至殿庭．殿上王者問曰．陳州事尚能記憶否．對曰、歷歷皆不忘．但無案牘可證．王曰．此中文籍甚明．無用許．既出．見二直符使．各抱一錦繃與之．曰．以此相報．張素無子．是歲生男女各一人．又七年．轉大夫官．得直秘閣而終．邊維岳說．<br />
鬼化火光<br />
　　韓郡王居故府時．有小妓二十輩．其子子溫．年十二歲．與妾寧兒者．晚戲東廂下．見一人行前．容止年狀．亦一小妓也．呼之不應．乃大步逐之．子溫行甚遽．其人雍容緩步．初不為急．然竟不可及．將至外戶．子溫大呼．忽已在庭下．化形如匹練．迸為火光．赫然入溝中而滅．問寧兒所見皆同．歸白其父．皆以為當有伏屍．或寶物．欲發地驗之．既而以功役甚大．乃止．<br />
滄浪亭<br />
　　姑蘇城中滄浪亭．本蘇子美宅．今為韓咸安所有．金人入寇時．民入後圃避匿．盡死於池中．以故處者多不寧．其後韓氏自居之．每月夜．必見數百人．出沒池上．或．僧或道士．或婦人．或商賈．歌呼雜沓．良久必哀歎乃止．守宿老卒方寢．為數十人舁去臨入池．卒陝西人．素膽勇．知其鬼也．無懼意．正色謂之曰．汝等死於此．歲月已久．吾為汝言於主人翁．盡取骸骨．改葬於高原．而作佛事救汝．無為守此滯窟．為平人害何如．皆愧謝曰．幸甚．舍之而退．卒明日入白主人．即命牛車徙池水．掘污泥．拾朽骨．盛以大竹槎．凡滿八器．共置大棺中．將瘞之．是夕．又有一男子．引老卒入竹叢間．曰．餘人盡去．我猶有兩臂在此．幸終惠我．又如其處取得之．乃葬諸城東．而設水陸齋於靈岩寺．自是宅怪遂絕．二事皆子溫說．<br />
林酒仙<br />
　　崇寧間．平江有狂僧．嗜酒亡賴．好作詩偈．衝口即成．郡人呼為林酒仙．多易而侮之．唯郭氏一家．敬待之甚厚．郭母病．僧與之藥一盞．曰．飲不盡即止．勿強進也．已而飲三分之二．僧取其餘棄於地．皆成黃金色．母病即愈．且留硃砂圓方．與其家．郭氏如方貨之．遂致富．蘇人有能傳其詩者．曰．門前綠柳無啼鳥．庭下蒼苔有落花．聊與東君論個事．十分春色屬誰家．秋至山寒水冷．春來柳綠花紅．一點洞庭萬變．江村煙雨蒙蒙．金斝又閒泛．玉仙還欲頹．莫教更漏促．■取月明回．他皆類此．<br />
蒸山羅漢<br />
　　邊公式家祖塋．在平江之蒸山．宣和元年．公式為太學錄．得武洞清石木羅漢象十六．遣家僮致之墳庵前．一夕．行者劉普因．夢十餘僧持學錄書來求掛搭．以白主僧慧通．通難之．曰、庵中所得．鮮薄尋常．供僧行三兩人．猶不繼．安能容大眾哉．來者一人起．取筆題詩門左．曰、鬆蘿深處有神天．不憶其他語．明旦話此夢未竟．而石本至．公式足成一章曰．鬆蘿深處有神天．小剎何妨納大千．掛搭定知宜久住．歌吟何幸得流傳．袖中出簡聊應爾．門上題詩豈偶然．顧我未除煩腦習．與師同結未來緣．語雖非工．然皆紀實也．<br />
沈十九<br />
　　崑山民沈十九．能與人治書畫．而其家又以煮蟹自給．縣人錢五八新繪地藏菩薩象．倩沈示■票飾之．其傍烹蟹．蓋不輟也．夜夢入冥府．所見獄吏．皆牛頭阿旁．左右列大鑊．舉叉置人煮之．將及沈．忽有僧振錫與錢生皆在側．諭獄吏曰、但令此人入鑊淨洗足矣．沈猶畏怖．吏命解衣而入．俄頃即出於沸鼎烈燄之中．眾囚冤呼不可聞．己獨無苦趣．清涼自如．正如澡浴．身意甚快．輾轉而寤．遂戒前業．賣餳以活雲．時紹興十二年也．三事邊維岳說．<br />
十八婆<br />
　　葉審言樞密．未第時．與衢州士人馬民彝善．民彝素清貧．後再娶峽山徐氏．以貲入．因此頗豐贍．稱其妻為十八婆．紹興三十二年．葉公自西府奉祠．歸壽昌縣故居曰社墈．時方冬日．有兩村夫荷轎．輿一老婦人．自通為馬先生妻來相見．葉公命其女延之中堂．視其容貌．昔肥今瘠．絕與十八婆不類．問其故．答曰．年老多事．形骸銷瘦．無足怪者．皆疑之．扣其僕．僕曰．但見從店中出．指令來此．不知所自也．葉氏客徐欽鄰．觀此嫗面色枯黑．覺其非人．又從行小奴．攜裝匣在手．皆紙所為．已故弊．乃送死明器耳．大呼而入．曰．此鬼也．逐出之．嫗猶作色曰．謂人為鬼．何無禮如是．既出門．轎不由正道．而旁入山崦間．遂不見．數日後民彝至．言其妻蓋未嘗出也．欽鄰說．<br />
錢瑞反魂<br />
　　幹道元年六月．秀州大疫．吏人錢瑞．亦病旬餘．忽譫語切切．如有所見．自言被追至官府．仰視見大理正俞長吉．朝服坐殿上．瑞嘗為棘寺吏．識之．即趨拜拱立．俞曰．所以呼汝來．欲治一獄．左右引入直舍．驗視案牘．乃浙西提刑司公事也．■掛者凡五六十人．瑞結正．齎呈甚喜．因懇乞歸．俞未許．瑞無計．退立廊左．見故人寧三囚首立．揖瑞言舊為漕司吏．曾誤斷一事．逮捕至此．向來文字在某廚青紗袋中．吾累夕歸取之．家人以為寇至．故不可得．煩君歸語吾兒．取而焚寄我．瑞許之．望長吉治事畢．復出瀝懇．始得歸．令人送還．才出門．命乘一大舟．舟乃在平地．瑞以為苦．夢中呼雲．把水灑地．正盡力叫號．舟已抵岸．遂驚覺．滿身黑污如洗．時長吉知盱眙軍方死．瑞至今猶存．景裴弟說．
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
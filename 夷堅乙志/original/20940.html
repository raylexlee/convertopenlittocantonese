<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夷堅乙志 - 　卷第六</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第六</font></h4>
			石棺中婦人<br />
　　紹興初、南劍州將樂尉藺敡．因捕盜至山村．見農人掘地得石棺無罅．呼匠者鑿開視之．一婦人長三尺餘．瞑目裸體．形色紅潤如生．兩手各握一劍．口銜一劍．敡即以油傘裹瘞之．不知何物也．<br />
袁州獄<br />
　　向待制子長久中元符中．為袁州司理．考試南安軍．與新昌令黃某．並別州鄭判官．三人俱．畢事且還．鄭君有女弟．嫁為宜春郡官妻．欲與向同如袁．而黃令者、前三年實為袁理官．以故二人邀與偕往．黃不可．鄭強之．且笑曰、公遽能忘情於煙花中人乎．黃不得已亦同涂．然意中殊不樂．逮至．又欲止城外．向力挽入官舍．坐定．向將入省二親．揖之就便室．黃如不聞．即其側呼之．瞪目不答．俄指向所用銅槃．曰、其價幾何．可輟買否．向得其發言頗喜．顧小史令持往所館問之．曰、此常物爾．何遽為．曰、將置吾棺中．向始疑懼．引其手使少憩．亦不動．亟招鄭君同視之．掖以就榻．少頃發聲大呼．若痛不可忍．遂洞泄血利．穢滿一室．登榻復下．號叫通夕不少止．向與鄭同辭告曰、君疾勢殊不佳．盍有以見屬．黃頷首曰、願見母妻．向即日為書．走駛步如新昌告其家．又語之曰、君本不欲來．徒以吾二人故．今病如是．尊夫人脫未能來．而君或不起．是吾二人殺君也．何以自明．願君力疾告我所以不欲來及危惙如此之狀．黃開目傾聽．忍痛言曰、吾官於此時．宜春尉遣弓手三人．買雞豚於村墅．閱四十日不歸．三人之妻訴於郡．郡守與尉有舊好．令尉自為計．尉紿白府曰、部內有盜起．已得其根株窟穴所在．遣三人者往偵．恐其徒泄此謀．姑以買物為名．久而不還．是殆斃於賊手．願合諸邑求盜．吏卒共捕之．守然其言．尉自將以往．留山間兩月．無以覆命．適村民四輩耕於野．貌蠢甚．使從吏持錢二萬．招之與語．曰、三弓手為盜所殺．尉來逐捕．久不獲．不得歸．倩汝四人詐為盜以應命．他日案成．名為處斬．實不過受杖十數．即釋汝．汝曹貧若此．今各得五千錢．以與妻孥．且無性命之憂．何不可者．汝若至有司．如問汝殺人．但應曰有之．則飽食坐獄．計日脫歸矣．四人許之．遂執縛詣縣．會縣令闕．司戶攝其事．劾囚服實如尉言．送府吾適主治之．無異詞．乃具獄上憲台．得報皆斬．既擇日赴市矣．吾視四人者．皆無凶狀．意其或否．屏獄吏以情詰之．皆曰不冤．吾又摘語之曰．汝等果爾．明日當斬首．身首一分．不可復續矣．囚相顧泣下．曰、初以為死且復生歸．家得錢用．不知果死也．始具言其故．吾大驚．悉挺其縛．尉已伺知之．密白守曰、獄掾受囚賂．導之上變．明日吾入府白事．守盛怒．叱使下．曰、君治獄已竟．上諸外台閱實矣．乃受賄賂．妄欲改變邪．吾曰、既得其冤．安敢不為辨．守無可柰何．移獄於錄曹．又移於縣．不能決．法當復申憲台．則置獄．守曰、如是則一郡失入之罪眾矣．安有已論決而復變者．悉取移獄辭焚之．但以付理院．使如初款．吾引義固爭．累十數日不得直．遂謁告．郡守令司戶嘗攝邑者代吾事．臨欲殺囚．守復悔曰、若黃司理不書獄．異時必訟我於朝矣．令同官相鐫諭曰、囚必死．君雖固執．亦無益．今強為書名於牘尾．人人知事出郡將．君何罪焉．吾黽俯書押．四人遂死．越二日、黃衣人持梃押二縣吏來追院中二吏．曰、急取案．吏方云云．黃衣以梃擊之．四吏俱入捨不出．吾自往視．舍門元未啟．望其中案牘橫陳．逡巡四吏皆暴卒．又數日攝令死．尉用他賞改秩．已去官亦死．而郡守中風不起．相去才四十日．吾一日退食．見四囚拜於下．曰、某等枉死．訴於上帝得請矣．欲逮公．吾懇曰、所以知此冤而獲吐者、黃司理力也．今七人已死．足償微命．乞勿追竟．帝曰、使此人不書押．則汝四人不死．汝四人死．本於一押字．原情定罪．此人其首也．某等哭拜天廷．凡四十九日．始許展三年．即楦袴露膝．流血穿漏．曰、拜不已．至於此．又曰、大限若滿．當來此地相尋．又拜而去．吾適入門．四囚已先在．雲候伺已久．恐過期．且令亟取母妻與訣別．吾所以不欲來者．以此故爾．今復何言．向曰、鬼安在．黃指曰、皆拱立於此．向與鄭設席焚香．具衣冠拜禱．曰、爾四人明靈若此．黃君將死．勢無脫理．既許其與母妻訣．何必加以重疾．令痛苦若此哉．禱畢．黃喜曰、鬼聽公矣．痛即止．利不復作．然厭厭無生意．又旬曰、告向曰、吾母已來．幸為我辦肩輿出迎．向曰、所遣卒猶未還．安得遽至．曰、四人者已來告．遂出．果相遇於院門之外．褰簾一揖而絕．向樂平人．其子元伯侍郎說．<br />
齊先生<br />
　　宣和五年、向元伯為開封令．蔡魯公已致仕．嘗設醮於城外凝祥宮．嚮往謁之．蔡留宿．明旦見其子攸孫衡等十餘人來問安．皆腰金施狨．且多張蓋者．向退省其舅何志同尚書．歎詫其盛．坐客有京畿轉運使曾徽言、與蔡不合．以言鄙薄．既而悔之．何曰、毋多談．齊先生適在此．太師所敬也．可見之．乃邀與同席．齊生曰、吾素受蔡公異顧．今館於後圃．待我甚至．不當談其短．偶聞運使之語．是將然矣．徽言諱前說．齊生曰、無傷也．蔡公與我語．不問其身．但詢其子孫．吾應之曰好．然常以妄言自愧也．諸公見其高門華屋．上乾霄漢．三年之後．無一瓦蓋頭矣．金勒狨鞍．赫弈照市．三年之後．雖蹇驢亦無有矣．人言秋風落葉．此真是也．哀哉．時諸蔡方盛．皆不敢出聲．三歲而蔡氏敗．齊先生、淄州人．元伯說．<br />
蔡侍郎<br />
　　宣和七年、戶部侍郎蔡居厚．罷知青州．以病不赴．歸金陵．疽發於背．命道士設醮．倩所親王生作青詞．少日而蔡卒．未幾王生暴亡．三日復甦．連呼曰、請侍郎夫人來．夫人至．王乃云、初如夢中有人相追逮．拒不肯往．其人就床見執．回顧身元在床臥．自意已死．遂俱行．天色如濃陰大霧中．足常離地三尺許．約十數里至公庭．主者問何以詭作青詞誑上蒼．某方知所謂．拱對曰、皆是蔡侍郎命意．某行文而已．主者怒稍霽．押令退立．俄西邊小門開．獄卒護一囚．杻械聯貫立庭下．別有二人舁桶血．自頭澆之．囚大叫．頓掣苦痛．如不堪忍者．細視之．乃侍郎也．主者退．復押入小門．回望某雲．汝今歸．便與吾妻說．速營功果救我．今秪是理會鄆州事．夫人慟哭曰、侍郎去年帥鄆時．有梁山濼賊五百人受降．既而悉誅之．吾屢諫不聽也．今日及此．痛哉．乃招路時中作黃箓醮．為謝罪請命．<br />
杳氏村祖<br />
　　贛州光孝首坐僧普瑞．說嘗附江州通判船．過池州．泊村岸．聞岸上人相呼參祖燒香者．瑞往隨之．見百千人憧憧往來．有屋可三間．堂內飾小室．如人家供佛處．翁媼二人．各長三尺．禿髮腦後一髻絕小．以■衣衾擁下體．唯露頭面．兀然如土木．但眼能動．有笑容．人持香燈酌酒以供．瑞還．具語通判君．即盡室往謁．享以錢燭茶酒．撮■作小包．蘸酒置二老口．亦伸舌舐之．或引手摸其胸乳．皮皆傅骨．不知幾百歲．其人云．一村皆姓杳．此二老為村祖雲．<br />
建康伍伯<br />
　　陳邦光、守金陵．將杖朱衣吏．當直伍伯從求錢百千．吏才許其半．伍伯怒．噀手嘻笑曰、我不打人多時也．將甘心焉．摩手牆間急．上下適有破磁片．正對手心．刺之．血流及肘．登時蠒痛．告假歸．逾月創始愈．<br />
劉叉死後文<br />
　　知保德軍王清臣．請紫姑神．既而作文數百言．自云唐進士劉叉．其詞曰、餘少為俠．遍走天下．史謂亡命、非也．退之贈餘金百鎰．餘辭而不受．史謂竊之、非也．洛陽惡少年．恃權強妾良家子．既而又族其室．餘不忍吉民無訴．乘夜厥從聚淫．餘奮劍斷其頸十數人．且膾其肝而餔之．日夕游於市．人自不識．史謂殺平人竄山林．非也．餘數世為人直信．棄己濟眾．設教化人．報不平之事．行無極之道．以是故用達仙．至於歌詩．皆末跡也．因子見契．聊為一啟．思史之謬詞．昔之異行．令餘忸然感歎．餘終於終南．門人葬於山之陽．清溪之側．至今墳猶在．但人不知為餘墓也．以餘無勛庸於國．故史氏聽小人之言．書不知所終．設如子儀光弼輩．後世皆知其大功．然當時史詞褒飾甚多．蓋世之情如斯也．嗚呼．盡信史則不如無史．彼若不能摭實．但務華以媚天子．自可詢有知而書之．何必縱繆言誣介義之士於有過之地哉．使餘當時聞之．必令此佞夫首足異處．餘既為仙不復競．姑隱之．後世哲者共為我鑒諸．<br />
豬足符<br />
　　聶景言、居衡陽．有細民欲舉債．買豬蹄來獻．聶受之．付廚作羹．庖婢舉刀破爪間．見小紙書符在其內．亟出告．使呼其人還之．人曰、適從屠杌買來．方有求於君家．豈敢以符為厭咒．復持與屠者．責譙之．屠者曰、今旦方刲豕．安得有是．取元直畀民．而自攜歸煮食之．一家四人皆死．五事皆郟次南說．<br />
廟神止奏章<br />
　　段元肅、家居京師．鄰家有病者、為祟所撓．治之不效．欲請道士奏章訴於帝．段之祖夢人如神明者．告之曰、凡神祇有功於人者．歲滿必遷．吾主此地若干歲．今當及遷．而君鄰家之鬼．正在部內．方自往治之．聞其家將奏章．恐致相累．丐君一言．令罷之．病者自安矣．懇請至再三．段許諾．且問其所止．曰、亦與君家為鄰．明日思之．乃皮場廟也．如神言告其鄰．止不奏．病者即日愈．<br />
榕樹鷺巢<br />
　　福州儀門外夾植榕樹．每樹有白鷺千數．巢其上．鳴噪往來．穢污盈路．過之者皆掩鼻．薛直老弼為守．嘗乘涼輿出．為糞污衣．以為不祥．欲盡伐其樹而未言．是夜安撫司參議官曾悟．夢介胄者懇雲、某受命護府治．所部數百人．皆棲榕間．今府主欲伐去．吾無所歸矣．願為一言．悟既覺．以不聞伐樹事．不以為意．明夜復夢曰、乞即言之．不然無及矣．府主所惡．不過鷺穢耳．此甚易事．請期三日．悉去之．悟許諾．明日過府為言．薛驚曰、吾固欲伐之．然未嘗出諸口．而神已知．可敬也．至暮大雨．閱三日乃止．鷺群悉空．樹濯濯如新．<br />
趙七使<br />
　　宗室趙子舉、字升之．壯年時、喪其妻．心戀戀不已．於房中飾小室．事之如生．夜獨宿次．覺有從室中啟戶出者．恐而呼侍婢．婢既■復寢．須臾間已至床前．牽帳低語曰、莫怕莫怕．我來也．時精爽頓昏．不知死生之隔．遂與共寢．歡如平生．自是日日至．每飲食必對案．僕妾輩從旁窺之．無所見．但器中物亦類有人殘餘者．繾綣益久．意中憒憒．漸不喜食．行步言氣衰劣．然未嘗與人言．有道人乞食過門．適見之．歎曰、君甘與鬼游．獨不為性命計．吾能行天心王法．今以授君．努力為之．鬼不攻自退矣．子舉灑然悟．即再拜傳受．繪六甲六丁像．齋戒奉事唯謹．妻猶如故態．頗亦不樂．時時長吁．如不得志者．又半年．涕泣辭訣．曰、久留恐壞君法．吾去矣．遂絕不至．子舉從此奉法愈力．為人治病輒驗．建炎二年．予妻族張氏、避地自京師南下．寓居揚州龍興寺．先是有祖姑嫁趙氏．夫為絳州守．未赴．居太原．值虜騎圍城．姑隕於炮下．又有八叔者、為賊所得．臠食之．是歲妻祖母田氏病．彷彿見此兩人在窗外．子舉適同居寺中．外舅以事告之．子舉焚香禱請．久而言曰、是一男子．一婦人．皆以非命死．然是公家戚屬．不宜加罪．當以酒幣善遣之．如其言．病亦尋愈．<br />
魅與法鬥<br />
　　趙伯兀者、子舉之子．效其父習行天心法．未成．有饋鯉魚於家者．魚從盆中跳出高數尺．如舞躍然．時子舉出行．家人亟呼伯兀．兀杖劍誦咒．臨以正法．魚躍愈高．幾至丈許．兀亦恐遽趨避之．又嘗與群從飲於嚴州雙溪亭上．婢子臥欄竿側．忽放聲大哭．問焉不應．伯兀知為物所憑．亦行法與相競．自申至三更．不止．不勝倦苦．舍之去．伯兀從弟伯禔說．<br />
蒙城觀道士<br />
　　亳州蒙城縣莊子觀玉冊殿．扃鐍嚴謹．非時不許開．宣和中．道士張衝俊、掌觀事．夜聞其中杖直決遣聲．盡二十乃止．明旦、呼眾人啟鑰視之．蓋一道士常持天心法者．縛於梁間．足反居上．兩脊杖痕如碗大．已死矣．雙足虛抱於梁．初無繩縶也．郭沰說．時隨其父為丞．
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
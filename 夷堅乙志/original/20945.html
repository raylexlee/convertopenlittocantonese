<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夷堅乙志 - 　卷第十一</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第十一</font></h4>
			玉華侍郎<br />
　　莆田人方朝散．失其名．政和初．為歙州婺源宰．病熱困臥．覺耳中鏘鏘天樂聲．少焉有女童二十四輩．各執旌纛幢幡至前．俄彩雲從足起．掩苒飛騰．瞬息間到一城．城中大樓明奐高潔．金書其門曰、太華之宮．正中設榻使就坐．侍女列立．長髯道士乘雲至．碧冠霞衣．執玉簡．直前再拜．方驚起欲致答．道士拱手．言某於先生役隸也．願端坐受．敬拜畢．跽白曰、碧落洞玉華宮莫真君敬問先生．瑤台一別．人間甲子周矣．嗣見有日．欽遲好音．方懵然不知所答．道士曰、下土圂濁．能移人肺腸．先生應已忘前事．今當縷陳之．先生唐武後時人也．生於冀州．能屬文．而嗜酒不檢．浮沉裡中．時河北大疫．死者如亂麻．先生書所得藥方．揭於通衢間．病者如方治之．即愈．由此相傳益廣．所活不可計．夢中有人告曰、子陰德上通於天．上帝嘉其功．當以仙班相召．先生素落魄．且自恃將為天人．愈益放誕．竟以狂醉墮井死．死後久之．乃用前功．得召見於白玉樓．蓋李長吉所作記處也．時有四人同召．當試文一首．帝自書大道無為賦為題．先生有警句曰、帝鑿竅而喪魄．蛇畫足而失杯．帝覽之大喜．擢列第一．拜為修文郎．專以文字為職．繼有玉華侍郎之命．同寮十八人．皆上清仙伯也．每侍帝左右．出則陪從金輿．嘗曉幸紫霞宮．宮人不知輦至．或晚起．才畫一眉．即趨出迎謁．帝顧之笑．命諸侍郎賦詩．先生卒章雲、曉妝不覺星輿至．只畫人間一壁眉．帝吟諷激賞．卒以恃才怙寵．為眾所嫉．下遷群玉外監．既陛辭．帝曰、群玉殿乃吾圖書之府．非卿文學出倫．未易居此．是後宴見稍疏．一日、帝與諸仙游瑤圃．思先生之材．遣使來召．先生辭以疾．獨與侍女宋道華泛舟池上．執手眷眷．有人間夫婦之想．為使者所劾．帝批其奏曰、男為東家男．女為西家女．皆謫墮人世．道華生於蜀中．而先生乃為閩人．先生既登第．為邵武判官日．帝命召還．有不相樂者．奏雲．邵武分野．炎氣方重．須此人仙骨以靜之．乃止．近已有詔更一紀復故處．莫真君乃代先生為侍郎者．懼塵世易流．又有他過．則仙梯愈不可攀．故遣弟子來．鄭重達意．宋道華者、先已得歸正．持寶幢立於側．拜而言曰、人世紛綸真可厭苦．若得再入碧落洞中．望見金毛師子．千秋萬歲．永無閒思念也．方君聞兩人語．始瞿然如有所省．道士及眾女皆謝去．遍體汗流．遂寤．蓋已三日．即召會丞尉及子孫．歷道所見．遂申郡乞致仕．時年六十有二．後不知所終雲．先君頃於鄉人胡霖卿涓處得此事．亦有人作記甚詳．久而失去．詢諸胡氏子及婺源人．皆莫知．但能道其梗概如是．今追書之．復有遺忘處矣．<br />
永平樓<br />
　　饒州永平監樓．南臨番江．紹興三十二年．會稽陸瀛、毗陵張抑、居官舍．晚飲微醉．同登樓凴欄立．傍無侍史．方縱談呼笑．有婦人不知所從來．立於兩人中間．亦凴欄笑曰、爾兩人在此說甚事．未及答．已無所睹．皆大驚悸．急下樓．後不敢復往．郭□已說<br />
唐氏蛇<br />
　　唐信道、於會稽所居．治鬆棚畢．俯見短枝出地二寸許．以為鬆也．將拾棄之．其物蠢蠢有動態．拔之不出．呼童發土取之．則漸大．凡深數尺．蓋一異蛇也．尾細如箸．其身乃粗大與人臂等．至頭復甚小．與尾相稱．越人皆所不識．予前志有融州蛇事．與此相反雲．唐說<br />
鞏固治生<br />
　　方城人鞏固者、以機數治生．其鄰周氏素富．一旦男子相繼死．但餘一老媼並十歲孫．固置酒延媼．以善言誘訹之．開以利害．曰、媼與孫介處．而挾田宅貨財自衛．是開門揖盜之說也．曷若及身強健時．盡貨於我．我當資給媼終老．育而孫使成人．若何．媼大喜．以賤價求售．其直不能什二．固才得之．即逐使離業．而盡室徙居之．徙之日．命數僧具道場慶謝．至夜半．大聲從井中出．旋繞滿宅．到曉乃止．固竟居之．甫一歲．虜人犯唐州．鞏氏數十口．皆死其處．無一得免者．<br />
劉氏葬<br />
　　劉延慶少保少孤．後喪其祖．卜葬於保安軍．有告之曰、君家所卜宅兆．山甚美而不值正穴．蓋墓師以為不利己．故隱而不言．若啟墳時．但取其所立處．則世世富貴矣．如其言．墓師汪然出涕曰、誰為君言之．業已爾．無可柰何．葬後不百日．吾當死．君善視我家．當更為君擇吉日良時以為報．某日可舁柩至此．俟見一驢騎人．即下窆．無問何時也．劉氏聞其說亦惻然．但疑驢騎人之說．及葬日．遷延至午．乃山下小民家驢生駒．毛色甚異．民負於背．將以示其主．遂以此時葬焉．越三月．墓師果死．延慶位至節度使．子光世、至太傅揚國公．劉堯仁山甫說．山甫揚公子也．<br />
米張家<br />
　　京師修內司兵士闞喜．以年老解軍籍．為販夫．賣果實自給．其妻湯氏、舊給事掖廷．晚乃嫁喜．宣和二年六月．喜賣瓜於東水門外汴堤叢柳間．所坐處去人居百許步．柳陰尤密．午暑方盛．行人不至．聞木杪呼小鬼．繼有應之者．呼者曰、物在否．應者曰、在．如是再三．仰頭周視．無所睹．懼不自安．欲歸而妻饋食適至．具以事語之．妻曰、老人腹虛耳聵．妄聞之．無懼也．明日復如前．又以語妻．妻曰、然則翼日我於此代汝．汝當為我饋．湯氏、慧人也．伺其時至．聞應答聲畢．遽曰、既在何不出示．即於樹間擲金數十顆．銀十餘鋌．黃白爛然．妻四顧無人．亟收置瓜籃中．未畢而喜至．驚笑曰、吾不暇食矣．喜見黃物形制甚異．疑不曉．妻曰、此褭■金也．盡拾瓜皮與所坐敗簟覆籃．共舁以歸．僅能行百步．重不能勝．暫寄於張家茶肆中．出募有力者挈取．張氏訝其蒼黃如許．發蔀見物．悉以瓦礫易之．喜夫婦不復閱視．及家始覺．妻曰、姑忍勿言．明當復用前策．尚可得也．洎坐樹下．過時無所聞．乃效其呼．小鬼亦應曰、諾．妻曰、再以昨日之物來．曰、亡矣．問何故．曰、已煩賣瓜人送與張氏竟．喜將訟於官．妻曰、鬼神不我與．雖訴何益．不若謀諸張氏．張曰、物已歸我．又無證驗．安得取．且爾夫婦皆老而無子．多貲亦奚為．幸館於吾門．隨所用錢相給．畢此一世可也．喜乃止．張氏由此益富．徙居城北．俗呼為米張家雲．魯畤說<br />
湧金門白鼠<br />
　　京師人魯畤．紹興十一年．在臨安．送所親於北閘下．忘攜錢行．解衣質於庫．見主人如舊熟識者．思之而未得．退訪北關稅官朱子文．言及之．蓋數年前所常見丐者也．其人本豪民．遭亂家破．與妻行乞於市．使三子拾楊梅核．椎取其實以賣．少子嘗見一白鼠在聚核下．歸語父．父戒曰、明日往捕之．得而貨於禽戲者．必直數百錢．勿失也．迨旦、母與偕至故處．果見鼠．逐之．及湧金門牆下．入穴中而滅．母立不去遣子歸取插劚地．深可二尺．望鼠尾猶可見．俄得一青石．獨去之．下有大甕．白金滿中．遽奔告其父．父至不敢啟．亟詣府自列．願以半與官．而乞廂吏護取．府主從其言．得銀凡五千兩．持所得即日鬻之．買屋以居．而用其錢為子本．遂成富家．即質庫主人也．畤說<br />
金尼生須<br />
　　平江傳法尼寺何大師．本章子厚家青衣也．其徒曰金師．亦故章妾．嘗晝臥室中．道人叩門入乞食．金師曰、院中冷落．殊乏好供．曰、隨緣足矣．吾適到妙湛院．欲少留．而屍氣觸人．不可入．故舍而至此．乃設飯延之．食畢將去．金師夙苦瘵疾．常奄奄短氣．漫言曰、我久抱病．先生還有藥見療乎．曰、適有一粒．正可服．即同往佛殿．命汲水東向吞之．詢其鄉里．曰、我河東人．骨肉甚多．不肯言姓名．臨去時囑曰、既服我藥．用兩事為戒．切不可臨喪及送葬．更十二年．吾當復來．遂出．金師歸舍．便聞食氣逆鼻．兩日不食．何師怒罵之曰、汝從野道人吃毒草藥．損污腸胃．當即死矣．強之使食．才下嚥即嘔．自是竟不食．久之髭髯皆生．黳黑光潤如男子．後因赴親戚家喪齋．遂思食．距服藥時正十二年．道人亦絕不至．金師遭虜寇之難．死於兵間．何德獻說何及見金師生髯時<br />
陽山龍<br />
　　平江府二十里間陽山龍母祠．相傳其子每歲四月、必一至祠下．皆取道野外．吳中人多見之．唯紹興二十年獨入城．章幾道僅宅後有廨院．曹雲借居之．是日雷電旋繞其室．曹在堂上．有物擁之向壁．揭庭下鬆棚．從空起．室中箱篋．皆挈徙它處．幾道與其甥何德輔俌仰望．見雲中火光．巨鱗赫然．或僧、或道士、或尼、或倡女．雜沓其前．履空躡雲．為捧迎狀．越城一角而去．何德獻說<br />
遇仙樓<br />
　　信州弋陽人吳滂．字潤甫．所居曰結竹村．幼子大同．生而不能言．手亦攣縮．紹興十七年．年十一歲．方秋時．與裡中兒戲山下．有道人過．問吳潤旉家所在．旁兒指曰、在彼．曰、此子何不答我．曰、不能言．道人曰、然則我先為治此疾而後往．乃摘茅一莖取其葴．針大同兩耳下．應時呼號．又連針其肘．遽伸手執道人衣．曰、何為刺我．群兒皆驚異．與俱還滂家．道人入門曰．君家又有一人廢疾．可舁至縣中．尋吾治之．且約以某日．蓋滂兄濬長子不能行．四十五歲矣．過期數日、乃入邑訪之．無所見．後滂與大同至縣．見丐者鬅鬙藍縷．大同指曰、此是也．滂以錢遺之．不受．曰、沽酒飲我足矣．至酒肆．方具杯．擲去之．曰、此不足一醉．自入庫中取巨甕．兩人不能勝者．獨挈之出．其直千錢．舉甕盡飲之．乃去．又曰、君家麻車源木甚多．可伐之．為我建一樓於所居竹間．麻源者、去結竹七里．產大木．滂如其言立樓．命曰遇仙．常烹羊釃酒為慶會．自此道人不復至．大同獨時有所適．或經日乃返．不告家人以其處．始時身絕短小．今形容偉然．氣韻落落．又數年復來告曰、俟爾父母捐館．妻子亦謝世．當訪我於貴溪紫竹岩．今滂夫婦皆死．大同妻子華宮瑤館．游畢卻返．絳節迴鸞翼．荷慇懃三斝香醪．供養我上真仙客．赤靄浮空．祥雲遠布．是我來仙跡．且頻修同泛舸上雲秋碧．書畢．人問曰、先生降臨．何以為驗．曰、赤雲滿空．則吾至矣．異日復至果然．故詞中及之．<br />
牛道人缺<br />
　　內文缺<br />
白獼猴<br />
　　朝請郎劉公佐、罷衡州守．舟行歸京師．道中得疾．其妻趙氏、每夕必至所寢處．視診藥餌．時方盛夏．馬門不關．一夕趙至床側．公佐睡未覺．一物如猴．色正白．直從寢合．衝人而出．徑歷外戶．跳登岸．趙氏畏驚病者．不敢言．獨呼子總出視之．物猶在岸上．睢盱回顧．久之始去．劉生於丙申屬猴．人以謂精爽逝矣．至泗州而卒．<br />
天衣山<br />
　　李處度平仲．居會稽．紹興十八年．被疾未甚篤．州監倉方釋之．與數客往省之．李方燕語往來．且道醫之謬．忽顧曰、近被旨買絲數萬兩．不知其價幾何．客訝語不倫．俄呼虞候令傳語唐運使．且喜同官．今先行相待．可便治裝也．又語客曰、得一廨舍在天衣山中．極明潔．客不敢答．即引去．是夜遂卒．唐君名閎．其室與李相近．時病廢家居．聞之甚懼．次日亦卒．李之葬乃在天衣山雲．方子張說
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
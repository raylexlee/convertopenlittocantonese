<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夷堅乙志 - 　卷第十六</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第十六</font></h4>
			劉姑女<br />
　　方城縣境有花山．近麥陂市．市人率錢築道堂以處道女．村民劉姑者、棄家入道．處堂中．其女既嫁矣．一夕夢見之．泣曰、我昨與夫婿忿爭．相歐擊．誤什戶限上．蹙損兩乳．已死矣．姑驚怛而寤．即下山詣女家詢之．果以昨日死．扣其曲折良是．欲執婿送縣．裡人勸止之．曰、姑名為出家．而以一女自累．不可也．乃止．里胥亦幸無事秘不言．女冤竟不獲伸．<br />
雲溪王氏婦<br />
　　政和七年秋、婺源縣雲溪王氏婦死．經日復生．邑人朱喬年鬆方讀書溪上．亟往問所見．曰、昨方入室．見二吏伺於戶外．遂率以去．步於沙莽中．天氣昏昏．不能辨蚤暮．俄頃入大城．廛市井邑甚盛．凡先亡之親戚鄰里皆在焉．相見各驚嗟．問所以來故．追吏引入官府．歷西廂下．拱立舍中．吏檢簿指示曰、汝是歙州婺源縣俞氏女乎．答曰、然．曰、父祖名某．鄉里名某乎．曰、非也．摘其耳曰．誤矣．叱追者使出．久之復執一婦人至．身血淋漓．數嬰兒牽捽衣裙．旋繞左右．吏又問其姓氏家世邑裡．皆與簿合．命付獄．而顧我曰、與汝同姓氏．故誤相逮至此．此人凡殺五子．子訴冤甚切．雖壽算未盡．冥司不得已先錄之．汝今還陽間．宜以所見告世人．切勿妄殺子也．別遣人送出．推墮河中．遂寤．喬年即與其家人往詢所追者家．果以是日死．喬年為文記之<br />
海中紅旗<br />
　　趙丞相居朱崖時．桂林帥遣使臣往致酒米之饋．自雷州浮海而南．越三日、方張帆早行．風力甚勁．顧見洪濤間．紅旗靡靡．相逐而下．極目不斷．遠望不可審．疑為海寇或外國兵甲．呼問舟人．舟人搖手令勿語．愁怖之色可掬．急入舟．被發持刀．出蓬背立．割其舌．出血滴水中．戒使臣者、使閉目坐舩內．凡經兩時頃．聞舟人相呼曰、更生更生．乃言曰、朝來所見．蓋巨■也．平生未嘗睹．所謂紅旗者鱗髟■鼠耳．世所傳吞舟魚．何足道．使是■與吾舟相值．在十數里之間．身一輾轉．則已淪溺於鯨波中矣．吁可畏哉．是時舟南去．而■北上．相望兩時．彼此各行數百里．計其身當千里有餘．莊子鯤鵬之說．非寓言也．時外舅張淵道為帥雲．張子思說得之於使臣．舅不知也．<br />
三山尾閭<br />
　　台州寧海縣東．涉海有島．曰三山鎮．鎮屯巡檢兵百人．凡兩潮乃可得至．先君為主簿時．曾以公事詣其處．與巡檢登山頂．縱觀四面皆大洋．山之陰水尤峭急．從高而望．水汨汨成渦．而中陷不滿者數十處雲．此所謂尾閭泄水者也．<br />
董穎霜杰集<br />
　　饒州德興縣士人董穎．字仲達．平生作詩成癖．每屬思時．寢食盡廢．詩成必遍以示人．嘗有警語雲．雲壑釀成千嶂雨．風蘋吹老一汀秋．蒙韓子蒼激賞．徐師川為改汀字為川．汪彥章曰、此一字大有利害．目其文曰霜杰集．且制敘以表出之．然其窮至骨．他日入郡．為人作秦丞相生日詩．窮思過當．遂得狂疾．走出欲投江水．或為遣人呼其子．買舟載以歸．歸數日而死．家貧子弱．葬不以禮．亦無錢能作佛事．歷十餘日．宗人董應夢者夢見之．曰、穎死後以家貧之故．不蒙佛力．尚未脫地獄苦．吾兄儻施宗誼．微為作齋七．以資冥路．並刻霜杰集傳於世．則瞑目九泉．別當報德矣．應夢如其請．先飯僧作齋．又夢來謝曰、荷兄追拔．已得解脫．霜杰願終惠也．以詩一章為謝．記其一句曰、日斜人度鬼門關．餘句鄉人或能言之．應夢家正開書肆．竟為刻集．<br />
劉供奉犬<br />
　　臨安萬鬆嶺上．多中貴人宅．陳內侍之居最高．紹興十五年、盛夏納涼．至四鼓未寢．道上人跡已絕．忽見獄卒衣黃衣．領三人自北而南．一衣金紫者行前．其次著紫衫．又其次著涼衫．到劉供奉門外．升階欲上．金紫者難之．獄卒曰、彼中己承當．如何不去．時已晚．請速行．乃俯首而入．□□□□□□□□□□□□(以下原闕兩葉)<br />
　　之正寢．扃鐍甚固．孫喚驛吏啟門．答曰、此室為異鬼所居．凡數十年矣．無敢入者．孫生年少．又為大府僚屬．擁從卒百人．恃勇使氣．竟發戶而入．至夜、明燭於前．取劍置幾上．過二更後．獨坐心動．未能就枕．忽聞樑上有聲．仰視之．一青鬼長二尺許．正跨梁拊掌而笑．孫密呼戶外從者．皆熟寢不應．久之鬼冉冉而下．立孫側．盤旋而舞．少焉奪劍執之．舞不止．孫益懼．但端坐聽命．俄有婦人頂冠出屏後．衣服甚整．笑曰、小鬼莫惱官人．便歸去．言畢皆不見．牕紙已明．蓋擾擾達旦也．肇仕豫．為吏部侍郎．出知棣州．因大旱．用番法祈雨．執肇坐於烈日中．汲水數十桶．更互澆其體．遂得病死．<br />
朱希真夢缺<br />
　　內文缺<br />
鄒平驛鬼缺<br />
　　內文缺<br />
金鄉大風<br />
　　濟州金鄉縣、城郭甚固．陷於北虜．紹興壬戌歲、有人中夜扣城門欲入．閽者不可．其人怒罵．久之曰、必不啟關．吾自有計．忽大風震天．城門破裂．吹閽者出城外．一縣室屋．皆飛舞而出．自令丞以下．身如御風而行．不復自制．到城外乃墜地．是歲州為河所淪．一城為魚．而金鄉獨全．遂為州治．二事趙不庮說．<br />
韓府鬼<br />
　　韓郡王解樞柄．建第於臨安清湖之東．其女晚至後院．見婦人圓冠褐衫．背面立．以為姊妹也．呼之．婦人回首揕女胸．即仆地．猶能言所見．遂短氣欲絕．王招方士宋安國視之．揭帳諦觀．曰、雖有祟．然無傷也．一女子年可十八九．說其衣冠皆同．又一老媼五十餘歲．皆在左右．今當遣去．命取大竹一竿．掛紙錢其上．使小童執之．令病者噓氣．宋以口承之．吹入竹杪．如是者二．竹勢為之曲．宋曰、邪氣盛如此．豈不為人害．又汲水噀其竿．童力不能勝．與竹俱僕．女遂醒．先是某人家室女為淫行．父母並其乳婢生投於井中．覆以大青石．且刻其罪於石陰．今所見蓋此二鬼．鬼為宋言如是．宋字通甫．治祟不假符箓考召．其簡妙非他人比也．韓府今為左藏庫．<br />
鬼入磨齊<br />
　　鎮江都統制王勝、獨行後圃．遙望山石後有人引首．近而視之．乃牛頭人．著朱衣相對立．勝叱問曰、誰．牛頭亦曰、汝為誰．勝捫磚擊之．亦擲磚相報．勝懼舍之而還．其妻初嫁軍小將．又嫁陳思恭．末乃嫁勝．嘗見二前夫同坐於堂．以語勝．勝曰、復來當急告我．明日又至．勝出．其坐自如．亟逐二鬼．皆走至西廂．入磨齊中乃滅．勝以手擊磨．五指皆傷．是年死．二事韓子溫說．<br />
張撫乾<br />
　　延平人張撫乾．有術使鬼神．鍾士顯世明病瘧．折簡求藥．張不與藥．不答簡．但書押字於簡板上．戒曰、以舌舐之當愈．果愈．鍾婦翁林氏．富人也．用千■買美妾．林如福州．而妾病沉困不食．鍾邀張治之．張曰、事急矣．度可延三日命．林君如期歸、則可見．乃呵氣入妾口中．少頃目開體動．索粥飲之．頗能語．信宿林歸．妾亦死．又與鄧秀才者同如福州．鄧羸劣不及事．張曰、吾以一力假君何如．鄧曰、君自無僕．何戲我．前過一神祠．指黃衣卒曰、以此人奉借．鄧特以為相戲侮．遂分道各行．至前溪渡頭．舟人檥舩待．曰、君非鄧秀才乎．適有急腳過此．令具舟相載．固已怪之矣．晚到村市．見旅舍貼片紙曰鄧秀才占．問之、又此人也．自是三日皆然．至福唐．夢黃衣來曰、從公數日．勞苦至矣．略無一錢相謝何耶．我坐貪程行速．蹙損兩指．當亟為療治．覺而異之．即焚楮繈數萬祝獻．歸途過祠下．視黃衣足指．果斷其二．自和泥補治之．<br />
趙令族<br />
　　趙令族、居京師泰山廟巷．僕人嘗入報有髑髏在書牕外井旁．令族曰、是必鴟鳶銜食墜下者．善屏棄之．僕持箕帚去．此物殊不動．將及矣．遽躍入井中．其聲紞如．僕以事告．令族曰、乃汝恐懼不自持．誤蹙之墜水．姑以石窒之．勿汲也．明日又往．則復在石上．且前視之．逮相近．宛轉從旁揭石以入．僕益恐．令族猶不信．曰、明日謹伺之．我將觀焉．乃窺於牕隙中．所見與僕言同．亦懼．會元夕張燈．自登梯捲簾未竟．忽悲哭而下．問之不答．遂得心疾．厭厭如狂癡．其妻議徙居以避禍．既得宅於城西．遣其子子澈先往．妻與令族共乘一兜擔．子澈掃灑畢．回迎之．遇諸東角樓下．揭簾問安否、令族神色頓清．但時時探首東望．極目乃已．及至新居．則灑然醒悟．能說病時事．雲、憶初登梯時．見婦人被發蒙面．從堂哭而出．聲絕哀．吾不勝悲．亦為之揮淚．自此不離左右．然未嘗見其貌也．今日相躡升轎．接膝坐．被發如初．望東闕門．急趨而下．向東行．吾即覺神觀稍復舊．覘其出通衢．雜稠人中．不可辨．乃止．以今日之醒．念前日之迷．得不墮鬼計中幸矣．令族既免．續又有宗室五觀察來居之．不半年死．時宣和中．<br />
何村公案<br />
　　秦棣知宣州．州之何村．有民家釀酒．遣巡檢捕之．領兵數十輩．用半夜圍其家．民、富族也．見夜有兵甲．意為凶盜．即擊鼓集鄰里．合僕奴持械迎擊之．巡檢初無他慮．恬不備．並其徒皆見執．民以獲全火盜為功．言諸縣．縣既知之矣．以事諉尉．尉度不可以力爭．乃輕騎往．好謂之曰、吾聞汝家獲強盜．幸與我共之．民固不疑也．則大喜．盡以所執付尉．而與其子及孫凡三人．同護以徵．遂趨郡．棣釋巡檢以下．而執三人．取麻■通纏其體．自肩至足．然後各杖之百．及解索．三人者皆死．棣兄方據相位無人敢言．通判李季懼．即丐致仕．明年．棣卒於郡．又明年．楊原仲厚為守．白日見數人驅一囚．杻械琅璫至階下．一人前曰、要何村公案照用．楊初至官．固不知事緣由所起．方審之．已不見．呼吏告以故．吏曰．此必秦待制時富民酒獄也．抱成案來．楊閱實大駭．趣書史端楷錄竟．買冥錢十萬同焚之．趙不庮聞之李次仲．<br />
姚氏妾<br />
　　會稽姚宏、買一妾．善女工庖廚．且有姿色．又慧黠謹飭．能承迎人．自主母以下皆愛之．居數月久．一夕姚氏舉家覺寒氣滿室．切切逼人．巳而聞鬼哨一聲．從牕間出．家人驚怖．稍定．方舉燭相存問．獨此妾不見．視其榻．衣裘皆在焉．牕紙上小竅如錢大．不知何怪也．郭堂老說．
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
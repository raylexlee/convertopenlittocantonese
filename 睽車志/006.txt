

    
	
		
			第六卷
			　　鹽官上管場亭戶鄔守興，紹興十八年夏旱，田苗皆槁，鄰人相率訴於縣官以免稅。守興曰：「吾聞旱乾而投訴，即是訴天。且吾家二稅並是折鹽，何用訴為？」乃獨不預名。明年夏復大早，一鄉盡成枯槁，惟守興田時時得雨，是歲獨稔，收倍常年。（曹元裕省乾說）

　　成忠郎張珏，靖康間隸禁旅。都城失守，眾潰為盜。常過金州一山寺，緇徒皆已竄避，乃聞一僧房後婦人笑語聲。怪而尋之，乃大蛇蟠結數堆，驚視之際，俄失所在。（知光州趙謙之說四事）

　　邵彪大夫未第前，夢黃衣人持春榜來，欣然取視，榜背乃有己姓名，而下注一「龍」字。寤而自解，謂必應龍首之選。來春登第，乃在行間。餘年而耳聵，姑悟「龍」者謂聾也。

　　宣和間元夕，州西酒樓一道人來索酒痛飲，初不持錢，將去取筆題詩壁間：「偶到皇都玩月華，笙歌留我醉流霞。勸君不用悲塵世，天上人間只一家。」乃探懷取藥匕許，拭杯即成黃金，以償酒直。明日，嘩傳都下。禁中聞之，以金十兩易其杯去。

　　奉直大夫錢璘，乾道丙戌任臨安倅，嘗夢一偉丈夫黃衣冠曰：「吾土宿也。」熟視錢久之，曰：「一軍足矣。」覺言其夢，謂當得軍壘，俄而病卒。初錢再娶張氏，悍妒，且不事事，傾橐嫁其二女，家資蕩盡，至不能葬。時葉夢錫丞相奉使餉軍朱方，其子說之詣葉告急，乃俾部無為軍錢綱，得水腳資數百千以畢葬事，始驗一軍之說。

　　呂仲發顯謨宰安吉日，縣圃有大杏一株，十月間忽開花四朵，全是薔薇，殊不類杏。自是呂從劉恭甫樞密之辟，不逾年，凡四遷秩。亦花之瑞也。（仲發自言）

　　平江凌知縣建宅桑林巷，頗壯麗而多怪，門戶時自開闔，或飛擲瓦礫。後既不安，乃損價鬻之。有閻太尉者買之以居，其怪如故。人皆謂凶宅，轉鬻不復售。適官創武憲公廨，乃拆買其材，而總管開兆得其地。上有銀杏樹，大數圍，枝幹尉茂，覆地甚廣。開疑怪所依，乃伐去之，且發其根下，得遺骸一具，支節皆全，棄湖中。今復為宅而怪不復見。（許昇助教說）

　　紹興丁卯秋，樞密沈公以臨安教授被漕檄考試括蒼。既入院，夢朱衣六人坐於堂而會議。時考官至者已六人，予亦被檄考校而獨後未至。沈與同官言其夢，曰：「郭簿必不來矣。」暨予尋至，皆謂其夢無驗。俄而同官龍游縣丞有親戚當就試者，舉子嘩言紛紛，丞竟不自安，引嫌不待試而出。考校竟止六人。

　　常熟縣破山寺僧堂，李唐新建，柱有雷神書凡三處。蓋昔人所傳謝仙火之類。內一柱題字最端謹可識，云「溪作火田」凡五字。上一字作從貝從力，字書所無。字皆作隸體，倒書，人木三分，不類雕刻，然各去地丈餘，與舊說身長三尺者差異。

　　劉先生者，河朔人，年六十餘，居衡岳紫蓋峰下。間出衡山縣市，從人丐得錢，則市鹽酪逕歸，盡則更出。日攜一竹籃，中貯大小筆棕帚麻拂數事，遍遊諸寺廟，拂拭神佛塑像，鼻耳竅有塵土，即以筆拈出之，率以為常，環百里人皆熟識之。縣市一富人嘗贈一衲袍，劉欣謝而去。越數日見之，則故褐如初。問之，云：「吾幾為子所累。吾常日出，庵有門不掩，既歸就寢，門亦不扃。自得袍之後，不衣而出，則心繫念，因市一鎖，出則鎖之。或衣以出，夜歸則牢關以備盜。數日營營，不能自決。今日偶衣至市，忽自悟以一袍故，使方寸如此，是大可笑。適遇一人過前，即脫袍與之，吾心方坦然，無復繫念。嘻，吾幾為子所累矣！」嘗至上封，歸路遇雨，視道邊一塚有穴，遂入以避。會昏暮，因就寢。夜將半，睡覺，雨止，月明透穴，照壙中歷歷可見，甓甃甚光潔，比壁惟白骨一具，自頂至足俱全，餘無一物。劉方起坐，少近視之，白骨倏然而起，急前抱劉。劉極力奮擊，乃零落墮地，不復動矣。劉出每與人談此異。或曰：「此非怪也，劉真氣壯盛，足以翕附枯骨耳。」今兒童拔雞羽置之懷，以手指上下引之，隨應，羽稍折斷即不應，亦此類也。

　　趙三翁名進，字從先，中牟縣白沙鎮人。自言遇孫思邈，授以道要，從之十稔。一日，留於縣境淳澤村，曰：「切勿離此，非天子召，勿往也。俟吾再來，與汝同歸。」宣和壬寅歲，果被召，見館於葆真宮。頃之丐歸，徽廟詢所欲，奏曰：「臣本歸兵，去役未有放停公憑，願得給賜，餘無所欲。」即日降旨，命開封尹盛章出給與，其實年已一百八歲矣。技術無所不通，能役使鬼神，知未來事，吹呵按摩，疾痛立愈。密縣墮門山道友席洞雲，築室於獨紇嶺瀑水潭側，慕其清峭高爽，落成甚喜，既遷入，百怪畢見。未及一年，禍變相踵。席謁翁且告之故。翁曰：「得無居五箭之地乎？」席曰：「地理之說多矣，素不聞五箭之說，敢問何謂也？」翁曰：「峰顛、嶺脊、陵首、隴背、土囊之口，直當風門，急如激矢音，名曰風箭﹔峻溪、急流、懸泉、瀉瀑，沖石走沙，聲如雷動，晝夜不息者，名曰水箭﹔堅剛、爍燥、斥鹵、沙磧，不生草木，不澤水泉，硬鐵腥錫，毒蟲蟻聚，散若壞壤者，名日土箭﹔層崖、疊巘、峻壁、巉岩、銳峰、峭岫，拔刃攢鍔，聳齒露骨，狀如浮圖者，名曰石箭﹔長林、古木、茂樾、叢薄，翳天蔽日，垂蘿蔓藤，陰森肅冽，如墟墓間者，名曰木箭。五箭之地，射傷後人，皆不可用。要在迴環紆抱，氣象明邃，形勢寬閑，壤肥土沃，泉甘石清，乃為上地，固不必一一泥天星地卦也。子歸，依我言，去凶就吉，當自無恙。」席悉遵其教，居止遂安。有頓保義公孺者，苦冷疾二年矣，幾至骨立，百藥不效。一日方灼艾，翁過之，詢其病源，頓以實告。翁令徹去火艾。時方盛暑，俾就屋開三天窗，放日光下射，令頓仰臥，揉艾遍布腹上，約十數斤，就日光炙之。移時覺熱透臍腹不可忍，俄而腹中雷鳴，冷氣下泄，口鼻間皆濃艾氣，乃止。明日又復為之。如是一月，疾愈。仍令為之一百二十日。自此病不作，壯健如初。且曰：「此孫真人秘訣也。世人但知著艾炷，而不知點穴，虛忍痛楚，耗損氣力。日者，太陽真火，艾既遍腹，又且徐徐照射，功力極大，但五六七月為上。若秋冬間，當以艾十數斤鋪腹，蒙以綿衣，熨斗盛炭火徐熨之，候聞濃艾氣方止，亦其次也。」其術每出奇而中理，事跡甚多。嵩山張壽昌朋父為作記。


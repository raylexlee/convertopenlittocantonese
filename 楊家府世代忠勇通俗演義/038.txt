

    
	
		
			六郎回兵救朝臣
			　　卻說六郎因四郎之言，遂揮軍殺到飛虎谷。韓君弼聽知宋兵殺到，撤圍奔走。孟良拍馬當先，恰遇君弼。兩騎才交，被良一斧揮為兩段。岳勝、焦贊等聞得外面吶喊，知是救兵到了，奮勇殺出。番兵逃走，自相踏死甚眾。六郎既破了圍，下馬與十大朝臣相見。有詩為證：
　　昔破天門陣，今清虎谷塵。
　　賊屍橫紫塞，救出十朝臣。
　　六郎與朝臣相見畢，遂紮下營寨，召集諸將，令各陳其功，彔之於簿。六郎又令所捉番將盡皆梟首號令。八王等稱賀曰：「今日非郡馬發兵相救，吾等盡喪谷中，且傷大宋元氣。」六郎曰：「此皆托賴殿下洪福。人報說殺死番眾一十二萬餘人，只可惜走了蕭后。」八王曰：「可恨此婦，屢為邊患，可乘今日之勢，直抵幽州，取其圖籍，絕卻後患。且恐後來再難得此好機會也。」六郎曰：「適截番人歸路，會見四兄，他道彼作內應，令小將亟進軍兵。今想起來，正當舉兵赴其期約，但無旨意，恐日後主上聽信饞言，又加罪戮。」八王曰：「軍中之事，君命有所不受。郡馬任意行之，朝廷事緒，我自擔當，不必過慮。」六郎乃令岳勝、孟良、焦贊引兵先進，八娘、九妹、楊宗保引兵繼之。呼延贊引軍一萬，保護朝臣。分遣已定，岳勝等兼程先進。
　　卻說蕭后回到幽州，痛恨王欽，不勝憂悶。耶律休哥進曰：「娘娘何必深憂，勝敗兵家之常。今城中糧草可支十餘年之用，雄兵猛卒尚有數十萬之多。宋兵不到則已，倘若深入，不與交兵，只深溝高壘，堅守城池，以老其師。待他糧盡退走，臣領勁兵襲之，無有不勝。」后曰：「屢戰屢敗，何望克敵？不如納降，以救一城生靈，此為上策。」張丞相曰：「娘娘不可。大遼自晉唐以來，中國畏懼，儼如天帝。今雖見挫，猶當自振。倘若屈膝向人，豈得橫行以伯一方哉？待宋人到來，臣等出兵死戰，管取洗雪前仇。」道罷，人報木易駙馬全軍回城。后宣入問曰：「我正愁駙馬犯宋人之鋒，當今回來，深慰吾懷也。但宋兵甚是雄壯，子之一軍何全脫離其難？」木易奏曰：「臣引軍圍困朝臣，忽游騎來報，吾兵殺敗，臣即引兵來救。恰遇宋軍交鋒，被臣衝開其陣，殺條血路直來救護娘娘。撞遇幾個敗軍，言車駕已回多時，臣恐娘娘有失，復引軍殺回。又遇宋軍交兵，臣奮勇殺退，方才走脫回來。」后曰：「卿知宋兵有復進意否？」木易曰：「聽得宋兵聲言要來圍困幽州，娘娘惟提防之。」言罷，哨馬入報：「宋兵風驟而到。今將城池圍繞三匝，水泄不通，乞娘娘作急調兵御之。」蕭后勃然失色。木易曰：「娘娘休驚，幽州武士尚多，憑臣等調遣，定要殺退宋兵。」后曰：「卿等宜用心交兵，勿致有失。」木易領命而去。
　　卻說河東莊令公之孫女名重陽女，乃九月九日重陽節生，故以重陽命名。生有勇力，武藝精通，曾許配楊六郎。只因兵戈阻道，未遂於歸。至此時，聞宋朝臣被遼兵困于飛虎谷，遂舉兵來救，以尋舊偶。當日領兵在途，哨報六郎巳救出朝臣，如今統軍圍困幽州未下。重陽女聽罷大喜曰：「姻緣姻緣，事非偶然，今果然也。倘他引兵回去，欲與一會甚費區處。今幸在此，會晤則不難矣。」遂引部下詣宋營，報知六郎。六郎猛省曰：「此女果曾許聘於我，值國多艱，音問未通，故不知其下落。今既引兵來應，禮宜接待。」遂令岳勝等出寨迎接。重陽女輕身入帳，相見六郎，不勝之喜。二人各訴舊日締結之事，情甚浹洽。六郎曰：「今承遠來，足見真情。但兵任在責，不敢遽行合巹，待破了幽州，回見令婆，而後畢姻何如？」重陽女曰：「亦必先代郎君立功，而後求合巹也。」六郎曰：「卿卿何策，佐我立功？」重陽女曰：「我今乘此機會，暗投於蕭后處做個裡應，郎君外合，此策好否？」六郎曰：「卿卿若肯如此行事，妙哉妙哉，豈幽州攻之不破耶！」
　　重陽女欣然辭別，回到本營，率部下衝開南陣，岳勝、孟良等佯敗退走，重陽女殺透重圍，直至城下，高叫開門。守軍入帳報知耶律學古：「今有一女將殺開南陣，到於城下，稱說舉兵特來救應。」學古聞報，即奏蕭后。蕭后乃與眾臣登敵樓觀望。但見旗上大書河東重陽女將軍，其女在城下追殺宋兵。后乃令耶律學古開門迎接。重陽女入城見蕭后，乃曰：「臣太原莊令公孫女，可恨宋兵滅我漢主，每欲復報無由。今聞宋兵逞威，圍困娘娘幽州，特領兵來助，共破宋人，取卻中原，吾恨方消。」后大喜曰：「若取得宋之江山，誓與中分。」遂設宴殿廷，款待重陽女。酒至半酣，重陽女起曰：「蒙娘娘賜宴，明日率郝下擒將相報。」后諾之。重陽女謝宴退出。楊四郎自思此女曾許配我六弟，今日緣何肯引兵相助遼人？其中必有計策。於是奏蕭后曰：「臣引精兵前助重陽女以破宋圍。」后喜曰：「駙馬出兵，勝於他人萬倍。」遂命領兵同行。
　　 
　　


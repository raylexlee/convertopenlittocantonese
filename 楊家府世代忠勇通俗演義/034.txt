

    
	
		
			王欽誑旨回幽州
			　　卻說真宗回到汴京，文武迎接入宮。次日設朝，群臣賀畢，帝宣六郎至御前撫諭之曰：「日前破遼之陣，俱卿父子力也，姑待數日，朕行重賞。」六郎奏曰：「破遼陣圖，陛下洪福所致，諸將效命之功。臣父子安敢獨受其賞。」帝曰：「今卿不矜不伐，真社稷臣也。」乃命設席宴犒征北將士。楊家女將皆與其席。是日君臣盡歡而散。次日，六郎趨朝謝恩，帝賜黃金甲二副，白馬二匹，紅緞二十二車，金銀各千兩。六郎當日固辭，帝曰：「微物少酬破陣功績，何必辭為。待朕再與群臣議升卿父子與諸將之職。」六郎遂受其賜，領歸無佞府，見令婆，道知聖上所賜之事。令婆曰：「聖上恩典可謂厚矣。吾兒當耿耿在念。然三關之地，番人不時侵寇，汝當復往鎮守以防禦之。」六郎曰：「母親所言是也。」因令具筵賞犒部下。岳勝等二十餘員戰將坐於左席，黃瓊女、穆桂英以下二十餘員女將坐於右席。楊令婆、柴郡主、楊六郎、五郎、宗保俱中坐。是日張樂侑酒，眾人開懷盡飲。酒至半酣，楊五郎起謂令婆曰：「沙門法戒，不肖未完，今日特告母親，拜別膝下，仍往五台山而去。」令婆曰：「修緣功果，此是好事，隨汝自往，吾何阻拒。」五郎遂拜辭令婆等，領頭陀僧兵回五台山去訖。酒闌席散，諸將皆退。次日，六郎趨朝謝恩奏帝，願領部兵仍往鎮守三關。帝聞奏大悅，即降旨命六郎仍前鎮守三關。楊宗保監點禁軍，巡視京城。六郎辭帝，退歸無佞府，拜別令婆，引部將岳勝等逕赴三關去訖。
　　卻說王欽歸至府中思忖，自入宋國一十八年，未與蕭后幹得些子功績，遂心生一計，入奏真宗曰：「臣蒙陛下厚恩，未有寸報。今北番敗歸，想必重畏中國之威。乞降旨一道，臣奉去諭之使其納降，以杜後日邊患。陛下准臣幹此事，居官食祿亦無愧也，不然其如素餐何！」帝曰：「卿肯委身以為此事，其忠極矣，安得不從。」即下令差武軍校尉周福領兵一萬隨行。周福得旨，遂整兵同王樞密齎敕旨，離汴京望幽州進發。
　　行至城外十五里總驛，王欽問曰：「不知有幾條路可通北遼？」福曰：「有兩條通之。」欽曰：「是那兩條路？」周福曰：「一從黃河而進，一從三關而進。」王欽曰：「今從何處而進？」福曰：「今從三關而去。」王欽聽罷，忖道：「若從三關而過，六郎豈肯相饒！他有斬殺自由，敕旨在身，畢竟擒而戮我，不如瞞著周福，我單騎從黃河而去。」遂謂周福曰：「適想起來，忘了公文，回去取來。汝領軍馬只管向前進發，不必等候。」福不知是計，遂引軍先行。王欽竟從黃河而去。及到太原府，令人報知知府薛文遇。薛文遇即出郭迎欽進府。相見畢，文遇問曰：「大人至此有何公幹？」王欽曰：「聖上令我往大遼求取納降文字，賢太守可遣船只送我過去。」文遇遂令軍校將官船送王欽過河。王欽過了河，辭別文遇，望幽州而去。
　　卻說周福引軍將近三關地界，被六郎邏騎攔住，問曰：「是誰領兵過此擺道？」軍士稱道：「是欽差王樞密前往北番幹公務事，汝是何人，敢來邀截？」邏騎曰：「我本官得八王信息，說王欽要逃走入遼，我等在此等候多日，今果不謬。」眾人向前將周福綁縛了，報知六郎，捉得奸賊王欽到了。六郎大喜曰：「此賊因我舉薦，位至樞密，屢謀作亂，竟向帝前譖我，可厭之甚。我每欲擒他，彼倚著聖上之勢，無處下手。豈知今日自投羅網！」乃令捆綁來見。眾人得令，將周福綁縛丟於帳前，滿營軍士聞是謀害本官之人，個個咬牙切齒，恨不得砍為肉醬，盡皆仇槍仇刀，擺列兩旁。周福驚得面如土色，啞口無言。六郎復反視了幾回，乃曰：「此人不是王欽，汝等何故拿之？」周福方應聲曰：「小將周福是也，乞將軍饒命。」六郎問其經過之由，周福曰：「蒙聖上遣小將同王樞密往北番討取納降文字，不期樞密忘了公文，復回取之，著令小將先行。不知將軍部下因著何事，擒捉小將。」六郎笑曰：「欲捉王欽，誤捉汝也。汝被他籠絡了，豈有領聖旨出行而會忘了公文？此賊必先知風，故生此計策往黃河去了。」言罷，令人放了周福，入帳相見。六郎曰：「汝記昔日河東交兵，吾遭潘仁美陷害之事否乎？」周福曰：「小將記之，切切在懷。」六郎曰：「汝乃吾之舊知，不必驚恐。」六郎在河東交戰時，迷路得周福引出，故相識也。
　　 
　　


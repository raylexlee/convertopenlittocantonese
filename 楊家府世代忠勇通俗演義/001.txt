

    
	
		
			序
			　　嘗讀將傳，三代尚矣。秦漢來，其間負百戰之勇，以驅戎馬於疆場，請長纓於闕下者，蓋如雲如雨。第全軀者，為身不為君；保妻子者，為家不為國。求忠肝義膽，爭光日月，而震動乾坤，不啻麟角鳳毛也。蓋非勇之難，忠而勇者實難。宋起鼎沸之後，一時韜鈐介冑之士，師師濟濟。忠勇如楊令公者，蓋舉世不一見云。令公投矢降太宗，公爾忘私，業以許國。狼牙一戰，憤不顧身，英風勁氣，真足寒其心而褫之魄。使其將相調和，中外合應，豈不足樹威華夏，奈何三捷未效，而掣肘於宵人之中制，竟使生還玉關之身，徒為死報陛下之血，良可惜哉，良可惜哉！雖然，公亦足自慰也。丈夫泯泯而生，不若烈烈而死。故不憂其身之死，而憂其後之無人。自令公以忠勇傳家，嗣是而子繼子，孫繼孫。如六郎之兩下三擒，文廣之東除西蕩，即婦人女子之流，無不摧強鋒勁敵以敵愾沙漠，懷赤心白意以報效天子。雲仍奕葉，世世相承。噫，則令公於是乎為不死。彼全軀保妻子者，生無補於君，死無開於子孫，千載而下，直令仁人義士筆誅其魂，手刃其魄，是與草木同朽腐者耳，安能凜凜生氣榮施之若此哉。故君子觀於太行之上，謂懷玉之知機勇退，富貴浮雲，而亦傷宋事之日非矣。嗟嗟，賢才出處，關國運盛衰，不侫於斯傳，不三致慨云。剞劂告成，敬掇俚語於簡首，以遺世之博古者。
　　時萬曆丙午長至日秦淮墨客書


　　


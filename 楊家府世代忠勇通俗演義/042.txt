

    
	
		
			邕州儂智高叛宋
			　　卻說真宗封贈六郎為成國公，用王禮敕葬畢，楊宗保入朝謝恩。自後致仕於家。真宗升遐，仁宗即位。景祐年間，邕州有一人姓儂名智高，生得濃眉青臉，身長一丈，腰闊十圍，曾遇神人傳授一十八般武藝。飛沙走石，呼風喚雨，無所不能。四方游食凶徒聞其名畝，皆歸附之，遂鳩集萬餘人，殺入南蠻水德國，水德國王舉城降之。既得其國，遂自稱為儂王天子。常矜曰：「上天生我如是之軀，吾又學成如是之藝，方之古軒轅黃帝不我過也。彼當時混一區宇，茲亦理之宜。然若區區漢高皇、宋太祖等，特凡夫俗子耳。尚且東征西討，遂成帝業，倘我遇之，彼當退三舍矣。我今整平生學力，彎弓北出而不跨有中原，吾不信也。」於是與右丞相石宜商議侵宋。石宜曰：「主上欲取大宋天下，獨力難成，必借五路蠻王之兵。先取邕州為基，然後再取柳州。柳州一得，乘此破竹之勢，進圖汴梁無難矣。」儂王見說，大喜曰：「朕有石相，猶唐堯之有虞舜。」遂遣使齎金帛，往交趾國見銳金秀王借兵五萬。又遣一使，往羅暹國請岳刀立大王助兵五萬。又遣一使往捍坪國，見刺虎哈喇王借兵五萬。又遣一使往烏紮國，見賀花天王借兵五萬。又遣一使往打煎國，見定兒五角王借兵五萬。五個使臣各領旨，齎金帛去見五國國王。五國國王見儂王天子遣禮來送，又許取了大宋天下，分割地土相謝，俱皆喜悅，各親提兵五萬助戰。不一日俱到水德國。儂王天子接見，不勝之喜。大排筵宴，飲至更闌方散。
　　次日，儂王自起本國之兵十萬，並五國之兵，計有三十五萬，攻破邕州。儂王入邕州城中駐紮一日，復率眾殺奔柳州城來。柳州節度使高嚴得報大驚，星夜遣人齎表往汴京奏知仁宗。仁宗聞奏大驚，遂問群臣曰：「南蠻叛亂，誰能領兵前去征剿。」包拯奏曰：「狄青深知南蠻事情，乞陛下命青前征討之。」狄青進曰：「老臣不敢辭，特少一先鋒。」包拯曰：「殿前都虞侯魏化可充先鋒之職。」仁宗遂降旨，命狄青領兵二十萬前去征南，授為總督大元帥。授魏化為先鋒。狄青辭帝，領旨引兵望柳州進發。有詩為證：
　　欲洗交南瘴地塵，統軍馳驟向邊廷。
　　金詔分人三公府，甘作沙場萬里人。
　　卻說儂王天子驅兵至柳州城，時太平日久，民不知兵。聞南蠻軍馬殺來，望風瓦解。高嚴遂棄了柳州城，退守長淨關。依王天子遂領眾進柳州城屯止。軍士擄掠民財，殺傷百姓甚眾。儂王不費張弓只箭，得了兩州，心中大喜，不勝矜誇。謂取宋天下如反掌之易耳。乃設筵宴犒五國國王並軍士等。酒至半酣，儂王天子問五國國王曰：「今聞大宋遣將領兵來到，列位大王有何計策見教以破之？」銳金秀王曰：「待他兵來，臨機應變，設策以破之。」是日酒散。
　　次日，儂王升帳議定進兵之策。忽哨軍來報宋兵已到。儂王天子曰：「今趁宋兵新到，未有成算，誰敢領兵出殺一陣，以挫其銳？」賀花天王曰：「某命部將隆元出馬，立梟來將首級。」隆元得令，披掛上馬，引軍出陣衝突而來。魏化正欲上馬出陣迎敵，牙將張誠言曰：「不勞先鋒出陣，待小將去擒此賊。」魏化曰：「汝須仔細，今此一陣，關係甚大。倘若輸了，挫折無限銳氣。」張誠曰：「小將視此若群犬耳，殺之何難！」言罷，跳上雕鞍，出陣與隆元交戰。數合，隆元抵敵不過，撥回馬走。那馬忽陷蹄，帶人跌倒。張誠拍馬追趕，馬走得快，卻被隆元之馬絆倒，跌落於地。賀花天王望見，驟馬近前斬之。魏化拍馬來救，五國國王驅兵掩殺而來。宋兵大敗，死者無數。狄青收軍，查點傷折數千，怏快不樂，謂魏化曰：「汝為先鋒，不出陣迎敵，何令張誠出馬而致傷軍斬將，大損威風？」魏化曰：「張誠堅意要出，非小將使令之也。」狄青曰：「這次權饒汝罪，後再失機，定行梟首。」
　　次日，狄青親身出陣，列開隊伍於北。儂王天子亦親出陣擺列陣伍於南。狄青指而責之曰：「汝居遐荒，守分進貢，多少安樂。今無故統眾侵掠而作此叛亂之事，是自求禍也。茲者王師到來，能悔前愆，倒戈拜降，吾於天子處保奏，赦除罪名，仍敕賜回國。尚執迷不悛，大驅萬馬，踏平巢穴。汝尚能保南面稱孤乎？」儂王聽罷，呵呵大笑言曰：「吾聞天下者，天下人之天下，非一人之天下。白天地開闢以來，幾帝幾王，變更非一，豈宋可得綿綿而有之乎？吾初接見，謂汝是宋之太師，必有奇謀異論。今特出此等之言，乃老而不死一狂徒耳，識甚世事！汝宋先日欺人寡婦孤兒，竊取神器，萬世唾罵。吾今所以興兵者，實代百年前週小兒伸冤也。老狂夫速退，勿使遲遲而污吾之刀斧！」狄青聽罷大怒，揮魏化出馬擒之。忽迅雷狂風大作，兩下收軍。
　　儂王曰：「宋兵勇銳莫敵當，用計勝之。」遂謂銳金秀王曰：「煩大王領兵抄出長淨關之後埋伏，但聽炮響，殺近關來。」又謂賀花天王、刺虎哈唰王曰：「煩二大王各領部兵，一枝伏於關左，一枝伏於關右，但聽炮響，一齊殺出，直抵關前。」銳金秀王等各領兵埋伏去訖。儂王天子又謂定兒五角王曰：「煩大王鎮守柳州城，勿得擅動。」五角王得令，不在話下。
　　 
　　


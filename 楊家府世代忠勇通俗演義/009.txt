

    
	
		
			令公狼牙谷死節
			　　大遼元帥斜軫聞楊業出戰，遣復都部署蕭撻懶伏兵於路。又遣土金秀出戰。令公命六郎出馬，交戰四十合，土金秀敗走。父子三人引兵趕殺而去。
　　卻說仁美心欲害令公，因其臨去埋伏之言，亦假意與王侁等列陣陳家谷。自寅至午，不得業之消息，使人登托邏台望之，又無所見。皆以為遼兵敗走，欲爭其功。即一齊離谷口，沿交河南進。行二十里，聞業戰敗。仁美暗喜，引諸軍退回鴉嶺去了。
　　令公與蕭撻懶且戰且走，走至陳家谷，見無一卒，撫胸大慟，罵曰：「仁美老賊，生陷我也。」大遼韓延壽領兵如蜂集，重重圍定令公父子。七郎曰：「哥哥保著父親在此寧耐，弟單騎殺回，取兵來救。」令公哭曰：「兒去小心，老父今生恐難見汝矣。」七郎上馬撞陣，遼兵不防單騎殺來，被七郎走出谷口去了。直至鴉嶺大寨下馬。時九月重陽，仁美與諸將賞菊作樂飲酒。有詩為證：
　　月下搗衣何處聲，四星帶戶夜沉沉。
　　籬邊黃菊幾年夢，天畔白雲千里心。
　　酒興那知風落帽，笳聲偏惹淚盈襟。
　　狼烽不息貂裘敝，忍聽晴空雙雁吟。
　　七郎到寨下馬，叫軍士快稟元帥：楊延嗣回取救兵。眾人曰：「元帥正在飲酒，汝慌怎的？」七郎大怒，撥劍出鞘，喝退眾人，直至帳前言曰：「稟元師得知，小將父兄被遼將圍於陳家谷口，乞元帥早發軍士相救。」仁美曰：「無敵者，汝父子之素號也。今何亦被人圍？」七郎曰：「非小將父子不能戰鬥之罪，乃明公不聽吾父之言，不肯伏兵谷口，遂遭此難。」仁美怒曰：「這畜生，到指下我的過來。今日仗劍入帳，越分凌上，殊為可恨！」喝令軍士推出斬之，以正軍法。劉均期等勸曰：「七郎雖有罪，且看昔日保駕之功，饒他也罷。」仁美遂將七郎放了。是夜，叫軍士將酒灌醉七郎，縛於樹上，亂箭射之。胸前攢聚七十二箭。七郎既死，仁美令陳林、柴敢抬屍丟於桑於河內。
　　陳柴二人次早抬向河邊，一丟下去，其屍倒漂上岸。二人大驚曰：「神哉神哉，英雄屈死，魂靈不散如此！且七郎乃保駕功臣，朝廷他日究出根由，其禍不小。咱兩人莫若假做抬病軍，竟往南燕告知八大王，方才杜絕我你後患。」柴敢思忖良久，言曰：「一則雁門難過，二則咱等非親骨肉，難代他們伸冤。」說罷，只見北方一騎馬來。二人視之，乃六郎也。六郎曰：「吾弟回取救兵，你二人知否？」二人乃將前情告之。六郎聽罷，放聲大哭。陳林曰：「將軍休哭，急往汴京進奏，我二人作證。」六郎曰：「父今圍困谷中，危在旦夕，怎生去得？」躊躇半響，乃曰：「我去問潘招討取救兵，又是送死。煩汝二人請呼將軍出來商議。」陳林曰：「呼將軍取軍器還未回營。」六郎曰：「既未回來，我往代州要之於路。汝二人回寨，切莫說我回取救兵。」言罷，辭別上馬而去。
　　二人將七郎屍首埋之回寨，正稟復仁美，忽一卒進報：「六郎單馬回來，不入本寨，竟往南方去了。」仁美曰：「誰去擒之？」陳林、柴敢應聲曰：「某二人願往。」仁美遂命領兵三千趕之。
　　卻說六郎迎見延贊於路，泣曰：「叔父救我。」延贊曰：「有何苦情？」六郎將其事一一訴之。延贊曰：「且去救了汝父，後奏朝廷，與七郎伸冤。」忽陳林、柴敢領兵趕到，訴說仁美如此如此。六郎曰：「汝二人將欲何為？」陳林曰：「某恐他人領兵傷害將軍，故仁美問罷，某二人即應聲願領兵追趕。天幸仁美依隨。今某引此軍同去破圍救老將軍也。」六郎稱謝，遂與延贊等望陳家谷而進。
　　卻說令公見二子不至，恐軍士餓死谷中，乃引兵出戰，恰遇土金秀，交馬數合，金秀詐敗，令公戰昏，錯認路逕。只說是出路，一直殺去，不見了土金秀。抬頭一看，只見兩山交牙，樹木茂密，竟不知是何處。心下十分慌張，遂著小卒問鄉民。須臾小卒回報：鄉民說是狼牙谷。令公大驚，暗忖：「羊遭狼牙，安得復活。」遂引眾奮勇殺出，砍死遼兵百餘人。再策馬前進，其馬疲憊，不能馳驟，令公遂匿深林之中。耶律奚底望林中袍影射之，遂射中令公左臂。令公怒，復趕殺出林。遼兵四散走了。令公遙見前山一廟宇，乃引眾軍往視之，卻是李陵之廟。遂下馬題詩一律於壁間云：
　　君是漢之將，我亦宋之臣。
　　一般遭陷害，怨恨幾時伸。
　　題罷命眾軍土屯止於廟。耶律奚底喚軍士不必逼近，被其所傷，只在谷口困之。俟其糧絕餓死，往梟首級。眾軍得令盡退守谷口。
　　卻說令公見遼兵不來索戰，遂絕食三日不死。乃與眾人言曰：「聖上遇我甚厚，實期捍邊討賊，以仰答之。不意為奸臣所逼，而致王師敗績，我尚有何而目求活？」時麾下尚有百餘人。又謂之曰「汝等俱有父母妻子，與我俱死無益，可走歸報天子，代我達情。」眾皆感激，言曰：「願與將軍同盡。」令公忖道：「外無救援，遼兵重圍，畢竟難脫此難。且我素稱無敵，若被遼人生擒，受他恥辱，不如乘今早死之為愈也。」主意已定，乃望南拜曰：「太宗主人，善保龍體。老臣今生不能還朝再面龍顏矣。」言訖，取下紫金盔，撞李陵之碑而死。年凡五十九歲。眾軍士見令公既死，遂奮激殺出谷來，盡被遼兵砍死，止逃走二三人而已。後靜軒先生有詩歎云：
　　力盡鋒銷馬罷潰，堪悲良士不生回。
　　陵碑千古斜陽裡，一度人看一度哀。
　　後人又有詩贊其守節：
　　鐵石肝腸斷斷兮，甘心就死李陵碑。
　　稜稜正氣彌天地，烈日秋霜四海知。
　　 
　　


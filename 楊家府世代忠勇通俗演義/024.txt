

    
	
		
			六郎興兵救駕
			　　三軍行不數日，忽遇八王亦引軍十萬來到。六郎下馬，與八王相見。八王無限欣喜。六郎曰：「這番救駕之後，直搗幽州之地，殄滅丑類，始旋師也。」八王然之。是日駐兵澶州城中。次日，六郎謂岳勝曰：「主上被遼困久，汝為先鋒，領兵五千，亟進衝殺一陣，先挫番人銳氣。」岳勝得令去了。又喚孟良、焦贊曰：「汝引劉、張等，各領兵二萬，分左右來攻。當奮武揚威，殺入番軍之中而去。吾即引大軍來掩之。」孟良等引兵去訖。六郎與八王議曰：「臣先遣岳勝等前去，再與殿下率精兵繼之，何愁番圍不解。」八王曰：「郡馬此等調遣，當日桓文取威定伯，亦不過此。」六郎辭不敢當。
　　次日，岳勝正催軍速進，忽正北上征塵蔽天，一彪人馬在道而行。岳勝謂眾軍曰：「須速進，趕上那一彪軍，殺他一陣，斲幾顆頭來，挫折番人鋒芒，是我你的頭功。」言罷，驟馬當先趕上，舞刀殺入其陣。番將劉珂不能抵敵，大敗而走。宋軍遂奪得一檻車。送入六郎軍中，其檻車中之人卻是保駕將軍呼延贊也。六郎一見，慌忙打破檻車，扶出拜曰：「叔叔遭檻，小姪深愧未能早救，罪萬罪萬。」延贊曰：「是何言也！天幸此處相會，不然，竟遭俘虜矣。老夫被擒之時，欲報聖上知之，爭奈囚於番營，無人申達。」六郎曰：「叔叔昔救小姪於汝州，今日吾使岳勝先來衝陣奪營，不期救叔於中途。天道循環，報應昭昭若此矣。」遂引見八王。八王曰：「此天子洪福所致，而使老將軍遇救。」六郎下令諸軍俱要兼程進發。
　　是時真宗在魏府與眾臣懸望救兵消息，音信沓無。城中糧草已盡，臣下皆宰馬而食。番兵得王欽通信，攻城愈急。幸兵權不在王欽之手，故眾將不聽調遣，死力相拒。卻說劉珂敗回，見蕭天左報道：「大宋救兵到了，已將呼延贊搶奪而去。蕭天左大驚，既遣人探是那裡救兵到來。哨馬回報說道：「旗上大書『楊六郎救駕，，兵將來的甚是雄壯。」蕭天左笑曰：「前日被他假裝六郎等一誑，軍伍驚張奔走，今日又不知是那裡興兵，冒充六郎名色來相欺哄。南人如此狡詐，但亦須緊提防也。」遂下令各營整兵迎敵。
　　分遣未定，岳勝軍馬風驟而至。番將耶律慶出陣先戰，岳勝罵曰：「天兵已至，丑賊尚不速遁，延捱以待戮乎？」耶律慶亦罵曰：「城中軍卒死亡將半，汝待又來送死。」岳勝拍馬輪刀，直取律慶。律慶挺槍迎敵，交戰數合，只見番兵圍裹將來。孟良、焦贊分左右夾攻，殺入番陣。番將麻哩喇虎舉方天戟出戰，正迎著孟良。兩馬交鋒數合，陳林、柴敢又率勁兵從旁殺到。是時，南北鏖戰，金鼓連天。焦贊殺得性起，提著樸刀，在北陣上橫衝直突，如入無人之境。恰遇番將劉珂，交馬一合，被贊斬於馬下。宋騎竟進，萬弩齊鳴。北陣上番兵猶堅拒不走。蕭天左奮勇來戰，楊太保舞刀迎敵。六郎催動大軍掩殺而去，番將隊伍潰亂，蕭天左敗走。楊太保拈弓搭箭，射落天左於馬下。土金秀望見，殺出救之。耶律慶料不能敵，刺斜殺出而走。岳勝追趕向前，一刀揮律慶為兩段。麻哩喇虎拍馬逃走，被劉超、張蓋用索絆倒其馬，軍士向前活捉而回。師蓋正待來救，被六郎揮郎千、郎萬出戰，師蓋措手不及，被二郎生擒於馬上。孟良一馬直突進東門，李明、王全節在敵樓上望見城下鏖兵，知是救兵來到，開門殺出。殺得北兵大敗而走。宋兵長驅追擊，踐踏死者，射斲死者，不勝其數。蕭天左與土金秀殺得垂首喪氣，星夜逃回幽州去訖。宋兵奪得營寨、馬匹、槍旗、盔甲甚多。
　　八王一騎直入城中，拜伏真宗之前，稱駕曰：「賴陛下洪福，取得楊郡馬，北兵棄甲曳戈而走。」真宗曰：「朕脫此禍，眾得生還，皆卿之功也。」遂宣六郎入帳。六郎拜伏於地請罪。真宗曰：「卿之前罪悉行蠲除，今日賴卿救駕，功莫大焉。候朕回朝，重加爵賞。」六郎叩謝，遂奏曰：「天下難得者時，今番兵大敗，魄喪魂消，又乘陛下車駕駐此，愈加威風。臣請率部眾直逼幽州城下，盡取蕭后地輿以歸，永除邊患而成千載之鴻圖也。乞陛下准臣此奏。」真宗曰：「卿言固是，但朕久出，將士疲困，待回朝再議征進未遲。」六郎遂退出軍中，以所捉番將盡行梟首號令。
　　次日，帝命代州節度使楊光美為魏府留守，又下令各營準備行李班師回汴。軍士得令，無不歡躍。文武擁護車駕離了魏府，望大梁而回。大軍不數日，到了汴京，車駕進入皇城。
　　翌日設朝，群臣拜賀畢，真宗以文武久困魏府，勞心竭力，各各賞賜有差。特宣六郎升殿，真宗賞賜甚厚。乃謂六郎曰：「三關之地，昔卿鎮守，北番不敢侵犯。今卿當仍領部眾鎮守此處，以捍御遼人。」六郎曰：「臣實願再往佳山招募雄兵，以圖伐遼。但未得聖旨，不敢擅行。今陛下有是敕命，臣願遂矣。」真宗大悅，遂授六郎為三關總管、節度使之職。敕旨一道，自行斬殺，不請詔旨。六郎謝恩。自是復與文武列班朝賀。有詩為證：
　　雞喔鐘聲出未央，千官鱗次散蹌蹌。
　　旌旗霄漢飛龍虎，樂奏簫韶引鳳凰。
　　玉苑花飄迷曉色，金貌檀篆染餘香。
　　不才此際方稱慶，再續鴛班豹尾行。
　　越三日，真宗於便殿設宴，犒賞魏府救駕將士。君臣盡歡而散。次日六郎入朝謝宴，拜辭真宗，退歸無佞府，拜別令婆起行。其子宗保年方一十三歲，欲隨父同往三關而去。六郎曰：「佳山之地苦寒，汝不須去，只在家侍奉老太太。待年長成，去之未遲。」宗保方止。六郎離了家與岳勝等跨上雕鞍，引軍望佳山而行。有詩為證；
　　重寄分心膂，雄威奮爪牙。
　　三關今復往，聲勢淨胡笳。
　　六郎引眾，不日到了三關。入寨坐定，下令修整舊日營柵，分調岳勝等為十二團營，各領部兵，整槍刀衣甲聽用。自是三關威聲，仍前大振。六郎每日遣邏騎緝訪北番消息，與諸將日議征討之策，不在話下。
　　卻說蕭天左敗歸之後，蕭后日夕憂慮宋國來伐。一日，與群臣議曰：「自魏府戰敗，南人得志。又打聽楊景在三關招募英雄，人強馬壯，此必有北侵之意。汝等亦須設計防之。」道罷，韓延壽奏曰：「若欲國勢丕振，必須廣攬英豪。見大遼將帥，俱已老邁，乞娘娘出下榜文，招募天下勇士，授以帥職，防禦宋人侵伐。」蕭后遂命寫榜，張掛午門，榜曰：
　　遼太后蕭為招賢以靖國難事。嘗謂兵之所重者將，將之所貴者謀。今值干戈日作，禍亂相尋，特出榜
　　文，招募豪傑。或抱才猷隱於山谷，或懷韜略處於遐荒，或有搴旗斬將之勇，或有掠地攻城之能，不拘一
　　技一藝，足以富國強兵，咸集幽州親試。若果職，即援兵印，故茲榜示。
　　學士將榜文寫罷，呈上蕭太后覽畢，乃命軍校張掛於午門之外。有詩為證：
　　張榜募奇才，椿精變化來。
　　洞賓傳韜略，宋國受兵災。
　　卻說大中樣符四年，蓬萊山鍾呂二仙在洞圍棋。鍾離曰：「世人若不貪色，未必延年。然亦可以卻疾。」呂洞賓曰：「人從欲中出來，誰不貪之？若能絕卻，乃世之高士，修仙亦不難矣。」鍾離又曰：「沉溺於酒，亂性亂德。舉世紛紛皆是輩也。此又何故？豈人亦從酒中來乎？」洞賓曰：「酒之為物，亦能活血助氣，但不可恣。弟子又嘗聞酒中得道、花裡成仙，酒色取用亦大。倘能節制，未為不可。」鍾離笑曰：「我知之矣。為此之故，汝採戰白牡丹，沉醉岳陽樓也。」洞賓不能答。自覺語非，弗敢與辨。忽然南北一道殺氣衝入雲霄。眾仙童驚訝，乃問曰：「師父，此主何兆？」鍾離曰：「南朝龍祖，北番龍母，兩國鏖戰，殺氣衝騰於漢。」仙童曰：「只一陣殺氣，緣何如此凝結不散？」鍾離曰：「以氣數論之，有二年之久。」仙童曰：「但不知誰勝誰負？」鍾離曰：「龍母逆妖之類，逃生於番，橫霸一隅。龍祖天遣降生，以作下民君師。龍母不守其分，妄意抗之，興兵侵犯，荼毒黎民，不久當為龍祖所滅。」仙童曰：「二龍爭鬥，萬姓遭殃。若能救活眾生，功德莫大。師父何不臨凡，收回龍母，除卻民患，有何不可？」鍾離曰：「此亦天地一塞會，民物之劫數。豈偶然哉！我等但當順聽之而已矣。豈違天時，妄意希圖，以成一已之功德乎！」言罷，遂入丹房燒煉去訖。
　　 
　　




    
	
		
			儂王攻破長淨關
			　　卻說儂王天子與岳刀立大王、大將松剛、白右欽等出陣，狄青與魏化擺一長蛇陣。儂王天子謂岳刀立大王曰：「大王識此陣否？」刀立大王曰：「不識此陣名何。」儂王天子曰：「此陣名為長蛇陣，倘擊其首，則尾轉教之。擊其尾，則首從而救之。今煩大王出馬擊其首，又令松剛出馬擊其尾，又令白右欽擊其腰，使他首尾不能相救，吾親催動後軍接應。」分遣已定，信炮一響，岳刀立等領兵齊出。宋兵果然首尾不能相救，潰亂奔走回關。只見賀花天王、刺虎哈喇王左右夾殺而來。宋兵又走轉關後而去。忽銳金秀王一枝兵殺來。狄青棄了關，退走長勝鎮。儂王天子追趕，直逼鎮前下寨。狄青入鎮查點軍人，傷折數萬。長淨關前骸骨如山。有詩為證：
　　南來賊勢熾如山，宋將關前死戰難。
　　甲墮日光金縫裂，鼓轟霜氣革聲寒。
　　蒼煙翠柳鴉爭飽，白骨青苔蟻食殘。
　　半夜琨雞催夢起，還將老劍剔燈看。
　　儂王次日調兵將鎮圍了。狄青見折軍太多，感傷不已。又見儂王圍鎮，四門攻打甚急，幸其鎮原立有四門，城郭完固。奈狄青慌慌無計，謂諸將曰：「南蠻勇不可擋，今把鎮圍了，將奈之何？」魏化曰：「當急表奏朝廷，再遣兵來救應。」狄青曰：「圍得恁緊，怎出去得？」魏化曰：「小將願殺條血路，保護使者出圍。」於是狄青寫表遣人齎去，魏化開了北門，殺透重圍，護送其人出去。魏化復殺入城來。
　　使人星夜走到汴京進表仁宗。仁宗覽奏，驚歎曰：「狄青兵敗，南蠻長驅而進。朕之社稷，畢竟難保。不能為先人守業，卻有何顏見之於地下乎！然先帝何幸，得遇六郎。朕今生不逢辰，而無若人。設有若人，南蠻安敢正視中原！」言罷，包拯奏曰：「陛下不歎及六郎，臣亦忘之。今有六郎之子宗保，其人告老在家，乞宣來問取征蠻之策。」仁宗允奏，即命侍臣往無佞府中宣召宗保。宗保正在金水河邊散步，吟詩云：
　　金水河頭輦路分，深沉庭院柳如云。
　　春來天上渾無跡，月到花陰似有痕。
　　曲櫱酕醄高枕臥，鶯聲宛轉隔窗聞。
　　千金難買相如賦，誰似相如善屬文。
　　吟罷，忽家丁來報朝廷遣使臣來召老爺，今在府中等候。宗保聽罷，忙回府接旨。與使臣相見畢，即同使臣趨朝拜見仁宗。仁宗賜坐於側，見宗保髮髻皓然，愀然不樂，意其不堪領兵出征，乃言曰：「久不見卿，今已如此老矣。」宗保曰：「日月如流，不能久延。且無妙藥駐顏，故不覺雪滿烏巾。今日聖上宣召老臣，不知為著甚事？」仁宗曰：「卿尚不知朕社稷危在旦夕。今南蠻叛亂，侵犯邊疆。朕命狄青、魏化征剿，豈意狄青失機，被賊奪旗斬將，朕之地土，已陷沒千里矣。」宗保曰：「陛下今宣老臣，將欲何為？」仁宗曰：「特因卿久居兵革，軍機慣熟，故宣來參酌征剿蠻賊計策。今見卿年邁，心甚不快。使卿少壯，煩一往焉。南蠻安敢如此長驅而進！」宗保見仁宗說他年老，乃曰：「陛下說臣老，乞御廄牽過馬來，御庫取過盔甲、刀槍、弓箭來，伏望陛下恕臣死罪，待臣當殿前試演一番，看老不老。」仁宗即命武士牽馬取槍甲等件。武士須臾取到，宗保俯伏請了罪，拿下朝冠，脫了朝服，帶盔穿甲，取過硬弓，連拽折了數張。又拈槍在手，喚武士打馬放韁前走。宗保舉步如飛，向馬後趕上。踴身一躍，跳上了馬。綽槍左揮右刺，於殿前往來一巡。遂跳下馬來，跪於帝前言曰：「陛下說還可用否？」仁宗笑曰：「矍鑠哉，是翁也。」遂親降階扶起宗保，乃命設筵宴宴宗保。酒至半酣，仁宗從容謂宗保曰：「卿可前去代狄青掌元帥之印。但少一先鋒。」宗保曰：「吾兒可掛先鋒印。」仁宗曰：「文廣年幼，未便可當此任。」包拯曰：「知子莫若父。楊元帥自以為可即可矣。否則軍伍凶行，彼豈肯自誤耶。」帝允之。是日宴散，有詩贊宗保為證：
　　曾於海內擅威風，老眼年來一半空。
　　已向林泉尋九老，又從殿陛會諸公。
　　古今有幾風流將，天壤無雙矍鑠翁。
　　早遣提師居閫外，豈容寇賊逞英雄。
　　次日仁宗命宗保統羽林軍五萬，前去代狄青領元帥之印。文廣代魏化領先鋒印。宗保領旨歸府，將聖上調遣之事告穆夫人。穆夫人曰：「夫君老矣。妾年五十始生文廣，兒又幼小，倘有疏失，怎生區處？」宗保曰：「吾已籌之熟矣。不必夫人憂慮。」遂令手下整頓起行。有詩為證：
　　寶匣行披紫電輝，氣衝牛鬥耀旌旗。
　　欲平夷虜南侵患，先豎中軍殺伐威。
　　 
　　


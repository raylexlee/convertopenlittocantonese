

    
	
		
			月英怒攻錦姑
			　　次日，早膳已畢，文廣正辭別錦姑，將欲起行，忽聞寨外喊叫。文廣披掛上馬，卻又見是一佳人也。暗忖道：「冤家如此之多！」遂綽槍向前言曰：「吾乃大宋皇帝敕令進香之兵。汝是何人，敢來阻擋？」月英曰：「汝莫非文廣將軍乎？」文廣曰：「然也。」月英曰：「汝乃妾之良人，不與交戰。快叫那潑婦出來比敵！」文廣聽罷，更不打話，拍馬直取月英。月英迎敵，交馬數十合，不分勝負。魏化又與交戰，數十合亦不分勝負。文廣又欲出馬夾攻，錦姑曰：「暫且收軍，明日再戰。」文廣於是收軍入寨。錦姑曰：「月英才能勝妾十倍，且頗賢達，莫若納之，以杜其患。」文廣曰：「著誰去通知？」錦姑曰：「煩魏將軍一往。」
　　次日，魏化往月英寨中，告知其事。月英曰：「可恨此賤人欺我太甚。」魏化曰：「若非錦姑昨晚苦勸，楊先鋒亦不肯允。」月英曰：「楊先鋒既允，請他單騎入妾寨來，我姑收軍。」魏化回告文廣，文廣即辭別錦姑。錦姑揮淚言曰：「他日毋以妾為醜陋，使妾有白頭之歎可也。」文廣曰：「豈有是理，某非王允等也。」言罷，單騎入月英寨去。月英接見，大喜言曰：「郎君迎接稽遲，幸乞恕罪。」文廣見月英淡妝素抹，修眉一彎，新月皓齒，滿口瓠犀，心中思忖：「世間有此絕色女子，人常說道月殿仙娃，貌美無倫。今睹此女，或可並之。」有詩為證：
　　秋水盈盈橫兩盻，春山淡淡掃眉峰。
　　絳唇嬌囀鶯聲巧，疑是嫦娥下九重。
　　文廣一見月英，心下甚悅，遂與同到焦山。那晚大設筵席，文廣與月英曲盡綢繆。
　　次日，文廣謂月英曰：「蒙子之情，愛厚至矣。但我奉聖旨進香。沿途稽遲，違了欽限，甚不穩便。日前子所奪的寶物，快取來與我，去還了願信，再與子會佳期。」月英曰：「本欲留郎君停息數日，怎奈君命為重，實不敢拘去轅。但此後，願勿見棄，妾所終身仰望者郎君，請思昨宵魚水之歡，亦非殘花敗柳者也。謹念在懷，幸莫大矣。」文廣指心而言曰：「吾有棄子之心，天日可表。」言罷，月英喚丫頭遞出三件寶來。是那三件寶物？一件是萬年不滅青絲燈。一件是報吉凶玉籤筒，何謂自報籤筒？人有心事，但一叩之，其簽自出，報其吉凶。一件是夜明素珠一串。文廣收了寶物，辭別月英，引軍到於燕家莊。莊前有一大澗。　　，
　　燕家莊上有一人，姓鮑名大登，身長一丈，力撥生牛之角。自稱為燕皇帝。入海為賊，官軍捉捕不得。生三子一女，長子名大卿，次子名步卿，幼子名世卿。女名飛云。俱有力善戰。聚眾嘍囉數萬，屯於燕莊。時鮑大登正與江氏坐於堂上敘話，忽嘍囉飛報，說道宋朝遣人齎寶，往東嶽進香。今來此經過，乞發兵攘其寶物。鮑大登曰：「大卿少卿下海去了，吾今只得自去奪之。」世卿曰：「緣何輕視於兒？待兒去隨手拿來，如探囊取物耳。」言罷，披掛出馬，引眾嘍囉擺開陣腳，向前叫曰：「來將好好留下寶物，隨你往來。若還半言不肯，殺你片甲不回。」文廣聽罷大怒，揮戈直取世卿。世卿亦拍馬迎敵交馬數台，文廣舉鞭打中世卿左臂，負痛逃回。大登望見，綽槍出馬，交戰十合，敗歸於寨，悶坐不悅。
　　飛雲聞父敗回，急出問曰：「來將是誰，如此英勇？」大登曰：「我亦未問其名，只見汝兄中鞭，即出馬與戰。老父非走得快，幾被所擒。」飛雲曰：「爹爹當用計擒之，可徒恃勇乎！」大登曰：「來將是個小子，生得十分美貌。吾初欺其幼小，不覺倒有些能幹。」飛雲曰：「待兒出馬擒之。」大登曰：「你去須仔細。那小子槍法甚精，若捉來時與汝為配，吾願足矣。」飛雲含羞不語，披掛上馬出陣言曰：「來將名甚？」文廣曰：「我乃征蠻元帥之子，先鋒楊文廣是也。」飛雲見文廣容貌美麗，又聞是楊府子弟，暗暗忖道：「父親之言不差。」乃言曰：「汝當聞諺云：惡龍不鬥當方蛇，汝今在我處經過，合當小心。禮物不拘多少，獻上買路過去，方是汝之高妙有能處。今倒撒潑無禮，逞強恃勇，要搶路過，怎能得勾！」文廣聽罷大怒，直殺過去。鬥上數合，飛雲刀怯，撥馬走往大澗邊去。文廣趕上，大喝曰：「賤丫頭！走那裡！」飛雲常在此打馬跳澗，教練其馬，跳得甚熟，故引文廣來跳。遂走至澗邊，打馬一鞭，跳過去了。文廣不知飛雲誘他來跳，且其馬素習未慣，跑到澗邊，亦打一鞭去跳那澗。滑喇一聲，跌落澗內。魏化急趕來救，大登出馬交戰。飛雲見文廣落澗，令數十善水嘍囉下澗捉之。須臾綁縛上岸。飛雲令眾弗得傷他，竟跑馬先回，入後堂見母親商議婚配之事。有詩為證：
　　秦樓年少吹笙女，漢苑風流傅粉郎。
　　共結絲蘿山海固，永諧琴瑟地天長。
　　 
　　


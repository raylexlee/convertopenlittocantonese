<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>楊家府世代忠勇通俗演義 - 　宋太祖受禪登基</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>宋太祖受禪登基</font></h4>
			　　詩曰<br />
　　楊氏麃興翊宋深，風聞將落盡寒心。<br />
　　青衿叱咤風雷迅，綠鬢揮揚劍戟新。<br />
　　暗地有蠅污白壁，明廷無象鑄黃金。<br />
　　英雄跳出樊籠外，坐對江山慨古今。 <br />
<br />
　　宋太祖姓趙，名匡胤，涿郡人。父名弘殷，為周朝檢校司徒岳州防禦使。母杜慶，安喜人，生匡胤於洛陽夾馬營中。赤光滿室，異香經宿不散，人號為香孩兒。一兄名匡濟，三弟曰光義，曰光美，曰匡贊。弘殷既逝，杜氏孀居，治家勤儉嚴肅。時匡濟、匡贊亦卒，匡胤、光義、光美俱命學於陳拊之門。拊乃華山處士陳摶兄也。壯年勵志苦學，屢科不第，遂隱教授，循循誘人。有詩為證：<br />
　　落落人間數十年，隨身鐵硯一青氈。<br />
　　丹墀未對三千字，碧海空騰尺五天。<br />
　　賈誼長沙淹歲月，杜陵夔府老風煙。<br />
　　倚欄讀罷歸來賦，腸斷青山落照邊。<br />
　　是時陳拊見三子卓犖，屬情訓導。文傳孔孟，武授孫吳。學業既成，一日，呼三子趨前言曰：「某今老矣，個復能為若輩之師。我有一友鎮州人姓趙名學究，曾遇異人傳授，汝等當往求教可也。」匡胤等遂辭別竟往鎮州師學究焉。後匡胤仕周世宗，補為東西班行首，尋升殿前都指揮使，掌軍政務隨世宗征伐，屢建大功，眾心歸附。<br />
　　時世宗於文書篋中，得木簡長尺許，有字一行曰「殿前點檢作天子」。次日，世宗將殿前點檢張永德新之，乃命匡胤領其職。世宗崩，子宗訓立。加匡胤為檢校太尉，領歸德節度使。<br />
　　會逢大遼與北漢連兵五十萬，自土門東下侵犯中原。朝廷倉卒會議，遣匡胤率禁兵御之。是日領兵出屯陳橋，同行指揮使苗訓善觀天文，見日下復有一日，黑光摩蕩者久之，乃指示楚昭輔曰：「此非天命乎？」是夕，殿前都指揮使石守信、侍衛親軍都指揮使高懷德、殿前都檢討張令鐸、殿前都虞候王審琦、虎健右廂都虞候張光翰、龍健左廂都虞候趙彥徽相與語曰：「主上幼弱，我輩出力死戰，誰則知之？今不如先立趙點檢為天子，然後北伐。」眾將商議已定，次日黎明，軍士披甲執戈直逼匡胤寢所，大呼曰：「今我等無主，願策太尉為天子。」匡胤醉臥未醒，因眾喧呼，驚起披衣。將欲問之，諸將扶擁出廳，黃袍已加身矣。眾皆羅拜，呼萬歲畢，扶上馬擁還汴京。匡胤攬轡誓諸將曰：「汝等自貪富貴，立我為夭子，能從我命則可，不然，莫能為若輩主矣。」眾皆曰：「惟命是從。」匡胤曰：「太后、主上，我所北面事者，勿得驚犯。公卿皆我比肩，勿得欺凌。市中貨物，府庫寶器不得搶奪。不許妄殺一人，聽命者重賞，不用命者族誅於市。」諸軍士諾諾應聲，遂肅隊行。<br />
　　既入城，擁匡胤直進崇元殿。召百官朝賀，匡胤曰：「未有禪詔，何敢遽升殿。」言罷，翰林承旨陶谷遂從袖中取出詔書，讀云：<br />
　　朕茲沖齡，未諳國政，弗勝天位。惟爾太尉，練達治體，宜攬乾鋼，今卜之於天，天心默順，稽之於<br />
　　民，民情協和。朕乃效放勛之遺風揭神器而授之、賢卿當步重華之芳躅，膺帝篆而敬其事。無上負彼蒼眷<br />
　　顧，下失斯民仰望可也。<br />
　　匡胤乃就殿前拜受畢，遂升殿，服袞冕，即皇帝位。百官朝賀畢於是奉周主為鄭王，符太后為周太后，遷之西宮。大赦天下國號大宋，改年號建隆元年。封三代為皇帝，封母杜氏為皇太后封妻王氏為皇后，封子德昭為皇太子，德芳為梁王，封兄子德崇為燕王。燕王乳名八哥，人遂稱為八大王，最有才能，人皆敬服。封弟光義為晉王，光美為秦王，文武百官屬各升一級，遣使遍告郡國。有待為證：<br />
　　敕旨頒行去路賒，繡衣分彩照江花。<br />
　　星披驛樹人千里，為報乾坤屬宋家。<br />
　　時華山處士陳摶，延攬英雄，亦有覬覦神器之意。每遣人往汴京探聽消息，是時跨著一驢游於官道之上，忽手下來報曰：「今趙點檢受禪登基，遣使遍告天下。」陳摶聽罷，驚慌墜地，乃曰：「鹿之逸奔，高材疾足者得之。」又復曰：「英雄回首作神仙。以聲勢虛譽論，彼固赫奕於我。以身心實益論，我又舒泰於彼。彼此各有一得，又何必拘拘於君人為耶？」<br />
　　太祖屢征不就，親幸華山訪之。陳摶接入庵堂拜罷，太祖曰：「子之高臥，其奈天下蒼生何！如肯隨朝就列，任擇其職，朕無吝焉。」陳摶曰：「陛下開誠心，佈公道，以理天下，則天下幸甚，微臣幸甚。即終日立朝，亦不過此敷陳而已。荷陛下厚愛，臣他不願，但乞陛下將此華山周圍地土，寫賣契一紙付臣，臣得千秋沾恩，且不沒一時相濡之殷，而又顯聖主待隱逸之優也。」言罷，太祖欣然索紙筆寫之。陳摶謝恩訖，太祖命排駕回京而去。陳摶歎曰：「天下自此足矣。」有詩為證：<br />
　　紛紛五代亂離間，一旦雲開復見天。<br />
　　草木百年新雨露，車書萬里舊山川。<br />
　　尋常巷陌多簪紱，取次樓台列管弦。<br />
　　人樂太平無士馬，鶯花無限日高眠。<br />
　　宋太祖既登帝位，石守信等奏曰：「遼漢犯邊，乞御駕親征，軍士始用命也。」大祖乃命李維勛為先鋒，王全斌為統軍都督指揮使，石守信為護駕大將軍，即日三軍起行，望太原進發。不日到了董澤，與北營對壘下寨。<br />
　　次日，太祖升帳言曰：「朕不知太原地理，今欲窺其虛實，誰敢輔朕一行？」曹彬曰：「何勞陛下親往，遣兩人前去足矣。」太祖曰：「卿言固是，但不似目睹之為真也。」思忖良久，謂王彥升、遵訓曰：「汝二人選良馬二匹，扮作西夏賣馬客人，竟入太原觀看地理，將周圍形勢畫成一圖，帶回與朕觀之。」言罷，二人領命去訖。<br />
　　卻說北漢主姓劉名鈞，一妹配薛钊。钊一日醉甚，欲誅其妻，其妻奪衣得脫，钊至次日酒醒，恐漢王辱之，遂自刎而死。钊生一子，名繼恩。鈞無子，乃養繼恩為己子。其妹復適何元業，生二子，長繼元，次繼業。鈞又養為已子。至是漢王鈞殂，繼恩即漢王位，與周甚仇，稱子於遼，乞遼助兵侵周。遼乃遣耶律於越領兵三十萬，由嶺南而出。漢主命繼元為元帥，繼業為先鋒。繼業娶佘氏，生七子：淵平、延廣、延慶、延朗、延德、延昭、延嗣。又生二女：琪八娘、瑛九妹，俱善騎射，精通韜略。繼元領兵二十萬，至白坂河下寨，是時見宋兵逋於對面董澤下寨，即遣延廣下戰書，約次日交兵。<br />
　　時宋兵已到董澤五日。太祖升帳，正在思憶王遵二人，忽報漢主遣人下戰書。大祖召入，呈上書覽罷，與延廣笑曰：「諒太原彈丸之地，有甚難破！歸語汝主：早降不失侯封。倘負固不服，指日擒捉，求生難矣。」遂許明日會兵。延廣得命，將出轅門，王、遵入見，呈上地理圖。大祖展開，看罷言曰：「太原在吾目中矣。」遂喚虎將桑錦：「今夜領兵三千，直抵白坂河左側，地名大汀洲埋伏。俟明日午時，望白坂殺來。」又喚米輪：「領兵三千，直抵白坂河右側，地名雞籠山埋伏，侯明日未時望白坂殺來。」米輪曰：「臣後桑錦進殺，只恐有失。」太祖曰：「地有遠近故耳，不必多憂。」二將至晚領兵埋伏去訖。<br />
　　太祖又命高懷德明日引兵三千，在大汀洲接應桑錦，張令繹引兵三千，往雞籠山接應米輪，又命王守貞、李繼仁明日領兵一萬，抄出白坂河後殺進，曹彬領兵五千接應守貞等。太祖分遣已定，諸將領計去訖。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
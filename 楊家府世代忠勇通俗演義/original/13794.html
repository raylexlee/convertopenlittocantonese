<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>楊家府世代忠勇通俗演義 - 　六郎三擒孟良</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>六郎三擒孟良</font></h4>
			　　卻說孟良回洞，只見殺死嘍囉在地，乃大驚問曰：「是誰到此殺死眾人？」嘍囉對曰：「適一壯士甚是勇猛，眾人只道官兵來捕，俱各逃走，被他走入洞中，殺死眾人。又以血書字於壁，請大王看之便知端的。」孟良抬頭看罷，言曰：「乃楊景那廝！殺吾部下，卻好大膽。此仇不報，亦枉為人。」<br />
　　卻說岳勝歸見六部，道知殺死嘍囉一事。六郎曰：「孟良回來看見，必定來此報仇。汝等須準備廝殺。」道罷忽聞寨外吶喊。六郎與岳勝出寨視之，只見是孟良。其人生得濃眉環眼，面如噀血，狀貌雄偉。六郎迎而謂曰：「觀汝之貌，甚是奇異。何乃棄理滅義，甘心為賊？自我言之，莫若歸順朝廷，立功顯姓，垂芳後世，勝於落草萬萬矣。」孟良曰：「自汝言之，汝以拜官受爵為榮矣。自我言之，我以居職享祿為辱矣。何言之？汝父子投降於宋，不得正命而死。手足異處，若禽獸然，有甚好處！我居此山，斬殺自由，何等尊貴！與汝較我，不啻霄壤隔也。此等閒事，且姑置之。我問汝來，素昔與汝無仇，殺我部下。何為？」言罷揮斧直取六郎。六郎挺槍迎敵，交戰十合，不分勝負。六郎佯敗而走，孟良拍馬追之。岳勝從後喝聲：「休趕！」孟良遂回馬來戰岳勝。六郎拈弓搭箭，射中其馬，把孟良掀落於地。軍士向前生擒孟良歸寨，綁縛於階下。<br />
　　六郎曰：「汝自逞英雄無敵，今何被擒？汝服我否？」孟笑曰：「暗箭射馬，詭計算我，非大丈夫所為，如何肯服！」六郎曰：「放你去如何？」良曰：「汝肯釋放我回去，整兵再來與汝交戰。不設暗計，明明白白，有手段平空拿我，餘即拜降。」六郎曰：「汝要明白，平空拿你，此有何難！」遂放孟良而去。<br />
　　岳勝曰：「孟良凶賊為民之害，今既擒之，可用則收留之。不可用則砍之，與民除害。何為放他？」六郎曰：「孟良一人傑也，心頗愛之。當今英雄有幾？吾欲收此人為部下，必服其心，是以放之。汝等試看明日再戰，吾又擒之。」岳勝曰：「將軍用何計策擒之？」六郎曰：「孟良有勇無謀，離此山南五里之地，有一深谷。峭壁石崖，進去便無出路。汝引騎軍一千，伏於谷口。吾與交戰，引他從山左傍而進。吾復從山右傍而出。待我一出，汝即殺來截住，不放他出。吾自有計擒之。」岳勝領軍去訖。六郎復喚健軍六七人吩咐曰：「汝往那山絕頂高處，扮作砍柴樵夫，賡歌應和。孟良問路，汝等如此如此應之。」軍人領計去訖。<br />
　　六郎分遣已完，乃報孟良在寨外搦戰。六郎出馬言曰：「今番仔細交戰，若再被擒，卻難縱放。」孟良曰：「汝好大話！昨誤成擒，今定報之。」言罷，縱斧直取六郎。六郎約與交戰數合，佯敗，逕望山南而走。孟良趕上言曰：「汝又欲以暗箭來算計於我？」六郎不戰，直走入谷。孟良亦趕入谷。六郎遂撥回也，從山右傍而出。盂良亦從右傍趕來，忽岳勝殺出，截住谷口。良驚曰：「又中奸賊之計。」遂回馬直進谷去。只見無有去路，四面壁立。遙見崖上有幾個樵夫歌唱。乃叫曰：「吾被暢景賺入谷來，汝等救吾出去，多將金銀相謝。」樵夫遂將一條麻繩垂下言曰：「我等救大王，大王莫失信，要把金銀與我。」孟良曰：「我生生平是個有信之人，但救的出，決不食言。」眾樵夫曰：「大王可把此繩緊繫腰問，待我眾人扯拽上來。」孟良曰：「你等須仔細用心扯上去。」言罷，將繩緊緊縛於腰間，眾人乃扯拽至半崖停止不扯。良曰：「何故又不扯上去？」眾人曰：「大王身軀甚重，吾等力盡，等再叫幾個人來同扯，才得上來。」須曳，六郎、岳勝俱到崖上。六郎曰：「今番明白平空拿你。孟良，你肯服否？」孟良曰：「不是這等說，汝與我交戰，從地下平空拿我，方見手段。」六郎曰：「要從地下空平拿你亦不為難，今番又放汝去，方敢再來戰？」孟良曰：「今番亦非我戰之罪，但肯放還，再整兵出戰。如拿得我，傾心投降。」六郎曰：「這個使得。但再放汝而去，若從地空平拿住，卻毋得含羞，又亂說話。」言罷，令軍士弔釋之。<br />
　　六郎回至寨中，言曰：「設計擒良二次，彼決不明出交戰，惟夜來劫吾之寨，定須以計擒之。」岳勝曰：「孟良已遭二次之辱，今尚肯來自投羅網？」六郎曰：「今晚准來。」乃令眾人於帳前掘一隱坑，將木浮搭於上，用土鋪蓋。又令軍士遠遠埋伏，只留數十健軍伏於帳前，伺良落坑，即出縛之。眾人領計去訖。<br />
　　是夕六郎獨坐帳中剔燭觀書。將近二更，孟良探邏之卒回報，佳山寨中軍士俱各安寢，寂然無備。孟良喜曰：「這一次將前二次之辱盡伸雪矣。」乃乘輕騎，直至佳山寨。只見六郎一人在帳觀書，昂昂然，傍若無人之狀。盂良舉斧拍馬，趨入帳前，喝聲：「匹夫休走！」喝聲未罷，連人帶馬，跌落陷坑之中。帳外健軍一齊而出，用索繞良之身，捆縛扯將上來。部下三千馀人被埋伏軍士，四下圍裹而來。眾嘍囉見孟良落於陷坑，料難走脫，盡皆投降。健軍押孟良於帳下，六郎謂之曰：「我今放汝，再整軍士來戰何如？」孟良曰：「羞惡之心，人皆有之。某雖為盜，良心豈盡喪乎！將軍天神也，蒙放之至，再已不勝羞慚矣，尚敢復求去耶？願傾心以事將軍。將軍肯容，感恩無任。」六郎大喜日「君肯投降，是吾之大幸也。」<br />
　　次日天明，孟良稟了六郎，回洞召集劉超、張蓋、陳雄、謝勇、姚鐵旗、董鐵鼓、郎千、郎萬、管伯、關均、王琪號王扁擔、孟得號夜丫黑鬼、林鐵槍、宋鐵棒、丘珍、丘謙，共一十六員頭目，俱引來拜見六郎。六郎大設筵宴。飲酒將闌，六郎曰：「方今北遼屢次犯邊，我宋受害，不能除之。蓋由將佐不得其人故耳。今此地猶為吃緊去所，吾自恨兵微將寡，常恐不能鎮守，有爾朝廷顧托之意。若汝等耳聞目擊，有好名士，吾不惜千金聘來，同鎮此地。」孟良對曰：「此去六十里外，有山名芭蕉山。山勢險惡，內聚強人數百，為首者，姓焦名光贊，生得面若丹朱，眼似銅釘，兩顴突出，有萬夫不當之勇。若要御遼，此等之人，不可不得。」六郎聽罷，大悅，言曰：「我親齎禮物去招他來。」孟良曰：「此人性好食人，極其兇惡，將軍即領部眾同去，猶不能招之而來。」六郎曰：「吾推誠置腹，何愁不賓服？」孟良曰：「雖是誠能動物，依小人說，將軍且休去，小人素與相善，待我去招來。」是日酒散。<br />
　　次日，孟良辭卻六郎，竟往芭蕉山招焦贊。焦贊正在寨外閒耍，一見孟良，乃曰：「孟哥哥，何來？」孟良曰：「我今投降楊六郎處矣。吾觀六郎，智勇兼全，盡堪為倚。且想落草，終無成就，故同他鎮守佳山。倘後能立功，生享爵祿，死載筒書，大丈夫志願酬矣。吾今持來邀哥哥同去助他。」焦贊不答，直進洞去披掛出寨言曰：「我認得你，手中鐵槌卻不能認汝。」孟良見他來得凶狠，跳上馬逕回佳山，入帳告六郎曰：「此人頑梗，招之不來。明日將軍領兵與之交戰，眾嘍囉必定跟他出陣，巢穴空虛，又令岳將軍領兵五百，悄地直到洞前埋伏，待他一出交戰，馀即攻打其寨。小人領數十健軍從芭蕉山後攀藤附葛而上，直入寨中放火．復從裡面殺出，將軍外面殺進。兩下夾攻，定要拿他。」六郎依其言。<br />
　　次日，六郎領軍直到芭蕉山寨前喊叫。焦贊引眾嘍囉出馬，迎敵數合，六郎佯敗而走。焦贊拍馬趕來，六郎復回馬交戰。數合，又詐敗而走。直誘得焦贊離山十里外來了。岳勝見他去遠。竟到洞前吶喊，四圍把守嘍囉恐被岳勝攻破，俱赴寨前防禦。不期孟良引數十健軍從山後攀附而上，直入寨中放火。火燄騰騰，嚇得眾嘍囉俱各奔走逃生。<br />
　　卻說六郎遙見火燄沖天，又回馬與焦贊交戰數合。見焦贊只管奮力迎敵，六郎揮鞭指而笑曰：「克明全不知事，你的山寨已被孟良燒了，尚在此苦苦貪戰？」焦贊回頭一看，只見煙燄迷空，乃大驚，撥馬走回寨。六郎復從後追趕殺來。岳勝、孟良從山寨殺出，焦贊料敵不過，遂棄了馬，走上山坡。那半山是宗水石，又生苔蘚，六郎步軍，見焦贊走上山坡，一齊趕上山坡。焦贊趕得慌，爬到半坡，被苔蘚滑跌下來，眾軍捉倒，捆縛回佳山寨中。六郎升帳，眾推焦贊於階下，六郎親釋其縛，謂焦贊曰：「有驚英雄，慎勿見罪。目今大遼侵犯邊境，足下肯同征討，即奏朝廷加封官職，尊意以為何如？」焦贊思忖，天下有這般好人，若我拿得人來，只一刀，肯相釋放！」聽罷六郎之言，遂納頭便拜。言曰：「願居帳下，幸乞收彔。」六郎大喜。乃置酒設宴。有詩為證：<br />
　　英雄濟濟萃三關，萬里霜威不可攀。<br />
　　心熟豹韜知變合，折衝卻敵笑談間。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
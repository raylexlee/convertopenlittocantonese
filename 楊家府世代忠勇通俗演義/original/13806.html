<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>楊家府世代忠勇通俗演義 - 　六郎明下三關</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>六郎明下三關</font></h4>
			　　卻說呂軍師分遣完畢，令椿岩與韓延壽督軍出陣。每陣中進退接戰，並觀紅旗為號。七十二座天門陣變化莫測，晝則淒風冷雨，夜則鬼哭神號，果是仙家作用，誰能窺其萬一。<br />
　　次日，椿岩與延壽議曰：「今陣圖排列已完，可令人往宋營下戰書，約他出兵看陣。」延壽依其言，即遣騎軍往宋營下戰書。王全節覽罷，批書回之。次日，引李明等出九龍谷平曠處列陣。只見正北一座陣圖，如山隱隱，卻似生成的一般，乃大驚曰：「番人素無隊伍，今日列陣如此神妙，軍中必有異人主謀，我等且不可輕敵，以傷銳氣。」道罷，遼將椿岩、韓延壽二騎飛出，厲聲叫曰：「宋軍若要出戰，即便出馬。若要鬥陣，汝試說我今日這個陣圖叫做何名？」王全節曰：「汝那小小陣圖有何難識，吾今且不言之，待我明日來破與汝看。」遂兩下收軍訖。<br />
　　王全節回至軍中，謂李明曰：「我行兵半生，那樣陣勢不識！特未見此陣也。當畫圖申奏朝廷，揀選識者來辨，才可攻打。」李明曰：「將軍所言，正合我意。請即行之。不宜遲延。」全節乃按排陣形勢，畫成一圖，遣騎軍星夜往汴，奏知真宗。<br />
　　真宗看罷，即與示文武，並無一人識之。寇準奏曰：「詳觀陣圖，玄妙無窮。或者三關楊郡馬識之，其他將帥無有能識之者。」帝即遣人往三關召取楊郡馬回京。使臣至三關宣詔畢，六郎接了旨，謂諸將曰：「聖上有旨來宣，吾今當往赴命。」遂著陳林、柴敢守寨，乃引岳勝、孟良、焦贊二十員指揮使統領三軍，離了三關，望汴京而行。有詩為證：<br />
　　寶匣藏鋒有幾春，太平無計請長纓。<br />
　　忽聞狼火風煙急，誓斬樓蘭報聖明。<br />
　　軍旗飄揚，不日到了汴京。六郎率部眾於城外，號令不許騷擾百姓。次早朝見真宗。真宗曰：「朕命王全節征遼，不意遼人排下一陣，全節等不識，乃按陣畫成一圖，進奏寡人。寡人遍示滿朝文武，並無一人識之。朕想卿乃世代將門之子，陣圖俱各精達，此陣卿必識之。今試觀看，名為何陣？」六郎接過陣圖，觀之良久，奏曰：「北遼素無此等高士，今偶有這樣奇異之陣，使臣曉夜不安。必待臣親提軍馬，臨陣觀看何如。今只看圖，實不識之，不敢妄對。」帝允奏，賜六郎金卮玉酒，即日起行。六郎謝恩而去。<br />
　　次日回無佞府拜辭令婆，引部眾離汴京，望九龍谷進發。哨馬報知王全節，全節聽知楊家兵到，愁懷頓釋，乃與李明等出寨迎接六郎。六郎下馬，與全節並步入帳。坐定，全節曰：「小將領旨到此征討，不想臊奴排下一陣奇異無比，小將等並不知其為何陣。天幸將軍到此，畢竟知之，可以攻破無疑矣。」六郎曰：「聖上曾以陣圖出示小將，小將亦不識之，須待明日出陣觀看，方見端的。」全節曰：「將軍之言是也。「乃令整酒接風。<br />
　　次日，六郎下令，岳勝等披掛出陣。三通鼓罷，宋軍踴躍而出，北將韓延壽見是六郎來到，自忖道：「這人將門之子，此陣他必識之。」乃下令各營俱要依紅旗指揮，隨時變化迎敵。軍士得令，一聲炮響，陣圖排列，勢如山嶽隱隱。六郎於馬上停視良久，謂將曰：「我於陣圖無一不曾學過，未嘗見此陣來，好道是八門金鎖陣，又多了六十四門，好道是迷魂陣，又有玉皇殿。如此紛沓，怎敢攻打？只得回軍再議。」遂命岳勝等收軍。番人亦不追趕。六郎回到軍中，與全節議曰：「此陣果排得奇妙，小將亦不知為何陣。」全節曰：「將軍不識，其馀不足言矣。」六郎曰：「當遣人奏知，御駕親來，計議進兵。」全節即差人赴京進奏。<br />
　　真宗聞奏，與君臣議曰：「其陣楊郡馬不識，非等閒也。朕當親往觀之，以議進征之策。」八王奏曰：「陛下今肯親監軍士出戰，成功可立而待。」帝意遂決，下命寇準監國，大將呼延贊為保駕大將軍，八王為監軍，遣使召取沿邊將帥，俱要赴九龍谷聽用。使臣領旨既去，各處得旨，俱發兵往九龍谷俟候去訖。卻說車駕離了汴梁，望幽州進發。大軍不數日到了九龍谷。楊六郎、王全節等接駕入寨，眾將朝畢，帝宣六郎入帳，問其陣勢何如，六郎曰：「陣圖異常，臣罕見也。請聖上來日觀之。」帝下令明日看陣。六郎退出，吩咐各營準備保帝明日看陣。<br />
　　卻說番人聽得宋君親到，韓延壽與椿岩議曰：「宋君車駕親來督戰，軍士英勇十倍。今我等亦當奏請娘娘車駕親來監戰，則諸將知所尊畏，大功更易成也。」岩曰：「汝言有理，請即行之。」延壽寫表遣人幽州奏蕭后。蕭后聞奏，即與君臣商議。蕭天左奏曰：「此戰取中原大計，關係極重，娘娘當准其所奏。」后悅，因令耶律韓王監國，蕭天左為保駕將軍，耶律學古為監軍，即日駕離幽州，望九龍谷進發。韓延壽迎接入寨，奏知宋人不識陣圖及宋君欲親出陣觀看之事。后曰：「卿等盡心竭力，若得中原，定行裂土分茅。」延壽拜命而出。<br />
　　次日三通鼓罷，真宗車駕擁出，將佐前後擺列。蕭后亦親出陣，遙見黃纛下真宗高坐馬上看陣，蕭后跨著紫驊騮，立於褐羅旗下，高叫：「宋主，一統中原，貪心不自知足，屢欲圖我山後九郡，實無奈何。今特來決一雌雄。若破得此陣，山後盡獻。不然，還要盡圖陛下城池也。」真宗答曰：「汝貊狄磽脊之地，縱獻於我，有甚裨益。但汝等不盡殄滅，邊患無日止息。每每興兵，坐此故耳。朕今親到，尚欲飲馬幽州，掃空巢穴。今逢此小陣而不能破耶！」言罷，揮軍還營。蕭后亦回軍去訖。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
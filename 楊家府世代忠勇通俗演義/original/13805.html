<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>楊家府世代忠勇通俗演義 - 　洞賓令椿精揭榜</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>洞賓令椿精揭榜</font></h4>
			　　鍾離既入，洞賓思忖：「鍾離師父笑我貪戀酒色，欲待與辨，係我之師。他又道龍祖滅龍母之事，我今顯個神通，定要以人勝天，扶助龍母，滅卻龍祖，那時看鍾師父怎生說話？」乃喚碧蘿山萬年椿木精到來。椿精既到，跪下問曰：「呂師父有何吩咐？」洞賓曰：「吾今付汝六甲天書，上中二卷，不必看之，惟下一卷，乃行兵列陣，迷魂妖魅之事，汝細玩之。即今北番蕭后出榜招募英豪，欲與南朝爭鋒。汝可變化，降臨幽州，揭了榜文，提兵伐宋。待滅中國之後，收汝同入仙班。」椿精拜曰：「廝殺則能，但兵書之中文義奧妙，實不知之。」椿精身一變，化一道金光，轟烈如雷，降下北番幽州城外。緩步行到午門之前，只見四方勇士雲集看榜，無有一人揭之。椿精向前叫聲：「此榜待我揭了他。」眾人視之，見其面若涂墨，眼似火珠，身長丈馀，兩臂筋肉突起，顏極怪異。守軍見其揭了榜文，即引見蕭后。蕭太后看見，大驚曰：「世間有此怪異之人！」乃問曰：「汝是何方人氏？」椿精曰：「小人家居碧蘿山，姓椿，名岩。」太后曰：「汝有何能？」椿精曰：「一十八般武藝無所不諳，隨恁娘娘親試。」太后大悅，即與文武商議，封他官職。蕭天左奏曰：「壯士新到，才略不知高下，娘娘當權受一職，待後立功，才可以重職封之。」后允奏，乃封椿岩為幽州團營都統使。椿岩謝恩而去，不在話下。<br />
　　卻說宋真宗因魏府受困，常欲報復。忽一日，召集君臣計議。八王奏曰：「陛下一統中原，幽州一隅之地，取之何難。但今駕回未久，且再休養士卒數年，討之未遲。」帝未語，忽階下一人出班奏曰：「時可為而為之，無有不勝。今正可為之時，乞陛下興兵伐之可也。」此是誰？乃光州節度使王全節也。真宗問曰：「卿果何見，說時可為也？」全節曰：「曩者聖上被圍魏府，軍士未曾傷損，番之軍馬十喪其七，以此論之，彼衰我盛，時可為矣。孟子曰：『雖有茲基，不如待時。』且臣又有一計，可使蕭后拱手聽命。」帝曰：「卿有何策？」全節曰：「幽州壤地，不過千乘。乞陛下敕澶州一路，雄州一路，山後一路，臣從汴京再提一路，共四路軍兵並進，區區千乘都邑，豈能當乎？」帝依奏，即日敕令，三路出兵征遼，使臣賚旨往三處去訖。帝又以全節為南北招討使，李明為副使，領兵十萬前進。全節領旨，即日引兵離了汴京，望幽州而發。時值春初天氣，風景融和，有詩為證：<br />
　　花莊錦繡柳牽風，豔冶江山逞異容。<br />
　　踏景尋芳多得趣，恍然人在畫圖中。<br />
　　三軍不日到了九龍谷，紮下大寨。北番巡哨，星夜走回幽州報知帥府。帥臣即入奏曰：「中國今起四路軍兵北伐，聲勢極其利害。」蕭后大驚曰：「不料即日興兵來到。」乃問君臣：「誰敢領兵前去迎敵？」道罷，椿岩應出曰：「娘娘勿憂，臣舉一人，退宋之兵如風擲浮雲，霎時間耳。」蕭后問曰：「卿舉何人，能退宋兵若此之易？」岩曰：「臣師父姓呂名客，行兵勝於呂望，擒將高於軒轅。有泣鬼驚神之智，呼風喚雨之能。」蕭后曰：「今在何處？」岩曰：「見在午門之外，未敢擅入，乞娘娘宣入問之，便見其詳。」蕭后即宣呂客升殿。太后一見呂客，形貌奇異，自思此人必是奇才，乃問曰：「我與宋君爭衡，卿今應募而來，有甚妙策明教，願奉槓稷以從。」呂客曰：「臣來相助，娘娘轉臂之間，中國版籍盡奪之矣。」后曰：「卿要軍馬幾何？」呂客曰：「若與宋人鬥力，彼猶能抗拒一二。待臣排下一陣，使彼攻之不破，始肯懾志歸降。且娘娘必遣人往五國借兵助戰，方可勝宋。」太后曰：「卿要借那五國之兵？」呂客曰：「可遣使臣齎金帛往送遼西鮮卑國王耶凡慶，與他借兵五萬。彼必見利動心，發兵相助；又遣一使進黑水國，許以成功之後割西羌之地與之，令他助羌兵五萬；又遣人齎官誥往森羅國，敕賜國王孟天能，令他發兵五萬相助；又遣一使往西夏國，見國王黃柯環，告知中國之兵甚為利害，復喻以唇亡齒寒之語，令彼發兵五萬相助；又遣一人到流沙國，見蕭霍王，借兵五萬相助。此五國之兵若一借來，臣按兵法調遣，排下七十二座天門陣，使宋人一見膽戰心驚，有誰敢與為敵？那時不愁他不賓服矣。」蕭后大悅，乃曰：「卿真有禦侮之才。幽州有托，吾復何憾！」即日封呂客為輔國軍師、北都內外軍馬正使。呂客謝恩而退。<br />
　　於是蕭后遣五個使臣齎金帛往五國而去。當日，使臣各領旨，分投五國去，見五國國王，道知借兵之事。五國國王得賜金帛，俱皆歡悅。鮮卑國王差黑韃令公馬榮為帥，森羅國王差亢金龍太子為帥，黑水國王差鐵頭黑太歲為帥，西夏國差黃髮為帥，各國俱助精兵五萬，不數日，俱集幽州城外。近臣奏知，蕭后宣呂客問曰：「五國之兵已到，軍帥何以調遣？」呂客奏曰：「此行非等閒也。乞再召回雲州耶律休哥、尉州蕭撻懶等，盡起九州之兵與臣調遣，定須奪取宋之江山而回。」后允奏，即下敕調回雲、尉二州軍馬，又命韃靼令公、韓延壽為監軍都部署，統率精兵五十五萬，並聽呂軍師調遣。韓延壽得旨，即出教場中操練三軍。越數日，雲、尉二州軍兵皆到。呂軍師曰：「韓監軍先引本國軍馬前行，吾即率五國軍馬後來。」北番軍馬離了幽州，直望九龍谷進發。有詩為證：<br />
　　騰騰殺氣觸長空，閃閃旌旗映日紅。<br />
　　擺列征途軍令肅，神仙自不與凡同。<br />
　　韓延壽領兵到了九龍谷紮下大寨，次日呂軍師統率大軍來到。入帳坐定，召集諸將言曰：「三月初三，乃丙申之日，干克其支。擇定此日，吾出排陣。各部將官俱要聽令，違者梟首，決不輕恕。」韓延壽曰：「軍令所在，君命有所不受。何人敢違。」呂客遂取紙一張，畫成一圖，付與中營總旗引軍五千，離九龍谷半里之外平曠去所，依圖築起七十二座將台。又另築五壇，按方豎立青、黃、赤、白、黑色之旗號，內開往來通道七十二條，作速築造回報。中營總旗得令，引軍按圖築立。不數日，台壇悉築整齊，回報呂軍師。呂軍師親往巡視一遍，回到軍中，召諸將言曰：「明日乃丙申也，各營俱要整肅，聽候調遣。」次日，三通鼓罷，各營軍馬齊齊擺列帳外。呂軍師升帳出令，鮮卑國黑韃令公馬榮引本部軍兵排列於九龍谷正路，排作鐵門金鎖陣。分軍一萬，各執長槍，把守七座將台，號為鐵門。又分軍一萬，各執硬弓鐵箭，把守七座將台，號為鐵拴。再分軍一萬，各硬弓鐵劍，把守七座將台，號為鐵棍。馬令公得令，炮響一聲，引軍於正路排列。有詩為證：<br />
　　鐵門金鎖陣圖開，晃晃戈矛繞將台。<br />
　　變動隨宜機莫測，攻衝除是八仙來。<br />
　　呂軍師又遣黑水國鐵頭太歲引本部軍兵，前去九龍谷之左，排作青龍陣。分軍一萬手執軒轅旗，把守七座將台，號為龍鬚。又一萬軍，分作四隊，各執寶劍，把守七座將台，號為龍爪。又分軍一萬，各執金槍，把守七座將台，擺作龍鱗之狀。鐵頭太歲得令，引軍分佈去了。有詩為證：<br />
　　龍本一神物，排陣肖其形。<br />
　　任是英雄將，蘧然膽戰驚。<br />
　　呂軍師又令流沙國蘇何慶引部下去九龍谷之右，排作白虎陣。分軍一萬，各執寶劍，把守七座將台，號為虎牙。又分軍一萬，各執短槍，把守七座將台，號為虎爪。又令耶律休哥引兵一萬，把守前面六座將台，號為朱雀陣。又令耶律奚底引兵一萬，把守後面六座將台，號為玄武陣。繞圍左右，列作犄角之勢。蘇何慶等得令，各引部兵而去，有詩為證：<br />
　　陣勢威嚴比白虎，前排朱雀後玄武。<br />
　　中藏玄妙嘯生風，浮世何人敢正睹。<br />
　　呂軍師又遣森羅國金龍太子，引軍守中座將台，號為玉皇大帝，坐鎮通明殿。又令董夫人裝作梨山老母，分軍一萬，各穿青黃赤白黑服色，繞中座將台而立，號為五斗星君。又著二十八人被頭散髮，繞中座將台前後而立，號為二十八宿。又令土金牛裝作玄天大帝，又令土金秀引軍一萬，手執黑旗排作龜蛇之狀，把守天門之北。金龍太子等得令，引兵去訖。有詩為證：<br />
　　旌飾雲屯擁玉皇，星君羅列陣堂堂。<br />
　　宋人無策能攻破，萬種憂愁積寸腸。<br />
　　呂軍師又令西夏國黃瓊女引軍俱執寶劍，立於旗下右傍，號為太陰星。凡遇交兵，赤身出陣，手執骷髏，放聲大哭，變作月孛離星。又令蕭撻懶引軍各穿紅袍，立於旗下左傍，號為太陽星。又令耶律沙率本部軍兵巡視四方，結作長蛇之勢，瓊女等得令，引兵分佈去訖。有詩為證：<br />
　　號令太陰星，交兵放哭聲。<br />
　　太陽為黨助，誰復敢相迎。<br />
　　呂軍師又令蕭后之女單陽公主率兵五千，各穿五色袈裟，號為迷魂陣。內雜番僧五百，號為迷魂鬼。又令往民間捉七個懷孕婦人，倒埋旗下，遇交戰之際，將旗摩動，收攝敵人精神。單陽公主引兵依法而治。有詩為證：<br />
　　陣圖玄妙獨迷魂，陰霧蒙蒙白日昏。<br />
　　更有一般情慘處，神號鬼哭不堪聞。<br />
　　呂軍師又令耶律吶選五千健僧，手執彌陀素珠，號為西天雷隱寺諸佛。又以五百僧屯列左右，號為阿羅漢，並居七十二天門之前。律吶得令，領眾排列去了。有詩為證：<br />
　　戰鼓聲敲霹靂轟，四圍萬馬自奔騰。<br />
　　洞賓排就署龍策，不是鍾離孰抗衡。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
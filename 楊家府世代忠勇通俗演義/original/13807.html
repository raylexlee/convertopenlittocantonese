<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>楊家府世代忠勇通俗演義 - 　宗保遇神授兵書</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>宗保遇神授兵書</font></h4>
			　　卻說真宗看了陣圖，回營召集諸將議曰：「朕觀其陣變化多端，今卿等皆不識之，將奈之何？」六郎奏曰：「臣想此陣《六甲天書》下卷有之，臣止學上中兩卷，方欲學下卷，臣父被潘仁美、王侁等陷死狼牙谷，遂失其傳。此陣妖遁不一，若欲攻打，不知從何而入，從何而出。想臣之母或得聞其概，乞陛下召來問之。」帝大悅，即遣呼延顯賚敕命星夜回汴，召取令婆。<br />
　　延顯領旨，逕赴無佞府見令婆。宣詔畢，令婆拜受，款待延顯，乃問陣圖之由。延顯答曰：「日前聖上親出觀陣，亦不識之，彼臊奴得志，出言不遜，因此特來宣召老夫人觀陣，計議進攻之策。」令婆曰：「既聖旨來召，敢不赴命。明日即行。」呼延顯辭出。次日，令婆謂柴太郡曰：「老身往九龍谷觀陣，若宗保回來，勿以告之。」太郡領諾。吩咐已畢，遂與延顯離了無佞府，逕往幽州而行。<br />
　　卻說楊宗保正打獵之際，忽人報有天使來召令婆看陣。宗保聞言，慌忙拍馬奔回。回到府中，即問太郡曰：「令婆何在？」太郡曰：「入宮中見娘娘商議國事去了。」宗保笑曰：「母親誑著孩兒。」言罷，出府跳上駿馬，竟進城中體訪令婆消息。行至北門，見軍校問曰：「汝見令婆在此過否？」軍校答曰：「早間同天使赴幽州御營去了。」宗保昕罷，亦不回府，勒騎隨後趕去。一路探問，皆道過去已久。宗保追趕而去，不覺日色漸漸將黑，且不識路迳。入一窮源僻塢，兩邊樹木茂密，並無人戶居住。宗保大驚，欲待轉去，林深路窄，昏暗沉沉，東西莫辯。正慌急間，忽前面一點燈光透出。宗保心忖道：「那裡燈光之處必是人戶。」乃隨著光影而去。既到其所，只見一宇，儼似廟廷。遂拴了馬，叩戶數聲。忽有人開門，引宗保進去。乃是一婦人巍然獨坐於殿上。兩旁侍從美麗無比。宗保鞠躬於階下，那婦人問曰：「汝何人也？有甚緣故，暮夜叩我之扉？」宗保告知其情。婦人笑曰：「汝令婆一人耳，那知仙家作用。即赴軍中，亦是枉然。」因令左右具酒款待。宗保跑得腹中饑渴，開懷飲之。又獻出紅桃七枚，肉饅頭五個。宗保亦盡食之。婦人復取出兵書，付與宗保言曰：「吾居此地四百馀年，世人未嘗睹面。我與汝有宿緣，致使今宵會晤。」遂將兵書逐一明明指示。其晚，那婦人所賜之飲之食皆仙丹也，宗保吃了，心上豁然明敏。其兵書一指點，洞徹無遺。授畢，乃曰：「汝將下卷再詳玩之，內有破陣之法。汝去扶佐宋主，擒捉番賊，不枉今宵之奇逢也。」宗保拜受畢，但見東方已白，婦人令左右指引宗保出路。宗保辭別，行不數步，那左右曰：「此去十里之遙，便是九龍谷。」言罷，忽不見。宗保在馬上且驚且疑。出了深林，只見坦然一條大路，宗保遂問路傍居民曰：「此山何名？」居民曰：「此一座山乃紅壘山也。」宗保曰：「內有人煙否？」居民曰：「無有。但人傳言，原日有個擎天聖母娘娘在內。如今廟宇俱已倒敗，惟有基址焉。」宗保聽罷，默然自思：此真天緣奇遇。有詩為證：<br />
　　幽谷迷行處，天緣偶會奇。<br />
　　兵書明授與，一一剖玄機。<br />
　　卻說令婆隨呼延顯到了九龍谷，逕入御營，朝見真宗。真宗道知不識北番陣圖之事。令婆曰：「老妾曾得先夫傳授幾卷兵書，但不知此陣有否，容妾出陣看之。」帝允奏，令婆辭出，次日與六郎登將台瞭望其陣。但見兵戈隱隱，殺氣騰騰，紅旗一動，即換其形。令婆曰：「此陣未嘗見也。」又取兵書對看，亦無此陣。謂六郎曰：「此陣莫道是老母不識，即汝父在亦不識也。」六郎曰：「似此奈何？」令婆曰：「我楊門不識，他人愈不識矣。」言罷，下了將台，與六郎等回到軍中。<br />
　　正在憂悶，忽報宗保到。六郎怒曰：「戎伍之中，不知他來何干。」道罷，宗保入來。見父怒氣未息，乃曰：「爹爹這等煩惱，莫非不識此陣圖乎？」六郎曰：「誰問汝來，好好回去。若再多言，定行鞭笞。」宗保笑曰：「我去倒不打緊，有誰破此陣圖？」令婆聞言，喚近身傍，低聲問曰：「汝能識此陣乎？」宗保曰：「待去一看，便知分曉。」令婆遂喚岳勝等保護宗保登將台看陣。岳勝等得令，遂輔從宗保登台瞭望，宗保左顧右盼，良久之間，謂岳勝等曰：「此陣排得果然奇妙，但亦有不全之處，可以攻之。」岳勝等曰：「今營中將帥如雲，無一人能識，小將軍何以知之？」宗保曰：「待回軍中道之。」眾人下了將台，岳勝入見六郎，言曰：「小將軍深知此陣，言破之不難。」六郎笑曰：「小孩童作耍說話，汝何信之？」岳勝即出。宗保入見令婆，道知陣有可攻之隙。令婆曰：「且莫說可破，既知之，名為何陣？」宗何曰：「一言難盡。此陣一座座俱是按名把守，自九龍谷北東上起，直接西南一派，內有七十二座將台。將台之傍有路往來相通，名為七十二座天門陣。左邊黑旗之下，陰霧沉沉，乃吞迷人魂之所。下面倒埋孕婦，能為禍害。惟此一處，實難破之。其設立未備之處，乃中將台玉皇殿前，缺少天燈七七四十九盞，青龍陣上少了九曲黃河，白虎陣上少了虎眼金鑼二面，虎耳黃旗二面，玄武陣上少日月皂羅旗二面，這幾處乃是可攻之隙。若能依法調兵打之，如湯澆雪，霎時消除矣。」令婆曰：「我的乖乖，汝何由知此陣局？」宗保將追趕失路，遇神授書之事從頭告之。六郎以手加額曰：「此聖上洪福所致，故使汝得此奇遇。」<br />
　　次日，六郎到御營奏帝，言其陣名並可攻之處。真宗大悅，言曰：「卿既識此陣，急遣兵攻打可也。」六郎曰：「待臣出與宗保議之。」帝允奏。六郎退出軍營，喚宗保計議。宗保曰：「聞他丙申日佈陣．取其干支相剋。吾當用支干相生日出兵破之。」六郎然之。遂下令諸將俟候出陣。<br />
　　卻說王欽聞六郎說陣圖排得不全，即遣心腹人星夜入番營報知韓延壽。韓延壽得報大驚，急奏蕭后。蕭后即宣呂軍師入帳問曰：「卿排其陣，緣何又有不全之處？」呂軍師曰：「是誰來說？」蕭后曰：「宋人道排得不全，破之甚易。」呂軍師自思彼軍中能識此陣者亦非凡夫矣，遂奏曰：「非臣不肯排全，但欺宋不能識之。今彼既窺破，臣將不全之處一一加添，縱使神仙下降，無能為矣。」后曰：「卿宜快添，勿被敵人攻破。」呂軍師即出軍中，下令於玉皇陣上添起紅燈七七四十九盞，青龍陣上布起九曲黃河，白虎陣內左右建起二面黃旗，中間設立金鑼二面，玄武陣上堅起日月皂旗。陣圖全備，渾如鐵桶。有詩為證：<br />
　　圖局神人未布齊，英雄幸有可攻機。<br />
　　一從奸賊傳消息，不許凡人著眼覷。<br />
　　卻說楊六郎因宗保遇神授兵書，識破其陣，心甚喜悅。乃下令諸將，並依宗保指揮。擇定其日，奏帝出兵攻陣。帝聞奏，下敕各營並進，楊六郎營中聽用。宗保復引岳勝等登將台觀望。但見天門陣原不全處，盡皆添設，無一線可攻之隙。遂大叫一聲：「好苦！」跌倒台上。岳勝等大驚，慌忙扶下將台，轉入帳中，報知六郎。六郎急命人救醒，問其緣故。宗保曰：「番陣不全之處，今皆添設全各。若欲破之，除非天仙降臨凡世。」六郎聽罷，昏悶倒地。眾人急救起來，嘿嘿不醒人事。令婆放聲大哭。眾將驚慌，宗保曰：「婆婆且休號哭，快請八王來計議。」令婆乃收淚，著人請得八王到營。令婆道知其由。八王曰：「既郡馬暴疾，當速奏聖上知之。」八王即辭別令婆，入見真宗，奏知六郎得疾之故。帝大驚曰：「若使楊郡馬不測，則此陣誰能破之？」八王曰：「陛下休憂，乞出榜招募名醫治之。」帝允奏，即出榜文掛於轅門之外。<br />
　　卻說鍾離見洞賓時去時來，神思恍惚。待其既出，遂撥開雲霧視之，只見他降臨番地，與蕭后排下一陣，助他滅宋。乃歎曰：「此畜生氣何不除如此！昔日怒斬黃龍，今日因我說他之過，遂動氣竟去扶遼滅宋，以滅我之口也。設我不去解圍，倘此畜生滅了宋君，犯卻天條，怎能恕饒。且於我仙班中分上不好觀看。」遂乃降臨宋營。<br />
　　只見轅門外張掛募醫榜文，直向前揭之。軍校報入御營，近臣奏知真宗。真宗宣進，問曰：「卿姓甚名誰？居於何處？」老人曰：「臣居來逢莊，姓鍾名漢，奉道為生，人皆呼為鍾道士。今因楊將軍得病，臣特來醫治。」帝見其表表威儀，暗思此人必能醫治，乃令鍾道士往視六郎病症。須臾看了，即回奏曰：「臣能治之。」帝曰：「卿將何以治之？」鍾道士曰：「臣視其症，只要兩味藥調服即愈。」帝曰：「那兩味藥？」鍾道士曰：「此兩味藥有一味甚難得。」帝曰：「卿試言之。」鍾道士曰：「卻要龍母頭上髮，龍祖項下鬚。」帝曰：「出於何處？朕遣人求來。」道士曰：「若論龍鬚，陛下項下有之。龍母之髮，必向蕭后頭上求之。」帝曰：「此時正與爭衡，怎麼求得？」道士曰：「若求不得，病則難療。」八王奏曰：「楊郡馬部下皆多智之士，陛下可出密旨，說有人過遼求得蕭后髮者，重加賞賜。」帝允奏。鍾道士退出訖。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>楊家府世代忠勇通俗演義 - 　孟良金盔買路</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孟良金盔買路</font></h4>
			　　卻說孟良不日到了五台山，見五郎道破天門陣一事，乞下山來相助之意。五郎曰：「前者澶州救吾弟後，回到山來，一心皈依佛教，掃除塵緣，那肯復臨陣伍，傷吾之行！汝今又來纏害，何也？」孟良曰：「此非小將己事。上命差遣，不敢不來。望師父念本官勤勞王事情分，勿辭一行。」五郎曰：「蕭天右、蕭天左乃二逆龍精降生，天右已被我除之，天左尚在。此孽障不比天右，若還我去，必逕調我戰他。我今思忖，惟木閣寨後有降龍木二根，得其一根與我為斧柄，便能降伏此人。汝若能求得此木，餘即下山，不然，去亦無益。」孟良曰：「師父果若要之，小將敢辭勞苦？只得前去求來。」五郎曰：「汝速去求來，吾亦準備下山。」孟良辭別五郎，逕往木閣寨而去。<br />
　　卻說木閣寨主，號定天王，名穆羽。有一女名穆金花，又名穆桂英。生有勇力，曾遇神女傳授神箭飛刀，百發百中。有一日與眾嘍囉打獵，射落一鳥。有詩為證：<br />
　　結隊紛紛出寨東，分圍發縱勢豪雄。<br />
　　龍泉光射腰間劍，鵲血新調手內弓。<br />
　　犬帶金鈴飛草際，鶻翻錦翅沒雲中。<br />
　　平原十里秋風冷，沙草蕭蕭半染紅。<br />
　　穆桂英遊獵之間，只見一鳥飛過，拽弓射之。那鳥應弦而落，恰落於孟良面前。良抬之而去，行未數步，忽有五六嘍囉趕來，叫聲：「好好將鳥還我，饒汝一死。」孟良聽得這話，停步不行。嘍囉近前來捉孟良，被孟良拳起腳踢，打得那些嘍囉抱頭亂竄，奔忙報知桂英。桂英與眾嘍囉追趕孟良，孟良聽得後面喧嚷，知是賊眾趕來，取出利刀，挺立待之。忽桂英到，大罵曰：「這狂夫敢如此膽大，卻來俺這裡逞英雄也。」孟良亦不打話，舞刀來戰桂英。桂英舉劍迎之。連鬥數十合，孟良見嘍囉擁來，恐被所傷，遂扭身奔走。桂英與戰，見其刀法熟嫻，疑是詐敗，遂不追之，只與眾人退守隘口。孟良進退不得，遂謂嘍囉曰：「吾將所拾之鳥還汝，汝開路放我過去也罷。」嘍囉曰：「汝才逞英勇，如今緣何就小心了？但汝來錯了路，誰不知道要過木閣營，須留金與銀。倘無錢買路，休道一日，就是一年也過去不得。」孟良聞說，自思：「我來與他求木，連性命也難保了。」只得取下金盔，遞與嘍囉以作買路之資。嘍囉奉與桂英，桂英既得金盔，令開路放他過去。<br />
　　孟良急奔回寨，見六郎道：「五郎要斧柄。」及將金盔買路一事，盡行訴說。六郎曰：「此等潑婦，甚是可憎。」宗保曰：「兒願與孟良同去取來。」六郎曰：「恐汝不是其敵。」宗保曰：「隨機應變，爹爹不必掛慮。」<br />
　　那日與良引軍二千，逕到木閣寨外吶喊。穆桂英聞知，乃全身披掛，引眾鼓噪而出。宗保曰：「聞汝寨後有降龍木二根，乞求一根與我為斧柄，待破陣之後，遣禮相謝。」桂英笑曰：「汝要求木，勝得手中寶刀，莫說一根，兩根俱奉。」宗保與孟良言曰：「狗婦出言如此不遜，待我捉之，自往砍伐，何必懇求於彼！」乃挺槍直取桂英。桂英舞刀相迎，交戰十數餘合，桂英賣個破綻，拍馬佯敗，走過山隅。宗保乘勢追之，桂英抽身轉回，拈弓暗放一箭，射中其馬。宗保落馬，桂英近前活擒而去。孟良隨後趕上救應，寨上矢石交下，不能前進。孟良曰：「我等不可退去，必要尋個計策，救出小將軍回營。」眾軍依言，遂扎住於閣下。<br />
　　卻說穆桂英捉得宗保入帳，令嘍囉緊緊綁縛。宗保厲聲曰：「要殺便殺，用此苦刑何為！」桂英見其生得眉目清秀，齒白唇紅，言詞激烈，暗忖道：「若得此子匹配，亦不枉生塵世。」密著嘍囉將匹配之事道之。嘍囉道知宗保，宗保尋思半晌：「我要求彼之木，今不應承，死且難免。莫若允之，以濟國家之急。」乃曰：「蒙寨主雅情，願從其命。」嘍囉以肯就回報桂英，桂英大喜，親釋其縛，扶起宗保相見。令左右整酒款待宗保對坐歡飲。<br />
　　酒至半酣，忽寨外喊聲大震，人報宋兵攻擊甚緊。宗保曰：「蒙寨主與生既效鸞風，事同一體，乞開門說與部下知之，以安其心。」桂英然之，令嘍囉開門以此情說知宋兵，放孟良一人入帳來見。孟良見宗保與桂英對席而飲，曰：「小將軍在此無限喜樂，卻把我眾人膽亦嚇破矣。」宗保將成親之事道知孟良。孟良曰：「軍情緊急，待暫辭別，容後日再來成就何如？」宗保哀告桂英，桂英曰：「郎君要去恁緊，明日即當送行，不敢久相淹留。」次日，宗保與桂英求降龍木，桂英曰：「郎君且回，待妾送來，以作進身之資。」直送宗保至山下，俱有戀戀難捨之意。宗保曰：「我倘遇難請救應，幸勿推辭。」桂英領諾而別。有詩為證：<br />
　　郎才女貌兩相宜，洞府搖紅燭影輝。<br />
　　一夕恩情山嶽重，臨岐不忍遽分離。<br />
　　宗保引眾軍回見父親，言曰：「不肖去木閣寨與桂英交鋒，誤被暗箭傷馬，遂擒兒而去。復蒙不殺，強逼成親，兒亦無奈，只得允從。今特來請罪。」六郎曰：「得木來否？」宗保曰：「未有。桂英道他親自送來。」六郎大怒曰：「我因王事倥傯，起處不遑，汝今求木，又未得來，乃貪私欲而忘君親，予何不幸，養出此不肖之子，要他何用！」喝令推出斬之。左右以宗保正在綁縛，令婆聞知，急出言曰：「宗保雖犯軍令當斬，但目下正要破陣，且姑留以備用也。」六郎曰：「若非婆婆相救，決不饒汝。權囚禁於軍中，待破陣之後取出問罪。」孟良跪下告曰：「請將軍息怒。小將軍之事，誠不得已。既被其擒，已為籠中之鳥，又且欲求其木，此時安敢不從！乞赦其囚禁。」六郎竟不允，將宗保囚了。宗保所以被囚者，六郎恐其貪戀新婚，而不用心破陣也。<br />
　　次日，孟良密入禁中見宗保言曰：「適見鍾道士，言小將軍有二十日血光之災，今在此受禁，亦准拆了。沒奈何，只得忍耐。」宗保曰：「父親冤屈我也，吾之所為，汝盡知之。但我在此想來，桂英甚好才能，得他來相助，大有利益。汝今再往見之，一者求木，二者叫來助吾出陣。」孟良領諾辭別而去。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
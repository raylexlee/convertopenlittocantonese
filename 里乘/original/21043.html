<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>里乘 - 　卷二</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷二</font></h4>
			　　陳太封公<br />
　　山右陳翁，相國文貞公祖也。家貧，以舌耕為業。年至不惑，計累歲所積修金共四五十金，鎔小鋌十餘枚，每夜燈下，一一摩挲，聊以自娛。媼嘗戲而揶揄之，亦不以為侮也。村有族子某，困阨無以自存，素知翁所積，嘗伏窗窺之，欲胠篋竊取，而苦無間。一夜，媼啟戶如廁，某乘間潛入，稔知積金固置褥下，急探手暗中摸索。翁睡固未熟，覺而擥其袂，就炕爐取火燭之，見是某，大驚，仍息其燭，低聲問曰：「汝胡為者？奈何作此醜事，為宗族羞！」某愧且慄，答曰：「歲暮，饑寒交迫，實逼處此。」翁曰：「汝休矣！」遂取所積金盡付之，麾令：「速去，好為之。我不汝瑕疵也。」某不遑叩謝，匆匆攜金徑去。翁乃大聲呼曰：「有賊！」媼聞急返，問：「如何？」曰：「適有賊入室，已驚竄矣。未知失物也未？」命媼燭之遍察，惟失積金。失色懊怨，翁謂得失有命，反慰籍之。時翁方苦無嗣，自後，媼忽有娠，連舉數子，家亦漸裕。某自得金後，勤儉經營，居然小康，娶妻甚賢。某嘗向妻述舊事，欲報翁德，苦未得當。會秋谷將登，某防盜獲，夜起偵伺。時月明如晝，見二人稱娖行阡陌間，意是盜瓜豆者，姑屏息覘之。但聞噥噥小語，一曰：「在此。」一爭曰：「否否，吾審之最確，畢竟在彼不在此。君如不信，試折枝插之，十日不枯，便驗真偽。」一人曰：「諾。」又相將行數武，插枝而去。某知二人為形家者流，急跡其插枝處，固己新購之業。留心識之，果十日其枝不枯，大喜。商之妻，將謀葬親，妻尼之曰：「吾儕小人，猝得吉壤，恐無德以堪之。君嘗言欲報翁德，聞翁所葬親地甚凶，將謀改葬，不如即以此穴相贈，我親附葬其旁足矣。」某曰：「汝言良是。但翁長厚，明言相贈，彼必不受，奈何？」夫妻沈思久之，某忽躍起，拊妻背笑曰：「得之矣。翁昔葬親，掘穴不深，我所目見。趁夤夜人靜，我兩人潛為遷葬，附親其旁，仍將舊穴填好，不使翁知，不亦可乎？」妻曰：「善。」遂如言部署訖，而翁果竟不知也。越歲，相國生，以年少登科甲、躋顯秩。翁年期頤，矍鑠異常。每春秋展祭，尚在舊穴，凡精形家術者，皆謂此地子孫不當發跡。又有為翁謀者，謂某之某地最吉，如改葬，莫善於此。翁亦甚欲之，以前事恐某介意，反赧於啟齒。後另擇數處，皆云不吉。不得已，托人風意於某，某笑曰：「若然，則小子已代翁改葬久矣。」遂宛轉向來人告其巔末，使轉達翁。翁感激往謝，酬以重金，不受。再延形家相之，僉謂封拜之地。乃伐石封墓，氣象益尊。不數年，相國入閣，果如形家言。<br />
　　里乘子曰：此金鐵杉太守為予言者。諺云：「陰地不如心地。」觀陳封翁之遇族子某，所謂陰德者非耶？若某者，亦可謂善於報德者矣。聞某親附葬其旁，至今子孫亦甚藩衍，且多殷富。在翁與某，一則施德不望報，一則受德不忘報，兩賢相遇，皆足以風世。<br />
　　劉封公<br />
　　山東諸城劉封翁，素饒於財。值歲荒，鬥米千錢，民不聊生。封翁計：「擁厚資，饑民未必甘心坐視而不發難者。」遂決意毀家救荒，活人無算。後其子文正公統勛、孫文清公墉，相繼為宰相；曾孫文恭公鐶之，官至尚書。仕宦科第，至今不絕。僉謂為善之報。<br />
　　里乘子曰：封翁決意毀家救荒，可謂卓識。向使封翁當日稍事慳吝，其家業亦未必能保，反得為富不仁之名。由是觀之，人不亦樂得為善乎哉！後直隸寶坻李封翁毀家救荒，大略相同，子孫科第仕宦，亦一時稱盛。<br />
　　程太封公<br />
　　江西新建程太封翁，性耿介，躬耕自食其力。娶太夫人某氏，井臼親操，雍雍然有梁孟、鮑桓之風。後家道日裕，夫妻力行善事。所制升斗，俱有復底，糴則加板一層，糶則去之。晚年盈資累萬，兒孫繞膝。雙慶古稀，是日，戚黨畢集，太夫人受賀畢，忽入房端坐，仰藥而逝。時方暑月，舉家悲泣，惶恐無措。以天熱不能備禮，草草殯殮；又慮被人口實，倉卒葬於由隴。後有形家過其地，見之，歎曰：「此吉穴也。必熱葬易於得氣，子孫發祥乃速，且貴不可言。」不數年間，其孫晴峰先生矞彩，辛未進士，官至兩湖總督；憩棠先生楙彩，甲戌翰林，官至浙江巡撫；霽亭先生奐彩，庚辰翰林，官至江蘇藩司，兼攝巡撫。其他曾孫，科第仕宦，至今不絕。益服堪輿之言不謬。憩棠先生巡撫吾皖時，予館於署中，親為予言之。<br />
　　里乘子曰：予嘗謂，天生吉壤，非福德兼隆者不能享；如葬不得法，即發祥也亦不速。程太夫人伉儷甚敦，子孫賢孝。向使非變出意外，其家決不肯草草殯殮，倉卒葬於田隴。可見其仰藥時，正天之促其享此吉穴，且使葬之如法也。吁！吉穴詎可妄求哉！<br />
　　倪封公<br />
　　吾皖望江倪封翁，為濂舫方伯之父，次郊大令之祖也。嘗客金陵。有星者善觀氣色，決吉凶，百不失一。相公之面，謂氣色晦暗，不出一月壽終，促早歸部署，遲則無及。公聞之，心甚怏怏，急買舟歸。過蕪湖，　舟江滸。薄暮，登岸野眺，見一少婦抱嬰兒，垂涕臨江，意欲投水。公問：「汝何人？欲尋短見？」婦拭淚曰：「妾生不辰，良人嗜博，昨賭敗，將鬻妾以償博徒。妾上難捨慈姑，下難拋幼子，輾轉思維，不如一死。」公問：「身價幾何？」曰：「言定二十千矣。」公曰：「此亦細事，汝第抱子回家，我明早攜錢給汝夫償債可也。」婦猶豫不信，公指江為誓，並問姓氏及里居甚詳。婦具告之，拭淚叩謝而去。公歸舟，戒榜人勿遽解纜。天明，懷數十金，訪至婦家。婦正盼望，見公至，大喜，顧謂姑曰：「此即江乾所遇善人也。」公急命其夫遍招博徒來，為償其資，且戒以後勿再與其夫同局，免致夫妻分離。僉諾諾，連聲稱歎而去。公又出銀三十兩付其夫曰：「此給汝，聊為生計。汝好為之，一家數口庶不致凍餒。汝婦賢孝，予愛而敬之，不揣冒昧，願寄為吾女。予歲常上下往來，過此，必來問訊，有無尚可相通也。」一家聞之，環拜地下，叩公姓名，以便屍祝。公笑曰：「久自知之。」後，公過蕪湖，必往探之，舉家奉公如神明。其夫已戒賭，善權子母，居然小阜矣。越歲，公再如金陵，訪星者，詰其言何不驗。星者見之驚曰：「公陰騭紋滿面，不惟延壽，後福且不可量。」問：「別後作何善事？」公殊茫然，默思：「豈即蕪湖救婦事乎？」再十二年乃終，年已將八十矣。次郊大令為予總角交，嘗歷歷言之最詳。<br />
　　里乘子曰：淮陰侯謂：公，小人也，為德不卒。觀倪封翁，既為償博資，又給銀使為生計。然則為德能卒，斯真君子矣。越歲，星者再見公，驚謂陰騭紋滿面，不惟延壽，後福且不可量。諺云：「相隨心變。」　其然乎！<br />
　　李封公<br />
　　吾皖合肥李玉泉封翁文安，道光戊戌進士。生平篤於天性，躬行君子也。官刑部提牢時，例各囚每飯一勺。公散飯，必期滿勺，生熟必親嘗之。又自捐米煎粥，以濟晚飯。後收到人犯，獄中瘟疫易作，公懇切為文禱於神，囚病俱起，又預製藥材以濟急。夏，則捐頒蒲扇；每秋，各司捐棉衣，公於每所更添棉被十二件，以備病犯發汗養病之用，種種善事，不可枚舉。公著《愚荃》、《敝帚》二種，上卷《貫垣紀事》，下卷《村居雜景》，每事各紀七絕詩一首，予多採入詩話。而《貫垣紀事》一卷，不惟可備掌故，而後之人踵而行之，功德真非淺鮮。所謂哀矜勿喜，好生之德，洽於民心，封翁有焉。<br />
　　里乘子曰：聞之蕭山湯敦甫相國云，凡事實事求是，即是為聖、為賢學問。觀李封翁官提牢時所為，真可謂實事求是矣。由是推之，其平日居心行事可知，似續顯貴，方興未艾，其所由來者，不信而有徵乎？<br />
　　葉封翁<br />
　　吾邑葉封翁鳳奎，生性孝友，慷慨好施。母抱痼疾，手奉湯藥者，五年如一日。弟客塞外，乃短衣匹馬，出關覓之，手足把晤，歡喜過望。兄宦蜀，無嗣，僅一女，卒後，所遺宦囊頗充，一以付女。或謂宜少留作歸柩資，公謝曰：「女為兄鍾愛，何忍較錙銖，傷骨肉情耶？」遇親友貧者，不吝推解。有商緩急者，必輾轉稱貸以應。坐此，負累積千金，篋券盈寸，人甘心負約，輒焚去。方壯年，以事泊鎮江，見鄰舟一少年色慘變，手持碗飲泣。詰之，哭曰：「家姑蘇。從親故丐數金，被盜路絕，只合仰藥死。」公奪擲江中，招之同歸，為措資使還。生平好善不倦，多類此。今公之長子樹南，官湖北知縣；次毓桐，己未進士，官吏部文選司主事；次樹棠，即選教諭；次湛元，辛酉副舉人；次毓榮，乙丑進士，官工部屯田司郎中。予昔游蜀，公視如子姪。予又與諸郎君交如兄弟，故得備聞公懿行云爾。<br />
　　里乘子曰：葉封翁存心忠厚，見人之急，不惜轉為稱貸以濟之。篋中借券恒滿，負約者甚多，亦不與較，以故，寄居蜀中數十年，受累不少。予昔游蜀，翁日就談鄉前輩事，娓娓不倦，真不愧先正典型。此摘挺生吏部所選翁行略中數事，其居心待人，亦可概見矣。<br />
　　黃勤敏公<br />
　　乾隆某科，當涂黃勤敏公名田鉞，入闈，坐某字第一號。薄暮，見號門外一女郎頻來窺覷，訝之，以文場那得有女子至此？試危坐以覘其異。更柝初報，女來益數，似欲進號而不敢者。公素有膽略，迫而察之，果一女郎，亂頭粗服，而姿色妖麗，頗帶怒容。心知非人，因大聲叱問：「何處妖魅！到此何事？」女歛衽頻蹙，曰：「妾抱沉冤，請命於帝，特來尋第幾號某生索命。尚書公請賜垂憫，毋阻妾路幸甚！」公念某生為同鄉社友，倘放女去，性命休矣。又以女稱己尚書公，膽益壯。遂謂女曰：「某生係我故人，有何負汝？盍為我言之。」女腼然曰：「妾某氏，父佃生田，徵租嘗至妾家，屢以游語挑妾。會生失偶，指天信誓，聘妾為繼室，決不相負。妾信為真，苟且從之，來往年餘。屢促通媒妁，但漫應之。妾既體孕，又力促之，生遂絕跡不來，且論婚某氏，置妾不齒。無何，妾將分娩，父詰知其由，往告，生堅不肯承。父歸訶責，妾力疾自踵生門，將面詰之。生預戒門者，拒勿為通。妾進退無歸，乃投繯死。」女且泣且訴，並曰：「人孰無情？似此薄情郎，誓必報之！」公曰：「汝言固是，然冤宜解不宜結。論生負心，不特汝銜恨九原，即聞者亦無不髮指。但係我友，又不忍坐視不救。我今善籌一調停之法，必使服汝心，汝肯從否？」女曰：「公試言之。」曰：「汝與生以怨終，固以恩始。生固難宥，汝須念當初恩好，姑寬一線。當令生對汝書券，約定場後負荊，詣汝父請罪，仍定翁婿，並請汝骨歸葬祖塋，冊為繼配。所娶某氏，生子先祧為汝子；某生倘貴顯，誥典當先及汝。並請高行僧道，諷經超度。似此，庶可稍紓汝恨，汝意云何？」女俯首沉思良久，曰：「妾當一遵公命，但未免僥倖薄情郎矣！」公乃呼生至。驟見女，翼公肘下，駭欲死。公先數其罪，次具道其調停之法，問生允否，生擊齒諾諾，連聲應曰：「謹如公命。」並向女叩首乞恕。女麾令起，曰：「君休矣！非遇黃公，妾與君一重公案，不知幾世方能了結也！」場後，公恐負女，督生往農家訂翁婿，其餘一如所約。是秋，公與生俱捷。後公官大宗伯；某生官至河帥，女封夫人。<br />
　　里乘子曰：某生薄情已甚，鬼之臨場索命，原是應得之罪。幸遇黃公為之調停，竟叨宥恕，鬼始終可謂多情矣。或曰：「某生福命好，所以能遇黃公力為調停，雖鬼極厲，亦無如何？」予曰：此究是某生僥倖而免，向使不遇黃公，又將奈何？即遇黃公，而袖手不為調停，又將奈何？福命雖好，可恃乎哉？況福命有不能盡如某生者乎？文人薄倖，今古甚多，每屆臨場，無不獲報。少年聞此，亦當有以自警矣。<br />
　　張叔未先生<br />
　　嘉興張叔未先生廷濟，乾隆丙午秋試，僑居武林。故事試期，多有攜雜物踵各寓求售者。某甲至張寓賣貨，去時遺布帕一，內裹番鏹十餅，先生見為同寓某生拾去，默識不言。少選，某甲踉蹌來尋，意甚倉皇，詢之某生，怒唾其面，以為誣己，將糾眾縛而鞭之。先生急出排解，且謂甲曰：「而物固吾所拾，業將去市物，而勿妄誣人也。」以好言勸慰某生勿與甲較。復自解囊，如數付甲。甲大喜，感激叩謝而去。先是，甲父以株連逮係，得番鏹廿餅便可釋歸。甲稱貸戚友，僅得其半，餘俟售物以足其數。自計失鏹，父罪莫釋，則己亦不欲生，蓋將問諸水濱矣。乃是科先生發解。越六十年道光丙午，其子慶容字稚村，亦登賢書第一。士林榮之。<br />
　　里乘子曰：叔未先生博學能文，儀徵相國阮文達公極所賞識。予弱冠游浙，猶及見之，時先生年已逾七十，身頎而長，白髯垂胸，語言和婉，望而知為有道之士。即此一事，亦可知其胸次超拓，迥異恒流。夫以番鏹十餅得兩解元，似此便益，誰不願作？但苦臨時吝財難捨耳。或曰：「造物弄人甚巧，安知是科非同寓生解首，暗中即坐此事，竟為先生奪去乎？」予撫掌笑曰：「信如君言，以天道斷之，固應若是。」<br />
　　姚孝廉<br />
　　吾邑姚孝廉某，耿介醇正，誠篤不欺。某科秋試，苦無資斧，試期既迫，無所為計。忽夢父責其何不赴試，姚以無資對。父曰：「上帝以汝為人不苟，今科應予一第。我三日內於東門外紫來橋下，賜汝元寶一枚。汝勿憚勞苦，連日昧爽，自往覓取，勿使旁人拾去也。汝須謹識勿忘。」姚寤後，初以為妄。甫交睫，又夢父來，責其違訓不孝，詞色甚怒，醒而異之。計姑往覓，即不得，何害？有糧胥某甲，素善掊克，家於東門，苦熱早起，窺姚連日經過其門，蹀躞徬徨，不解何故。試叩之，姚附耳遂以夢告，且曰：「今已二日矣，明晨尚須一往，知君無須此戔戔，故敢相告。得否不可知，但須秘之，勿貽外人笑。」抑亦慮其攘奪也，堅囑再三而別。甲竊腹嗤其迂，遂以錫鎔元寶一枚，將送置橋下紿姚，以供一噱。適有友來訪，猝藏匵中。友去，匆匆攜置橋下。詰旦，又瞰姚踽踽然出東門去，須臾而返，喜容可掬。甲戲低聲迎問曰：「今晨可得寶否？」姚點首笑曰：「得之矣。」甲戲相賀，益腹嗤之，因密遣人，伺姚歸作何部署。少選，覆命曰：「姚不知何處得一元寶，業兌錢若干，半作家用，半作川資，定於明日買舟赴試矣。」甲大駭，試啟匵覘之，則錫寶依然尚在也。急詰紀綱，則曰：「昨曾收某戶納糧元寶一枚，置匵中，公未見也耶？」甲瞪目頓足叱曰：「豎子誤我矣！奈何！」蓋甲啟匵取贗鼎時，初不虞內有真鼎，而誤攜以去也。急往姚處細告其由，且索返璧。姚讓之曰：「我以公長者，故敢質言相告。今乃飾詞詐索，何無賴也！」甲語塞。姚是科果領鄉薦。<br />
　　里乘子曰：姚孝廉平日為人，只「耿介醇正、誠篤不欺」八字，天固已嘗佑之矣。觀其對糈吏附耳密告所夢，亦可見其坦率。乃某甲戲弄腐儒，方自喜其得計，不知己方戲弄人，而天即藉之以戲弄己乎？吾邑當承平極盛之時，凡糈吏之居室衣食，務極奢華，享用過於王侯，揮擲阿堵物如泥沙然，不甚愛惜。將此等不甚愛惜之財以濟寒酸，最為得當。吾尤笑某甲誤真為贗之後，公然往索返璧，呆蠢極矣。嗟乎！造化默相正人，騙罰狡吏，亦何巧哉！<br />
　　某公分校<br />
　　某公分校禮闈，夜閱一卷，文甚平庸，方將棄置，忽聞窗外誦云：「火樓火，裸婦躲，狐裘裹，秉燭達旦，爾與我。」聲甚宏朗，怪之。復取前卷細玩，真無佳處，又棄置之，窗外誦如前。三置三誦，異而伏窗窺之，見一偉丈夫，赤面長髯，類世所塑漢壽亭侯，後隨一女子，徘徊月下。知此卷必有盛德事，爰加評語呈薦，並將所聞所見，婉達主司。主司夜閱其文，頗不愜意，而窗外亦聞有朗誦前語者，窺之，果如某公言，遂拔殿一軍。榜後，其人謁見房師，公謂：「吾之所以取君者，以德不以文。君究竟作何盛德事？」其人答言：「無有。」公因述所見聞，其人恍然歎曰：「是矣。先是計偕北上，舟泊村市。會市有火災甚烈，時已夜半，聞有人踉蹌上舟，啟戶視之，見一赤體婦人，蹲伏暗陬，羞慄堪憐，乃脫狐裘，擲使遮裹，呼入船房避寒。婦人固少艾，問知其夫亦係孝廉，益敬而矜之。秉燭達旦，呼輿送歸。夫以跡涉可疑，頗相齟齬，且逼令大歸。以試期既迫，匆匆解纜，後事不知如何？意者今科僥倖，其以是乎？」言畢，坐間一同年生，崩角在地，感且泣曰：「吾過矣！吾過矣！吾即夫夫是也。微君言，疑團莫釋。今而後乃知世間真有狄梁公，而天道之果不爽也。」公聞之，撫掌稱贊，謂：「非盛德君子，焉能若是？」乃命兩生締交，歡逾骨肉。後同年生旋里，喜迎婦歸，遂為夫婦如初。<br />
　　里乘子曰：其人與夫夫出自同門，又同時謁師，足見造物暗中聯絡之巧，何嘗憒憒？即味神所誦之語，質樸大似古繇詞，斷非凡人所可擬議。<br />
　　鄉場顯報<br />
　　道光乙未科湖南鄉試，某生寫七律一首於卷上，曰：「千里來觀上國光，卷中潛被火焚傷。半生只為淫三女，七屆誰憐貼五場。始信紅顏為鬼蜮，悔從黑地結鴛鴦。而今敢告青雲士，休道殘花豔且香。」聞此生在闈得狂疾，尋卒。又浙江丁巳補行乙卯壬子兩科鄉試，一生入闈，在號壁題二絕句，擲筆大叫一聲而絕。詩曰：「記否花陰立月時？倚欄偷賦定情詩。而今觀試秋風冷，露濕羅鞋君未知。」「黃土無情玉骨眠，可憐歡意杳秋煙。何須更織登科記？修到鴛鴦便是仙。」此兩生事，皆劉小馨司馬親見者，書以告予。少年子弟，當以為戒。<br />
　　里乘子曰：福州梁敬叔觀察《勸戒續錄》亦載前條，係湖南甲午科事。又後一條，林若衣大令云，浙江女鬼，係山陰張細娘。<br />
　　吾鄉張生<br />
　　吾鄉張生，巨族也。少美風儀，才華豐蔚。甫成童，入邑庠，長老均以遠大期之。父為金匱縣令，生隨任讀書，下帷攻苦，自謂科名可拾芥視之也。縣紳有某公者，典學時，以賕敗，令奉檄率弁役籍沒其家，生亦偕往。紳有名園，擅花草竹木之盛，亭台池館，接構極工，生乘間一遊。正流覽間，瞥見及笄女郎稱娖入山洞去，意其身藏珠寶，亟躡跡追之。既入洞，以袖拂女郎面，諦視之，蓋絕色也。心動，迫與求合，女怒叱曰：「汝何人也？我乃某紳之女，汝敢犯也耶！」生冷笑曰：「汝某紳女，豈不畏我張公子耶？汝父有罪，我知汝身藏珠寶，得失在我掌握，汝敢不畏我耶！」女益怒曰：「我聞，罪人不孥，經之訓也。縱父有罪，何預我事？即身藏珠寶，一弱女子能藏幾何？況身藏之物，法所不禁，汝又將奈何我耶！」生恨其語不遜，勃然怒曰：「汝謂我奈何汝不得，我偏要奈何汝！看汝又奈我何也！」乃叱眾役褫去女裳衣，並緩內重私小結束，且褪及行纏，幾至不留一縷，見女胸乳菽發，肌白如玉，竟體所藏纏臂金及他珠寶無算。生拊掌大笑，搜掠罄盡而去。女羞忿啜泣，遂投繯死。越歲秋試，生入闈，各藝草甫畢，將秉燭繕真。忽聞窸窣聲，見一女子搴簾入，視之，即紳女也。大驚，攜卷踉蹌欲遁。女搖手，嫣然笑曰：「輕薄兒，何其怯也？妾非禍君者，何遁為？」生察其意不惡，心稍壯。叩其來意，女笑曰：「君畏妾，豈以前事未能去懷耶？以前事論之，君固愛妾，非有他意，可惜妾命薄耳。妾不幸枉死，命也，於君何尤？且稽君冥籍，前程遠大，感君愛妾私意，特來預賀，今科必中魁選。惟首藝中權遣詞尚未妥適，必如此修飾，方為完璧。」生細思之，良然，果如女言，重加改訂。女並為斟酌數字，始稱盡美盡善。女笑曰：「得之矣。二三場好自為之，但求無弊，便可高枕坦臥，靜聽捷音。妾去矣。」歘然遽逝。生悵然神癡者久之，深感女意，又自悔前事孟浪，未免薄情太甚，然已無可如何矣。及揭曉，果中經魁。時生父已罷官家居，聞生闈中事，竊幸女不念舊惡；既得捷報，老懷愈增快慰。賀客閼門，樂不可支。獻歲即趣子束裝，計偕北上，以謂指日可作老封君矣。生去不數日，乃翁日晡假寐胡床，倏見女子披髮伸舌來前，怒容滿面，戟手指而詈之曰：「老賊尚在此夢夢耶！汝子乘人之危，無禮於妾，致死非命。汝初既失義方之教，後又無悔過之心，猶癡頑無恥，妄想作老封君耶！妾在闈中，非不能索汝子之命，然等閒措大，猶不足以大傷厥考心，必令其小有得意，使老賊快慰之餘，愈生奢望，然後妾乃得而甘心焉，則厥考之心傷矣。實告老賊，汝僅此子，妾稽其冥籍，秩居極品，壽臻期頤。妾請命於帝，已罰削殆盡，許妾於蘆溝橋旅次報仇泄忿矣。汝尚夢夢，妄想作老封君耶？」遽前批其頰曰：「汝如不信，不日當有好音至矣！」其父驚覺，知其不祥，亟遣使兼程追生歸。使至中途，見傔從已扶生柩南旋，果於蘆溝橋旅次自經云。乃翁聞信，怨懊自撾，鬱鬱不樂，尋卒。其嗣以斬。<br />
　　里乘子曰：初女與生抵牾，其言理直氣壯，生稍有天良，即當引咎自責，謝過不遑。乃惡其不遜，窘辱不留餘地，反拊掌大笑，自鳴得意，是誠紈　惡少之所為，豈復成讀書君子哉！致女飲恨枉死，其不能甘心於生也審矣。「乘人之危」四字，誅心之論；訂生爰書，可謂鐵案。顧女欲報怨於生，先乃顯斥其父，良以生之輕薄，必其父平日驕縱怙惡，有以釀成。所謂「初失義方之教」，「後無悔過之心」二語，又是老吏斷獄，以此歸咎，乃翁雖百喙不能辭責。女言「汝僅此子」四字，最為刺心；且告以冥籍云云，更屬惡極。意謂汝子前程遠大，非尋常措大可比，姑令小有得意，以為明效；然後於乃翁妄存奢望時，下一辣手，使老懷快慰，樂不可支者，轉而傷心怨懊，鬱鬱不樂以死，且斬其嗣，報亦慘矣！觀女闈中紿生之言，玩弄孺子，直同兒戲，的是妙人；但不知蘆溝橋旅次報仇泄忿時又作何狀，想必另換一副面孔，不似前嫣然含笑矣。惜張生一去，不能起於九原而問之也！此事予兒時即習聞之，晤我友張南耕大令光甲，詢之良然。大令與生同族，並言其領鄉薦時，年才十有八耳。<br />
　　張玉常觀察<br />
　　吾鄉張玉常觀察曾颺，大學士文端公曾孫，少司空諱廷　之孫也。未達時，赴金陵秋試，舟次牛渚，見上流一女屍，赤體浮水面。觀察惻然，亟命榜人援置岸上，以紅氍毹裹之；又出錢市棺，殯瘞義山，樹碣識之而去。是科，房官某公與典試官在闈，每夜閱卷畢就寢，甫交睫，即見一紅衣女子立帳外，口誦「且士林有氣節，而後朝廷有功名」二句。及閱觀察卷，開講恰此二語，首題乃「憲問恥，子曰：邦有道椸」也。房官、典試官俱竊異之。閱其文，通幅稱是，意是名手，且係盛德君子，故一經呈薦，即拔冠多士。既揭曉，房官、典試官話及前夢，彼此相符，歎為奇事。及觀察謁見，俱以所夢詢之，觀察沈思良久，意是葬女一事，因具以告，始各恍然。<br />
　　里乘子曰：似此等善事，所謂易如折枝，人人能為，乃守錢奴視若無睹，誠為可歎耳。張南耕大令言，先是有懷寧縣宿儒趙汝諧者，前科落第，以來歲有慶榜，決意不歸，僦居蘭若，下帷待試。徐夕，夢至佛殿，聞數人聚語，姑伏暗陬偵之。聞一人言：「明秋江南鄉試，未審名數定否？」一人答曰：「定矣。」曰：「十八魁何人也？」曰：「第一名解元，桐城縣張曾颺。」後曆數至十八名，其第九名則係趙名，心竊喜之。又聞問曰：「闈藝何人所擬？」答曰：「擬者係方望溪先生及某某諸公。」曰：「頗識之否？」曰：「頗能識之。首藝題『憲問恥，子曰：邦有道穀』。」乃歷將所擬十八魁文一一朗誦畢。趙澄心定神，一一默識。忽聞寺中鐘鼓聲，驚覺，見東方已白。詫為奇夢，亟披衣起，濡筆默書第一名文，卻一字不復記憶，惟記得第九名一篇，姑錄藏行篋，以觀後驗。及入闈，果是此題，趙大喜，爰走筆錄就，時號門未開，不能交卷，偶至第幾號，見其人正繕首藝，以後二比有出無對，思索殊苦。趙覘卷面籍貫姓名，恰是桐城張某，又窺其文，前幅果即夢中所聞第一名之作。以有所觸，後幅遂復記憶。因撫其人肩曰：「公何思之苦耶？」其人怒曰：「我自苦思，干卿甚事！何相嬲也？」趙笑曰：「公請息怒，此文小子彷彿識之。」索筆一揮而就。張讀之，愕然曰：「公何由知我心也？頃構思正復如是，但苦未就耳。」趙附耳密以夢告，並戒勿泄，張亦竊喜。揭曉，果然。兩人由是訂交，較他同年，情誼倍覺親厚云。由此觀之，足徵科名自有定數，豈人力所能為耶？<br />
　　餘鏡湖太史<br />
　　咸豐己未秋，粵寇尚竊據金陵，暫借浙闈，舉行江南鄉試。婺源餘鏡湖太史鑒，時為諸生，寄居如皋，資斧無措，幾不能應試，賴各友醵助，始克束裝就道。將至浙省，停車河畔待渡，見前舟渡人甚多，半是赴試者，中流大風驟起，溜疾舟重，遂致覆溺。太史惻然，亟以手指車大聲呼曰：「我帶路資甚豐，有能援一人上岸者，酬白金百鎰。」瀕河居民多習泅水，時方秋獲，農人貪財，咸輟業從田中趨至，爭脫衣下河，將所溺之人盡拯置岸上，俱慶再生。眾向太史索酬，太史又笑指曰：「我資具在車上，爾曹自取可也。」眾展其襆被，惟銅錢十餘千文；又啟視箱中，則舊衣數襲、破書數本而已。眾索然失望。問曰：「君資何在？」曰：「我資具在此，不汝欺也。」曰：「然則一人百金之說何謂也？」太史笑曰：「我姑妄言之耳。爾曹如謂我食言，所拯諸人具在，生死惟君，既援之上岸，再推之下水如何？」眾嘩然曰：「君傎也耶？天下只有救命，那有戕命之理！」太史笑曰：「若然，爾曹即當行一善事，請不必再較錙銖矣。」遂取錢十千給眾曰：「戔戔薄敬，聊以塞責。」眾相視無可如何，瓜分其錢而去。是科，太史登賢書第一名。此亦張南耕大令為予言者。<br />
　　里乘子曰：大令並言，太史素抱不羈之才，兄升，字見龍，幼舉武孝廉；其封翁正行先生，精越人術，僑居如皋四十餘年，為人治疾，遇貧窮者不惟不責謝，且施藥餌，歷久不懈。即此，陰德不小，彼蒼能不默有以報之哉！觀太史倉猝應變，指車一呼，眾人云集，似此急智，亦人所難及；況傾資分貺，毫無吝色，謂非豪傑之士乎？宜其弁冕賢書而簪毫詞館也。<br />
　　甲乙偕試<br />
　　甲與乙偕赴秋試，襆被同車。日暮失路，見前有茅屋數椽，因往叩門，聞內哭聲甚哀。久之，哭聲甫輟，一老婦篝燈開門，問：「客胡為者？」甲乙以失路借宿告。老婦曰：「我家無男子，屋又湫隘，奈何？」甲乙懇曰：「但假容膝地，得免露宿，受惠不淺，他無求也。」老婦曰：「既不嫌褻，敢不如命。」甲乙大喜，命僕解裝，同隨老婦入，展被於地，將坐以待旦。乃問老婦：「姆家男子何往？頃聞哭聲，何哀之深也？」老婦歎曰：「亡夫亡兒，俱為諸生，頗負微名。前歲大疫，不幸相繼而逝。今將服滿，孀婦難以存活，況亡人去世時，殯殮絀資，不無債負，不得已將兒婦改蘸。昨甫有成說，姑婦難分，是以哀耳！」甲乙聞之惻然，問：「身價幾何？」曰：「已說定白金四十兩，擇日人財兩交矣。」曰：「汝婦畢竟願守願去？」老婦泣曰：「我婦素賢孝，如願去，不待服滿矣！今實逼處此，難再遷延，那得不悲！」甲乙又問其父子姓名，知無虛妄，不勝太息。因附耳籌議，謂老婦曰：「我二人敬汝婦賢孝，又憐汝姑婦難分，願贈白金四十兩，免汝婦改蘸，何如？」老婦聞言，襝衽伏地，泣謝曰：「若此，恩同再造，結草莫報。」甲乙急掖老婦起，啟篋出金，如數付訖，天明興辭而去。時七月中旬，新秋殘暑，晴雨不時。一日晡後，暴雨如注，薄暮始霽，泥淖，車艱於行。方躊躇間，月出東山，皎若晶鏡，路傍有一小屋，門外二人徘徊，若有所待。見甲乙至，拱手前迎曰：「兩先生辛苦哉！如不嫌蝸居，敢請稅駕。」甲乙就視，前一老者，蒼髯垂胸，年可五十許，後一少者，年約三十以來。亟與為禮，曰：「吾儕正苦棲止無所，荷長者高誼挽留，感甚！惟倉猝干擾，未免太率。」老者曰：「二公休得謙讓，蝸居狹陋，勿罪為幸。」遂肅客入。屋止一楹，東西對設二榻，餘無長物。命僕解裝宿西榻，請甲乙展被東榻。賓主席地環坐，老者命少者出酒餚列地上，笑曰：「執炊無人，暮夜不能舉火，有屈先生冷啜，殊愧人也。」甲乙謝曰：「天氣尚暖，冷啜何礙？」彼此酬酢，談笑甚歡。甲乙叩問主人姓名，笑而不答。少選，月至中天，明河橫練，老者笑曰：「良夜逢嘉客，悶飲殊屬無趣，兩先生志切觀光，何妨各擬三藝，以消良夜？」少者曰：「諾。」爰出紙筆，拈四書題三，強甲乙同作。甲乙構思頗苦，見老者少者走筆風馳，頃刻三藝各就。老者匯付甲乙曰：「我二人遁跡荒郊，不談此調久矣。草草急就，敢求斧正。」甲乙讀之，歎為傑作，自愧不及。老者曰：「夜將闌矣，兩先生請少寐，以待明發。老夫亦倦欲眠，不能久陪矣。」言畢，與少者枕藉地上，倏已熟睡。甲乙以行路勞乏，一偃仰便入黑甜。無何，僕醒，見己身與甲乙各臥厝柩上，大驚，亟呼甲乙起，互相駭愕，拂視前和，書有姓名，蓋即老婦之夫若子也。心知有異，喜夜作各藝俱在，分藏篋中。入闈，果此三題，錄之，果同中式；春闈，復聯捷成進士。甲乙不忘鬼德，又各饋老婦百金，並為其子婦請旌於朝，以表賢孝焉。<br />
　　里乘子曰：鬼知報德，足徵杜回結草之言不妄。此定遠方芷春茂才為予言者。芷春並能歷舉其姓名，惜予不復記憶矣。<br />
　　林妃雪<br />
　　熊生瑞縹，字凡葊，姑蘇太湖廳人。性倜儻，容止甚都。讀書鄧尉山中，冬夜，漏二下，霜月滿天，清輝皎潔，顧而樂之，徘徊忘寐。忽聞管弦聲，抑揚盈耳，若遠若近。信步跡之，數武，見深林中樓台窅靄，氣象壯嚴，石獸當門，雙扉未　；堂皇燈燭輝煌，人影幢幢，往來蹀躞。潛躡足，次且入內，伏窗竊窺，一美人宮裝上坐，年可三十許；右側坐一美人，齒亦相等，著淡黃綃衫，手彈箜篌；聯肩坐一美人，年二十以來，著蔥綠水雲之裾，兩腕約金玉條脫，手擫玉笛；對坐一美人，衣絳綃帔，年可十七八，鬢邊貼翠鈿，輕拍牙板，疾徐中節；其餘滿堂姝麗，年皆二十上下，列坐傾聽，所衣各色不同，類皆輕綃軟縠，更無一人著羔狐者。竊怪時方苦寒，何不畏冷？少選曲終，上坐美人贊曰：「南昌夫人古調獨彈，一洗箏琶俗響，我輩何幸，聞所未聞。」黃衫美人謙曰：「三日不彈，手生荊棘，蒙賢妃謬贊，更覺可羞。」東坐一美人，著藕色五銖之衣者，笑曰：「夫人曲奏雅，毫髮無憾，惟羅夫人笛聲入破，稍滯半板，賴貴主靈心妙腕，巧為偷聲，不然幾難合拍。意者心念羊生，神移手澀耶？」上坐者笑曰：「欲加之罪，何患無辭。似此吹毛索瘢，得勿令夫人齒冷？」著蔥綠者歎曰：「妾當日不過念羊生尚有仙骨，不惜以一粒金丹度其出世，固無他事，一經慧業文人嘵嘵饒舌，遂不覺輕薄殆盡矣！」西坐一衣青綃褂者笑曰：「姊姊與羊生一段因緣，尚屬形跡可疑；尤可笑者趙師雄小子，偶然醉寐，夢中便妄生幻想，若非翠羽喚醒，又要造出幾許黑白矣。」東坐一衣紫羅襦者笑曰：「師雄僅托於夢，猶不敢公然唐突；惟有老逋無賴，判將一種清寒骨，老氣橫秋，硬呼我輩作妻，不尤令人噴飯耶！」滿堂大笑。上坐者曰：「卿等亦不必過於惡謔，我輩伏處山林，亦全賴好事文人品題渲染，聊為林下生色。況神仙眷屬，自古盡多，固無足怪，但今夕快聆妙緒，閨閣情形，未免畢露，倘屬垣有耳，不又傳為談柄耶？」乃命侍兒出　戶。即有麗婢三五輩持燭聯袂出，瞥見生，驚呼：「有賊！」內問：「何在？」群婢前推後挽，將生擁跽堂下。上坐叱問：「何處狂生？夤夜偷覷人家內梱，罪該萬死！復有何說？」生幸近群美，自賀死得其所，因從容自陳邦族，叩稱實係誤犯，罪知不赦，但求賜死。著淡黃衫者叱曰：「既係秀才，定知守禮，論汝罪在不赦，姑唸書生無知，賢妃愛才，汝如能擬庾子山《詠畫屏風》詩第一首，稱妃旨，我輩當為緩頰。」生不假思索，即次元韻，口占以應曰：「仙境四時春，梅花堪結鄰。顧影隻自賞，索笑豈無人？綠萼鏡中　，紅英醉後唇。碧天霜月淨，輝映增精神。」群美同聲贊其敏捷，且謂子山此詩，即唐人五律之祖，和詩雅近初唐，足以贖罪。上坐者笑曰：「始以君為風狂兒，不謂竟是風雅士，休怪孟浪。」乃命生起，賜坐。生三讓，然後就位。上坐者曰：「既遇嘉客，不可無酒。」乃命設三席，獨坐生於東席，中西兩席，群美環坐。生默數共十有五人。遍添鬆明，照耀如晝。頃刻水陸雜陳，凡龍肝麟脯、水桃火棗之屬畢具。行灑侍兒，靡不佳妙。唯肴酒皆冷，酒入口，寒沁齒牙，而甘芳異常，下嚥頓覺肺腑清爽，肢體舒泰。生量素宏，連飛十數觥，眾賞其豪。上坐者命各拈經史中「梅」字流觴，禁用唐以後詩詞，生屢犯令受罰。又問：「古以梅為氏者誰先？」或曰：「梅宛陵。」或曰：「梅福。」或曰：「梅鋗。」生謂：「殷大夫梅柏諫紂炮烙死，當以此為最先。」眾謂：「稗官不足信，應倍罰。」生爭見《路史》，眾謂杜撰，因滿引一大鬥，促立飲，生不得已，一飲而罄，眾益豪之，約輪流把盞。接坐一女郎，著淡白綃衫，年可十五六，齒最稚，時已微醺，笑靨雙渦，目波剪水，色尤嬌豔，最後把盞。生故辭讓，久之接盞，陰捎其掌。女郎一笑，盞墮地，砰然有聲。四座大嘩，謂應罰十爵。生避席曰：「鯫生幸叨寵遇，得預盛筵，不覺飲已逾量。倘再貪杯，必致失儀，敢辭。」眾不許。上坐命：「再盡三爵，而後罷席。」生如命飲訖。上坐者謂生曰：「妾自膺寶敕，管領花魁，伏處山林，久與塵世疏隔。不虞君忽涉玉趾，良非偶然。」因指白衫女郎，謂：「是兒與君固有夙緣，今夕良辰，合當遣奉裳衣，君其無辭。」生喜出非望，倉猝莫知所對，唯唯而已。尋命侍兒撤燭，送兩人歸寢，群美各亦告退。侍兒導生至東院，一月洞門，門內白石嵌地，其平如掌。歷階而升，循廊左轉，有屋十餘，椽楣上榜「暖香精舍」四字，復室曲房，連犿窱窌。室內圖畫滿架，鼎彝羅列，絕無俗玩。而青廬中，床奩衾枕，壹皆新制，一似咄嗟猝辦者。幾上燒樺燭如臂，壁懸吳道子所畫《嫦娥竊藥圖》，兩傍懸楊少師行楷一聯，云：「綠水鴛鴦芙蓉池沼，青春鸚鵡楊柳樓台。」旁設楊妃榻，有圍屏十二幅，前十幅係邊鸞所畫梅花，末兩幅係花蕊夫人楷書宋廣平《梅花賦》。時雖嚴冬，滿室盎然有春氣。侍兒拽扉既去，生叩女郎姓名，自言：「妃雪林氏，小字皚蕾。」問：「上坐美人為誰？」答：「為江妃彩蘋；彈箜篌者，乃神仙尉之夫人，即嚴陵外姑也；倚笛者萼綠華；拍板者壽陽公主。」其他一一稱述。生聽村雞已鳴，因趣就寢，相將入幃，備極嬿婉。覺一種奇香出自女郎肌膚，汗氣微帶酒醺，異常撲鼻，因問：「頃所飲酒是何麴糱，如此甘芳？」妃雪笑曰：「君真俗物。此酒乃彩百花之精，以甘露醞釀而成。上者為沆精，次者為瀣髓。頃所飲者，尚是次等；君若飲沆精，更不知顛倒何若也。」生不禁稱羨，歎曰：「安得一嘗沆精，願斯足矣！」妃雪笑曰：「君休妄想。沆精惟真仙可飲，俗人飲之，反傷臟腑，為害不淺。」生聞而大驚。固疑妃雪非人，為愛其美，又以其語言和婉，似非禍己者，遂亦不畏。因問：「卿所言江妃諸人，去今千百餘年，何得尚在？」曰：「江妃本黃姑之妹，上帝念其平日無過，且素愛梅，謫滿後，乃命司掌梅花。若妾等則各有所司，要皆歸其管領。以與君前世有緣，故蒙賜以逑好。」生笑曰：「信如卿言，是亦仙子無疑。小生幸近薌澤，樂而忘死，倘不及時細意領略，恐有日分離，悔之無及。」遂捧其頰而逐逐嗅之。妃雪低笑曰：「狂生囉唣矣。」晨起，問往朝江妃。妃謂生曰：「林妹妙齡慧質，妾所珍愛。今既遣事君子，可在此小住，俟梅花盛開，當召客為賀。」生頓首謝。生嘗閱室內藏書，各帙皆有牙籤編志甲乙，書名多目所未睹。內有百函，小篆署「天地心」三字，偶披覽之，皆備載古今梅花故實，並歷代詩詞歌賦，卷末以高青邱詩終。方循玩間，妃雪適至，問：「古人言梅如『鹽梅』『摽梅』，皆只言實而不言花。以梅花入詩，始自何人？」生曰：「卿忘也耶？前小生所擬庾子山詩，即詠梅花之始。」妃雪笑曰：「卿休矣。子山以前，不已有陸凱、鮑照耶？」生辨曰：「不然，詠梅花要以《葩經》『山有嘉卉，侯栗侯梅』為始，所謂卉者，即花是也。」妃雪笑曰：「君如遇觴政，又當受罰。如以卉為花，則栗花固未見嘉也。」相與拊掌。生暇，從妃雪游，見屋之四圍，縱橫數里，盡是梅樹，不下數萬株。蓓蕾繁密，每低徊其下，盼其速放。瞬近上元，開者漸多，各色繽紛，迷離炫目，直如萬頃晴霞。詰旦，傳江妃命召客。妃雪晨起濃妝，戒生勿出。日晡，喧言客至。妃雪攜生登後一小樓，窗皆嵌以五色頗黎。生倚窗遙窺，則見美人數輩，從天而降。有騎龍者，有騎虎者，有騎鸞鳳鵷鶴者，所乘奇禽異獸，類多不識。末一人，騎五色蝴蝶，翅如車輪，栩栩可愛，其衣裳釵舄，迥與世別。妃雪密告生以群仙之名：騎龍者，上元夫人；騎虎者，吳彩鸞；騎蝶者，羅浮君；其餘董雙成、范成君、許飛瓊、紀離容、李慶孫、郭密香、段安香、宛凌華、石公子、王子登、杜蘭香、麻姑、毛女、嫦娥、織女、女幾、弄玉、碧霞君、雲和夫人等，不可勝記。江妃率眾相迎，上元夫人問：「林婢何匿不出見客？豈貪戀新郎，寸刻不捨耶？」生聞之，急推妃雪出。羅浮君見之，攜手先言曰：「林妹出落風流，天然可愛，腹中已有俗種，猶腼腆喬妝處子何為？」妃雪面發赤，一一稽首問訊。上元夫人謂：「今夕元夜，我輩當趁良宵嘉會，為林婢添妝上鬟。僉應曰：「諾。」江妃肅客升堂，肆筵設席，八音迭奏，主客盡歡。薄暮，江妃命樹間悉懸燈燭，作卜夜之游。俄而，皓月漸升，群仙　　遊戲花間。月影燈輝，花光人面，互相照映，愈覺精神。未幾，蟾魄西斜，群仙始各興辭，翩躚花杪，緩緩凌空而去。妃雪招生下樓，生視群仙已為上鬟，較前更增娬媚。妃雪臚列群仙所賜木難、火齊、瑯玕、珊瑚等物，皆世罕有。亡何，落英蓋地，密葉成陰，生撫時感物，淒然有故鄉之思。妃雪已知之，謂：「君欲歸乎？」生曰：「誠如卿言。故土可懷，新人難捨，奈何？」妃雪歎曰：「人生悲歡離合，自有定數。如不令秋扇見捐，又何愁破鏡不合！正無須瑣瑣作兒女子態也！」越日，即白江妃，為生祖餞。群美畢集，江妃自倚玉笛，命妃雪歌《梅花落》曲，以送生行。妃雪低鬟歛容，曼音歌曰：「昨日梅花開，今日梅花落。明知花落時，何不早行樂？樂樂樂，送君懶勸白玉杓。」初闋甫畢，舉座相視，皆有離別可憐之色。又命再歌後闋，妃雪以綃帕拭目，襝衽再歌曰：「今日梅花落，後日梅花開。花開厭孤賞，盼君早歸來。來來來，待君滿引黃金杯。」歌畢，眾皆稱妙。謂：「後會有期，此歌定徵佳讖，足以破涕為笑。」生起作別。江妃賜明珠四雙，南昌夫人以次各有所饋。妃雪又取前群仙所賜，並自脫金釵珠珥等物，以錦帕裹好，納生懷內。招玄鶴一隻，與生並坐，自送生行。囑：「閉目勿視。」但聞鶴起空際，耳畔風聲習習，約一炊許，妃雪呼曰：「止。」生啟目視之，人鶴俱杳，身立郊外，距家門不過數武。急趨至家，妻見之，悲喜交集。先是，生夜出，逾日不歸，館主人疑其歸家；既而，妻使人招生，始共詫異。妻鍾氏美而賢，檢生衣物俱在，又以生好為狹斜游，疑有所昵，姑置之。至是，生具述所遇，屈指流連將兩月。共猜遇仙，因繡江妃及群仙像祀之。生乃出所贐各物，揀鬻數事，已得資巨萬，營田宅，蓄僕婢，居然大家。惟念妃雪不置，托故仍如舊館，潛訪其處，青山白雲，茫無所有，惟老梅萬本，接葉交柯；無數野鳥，迴翔嘲　於其間而已。歎息零涕而返。越歲，生方家居，忽有道士款關來訪，自稱莧陸山人。懷中繃一嬰兒，解以授生，附書一緘。生折讀之，云：「自阻光塵，瞚輪寒燠。計故人之無恙，思君子兮弗諼。非無縮地之方，剋期可至；惜少回天之力，奪命為難。誠以聚散靡常，悲歡難一，遲速固有定數，毫忽不可強求。果其白首有心，彼此靜以待之，未必無合併時也。茲以正月初吉，一索得男，敬浼上仙，寄還嗣體。是兒福相，遠過乃父。懸知夫人賢淑，腓字覆翼，實嘉賴之。嗟乎！碧雲千里，皎日一心，倚竹有懷，飛蓬莫沐。誰能遣此，花濃蝶聚之天；無可奈何，月落烏啼之夜。伏惟保護動履，歛攝閒情。倘蒙念舊殷拳，則玩兒股掌，見子即如見其母可也。林氏妃雪箋上。並頌夫人奩祉。」生閱書大慟。款留道士，自抱子入內付妻。妻方苦不育，得子大喜，名曰毓仙。生出謝道士，並求偕訪妃雪所在，道士不肯，堅求不已。生階前故有紅梅一株，道士袖出一玉杯授生，囑日挹杯水澆之，俟紅梅變白，自可與意中人相見。生再拜受杯，酬以黃金，不受而去。生果如言，日澆杯水，祝其速變。至七八年，紅色漸殺；十年，花開全成白色，粉搓玉琢，一片晶瑩。生顧而狂喜，時對花躑躅，以盼好音。一夜，明月方中，獨立花陰，正有所思，忽有人拊其背曰：「故人別來無恙！良夜迢迢，得毋岑寂不？」生驚視之，乃是妃雪。大喜，攜手至齋中，備訴相思之苦。妃雪笑曰：「君不言，妾已知之。江妃感繡像之祀，喜君志誠，又恐始終不能如一，故命道人授玉杯以試之。果蒙用情之專，歷久不懈，不似尋常輕薄兒，始命妾來，從此可常聚首矣。」翌旦，生挈妃雪朝妻。妻疑為仙，齒序姊妹。時子已十歲，聰慧絕倫，自塾中喚歸拜母。妃雪笑撫其頂曰：「兒有母覆育，忘所自出矣。」妃雪和婉嫻靜，生妻亦愛好之，不與爭夕，而妃雪則每勸生就妻寢。其平居與人無異，惟偶食瓜果，絕不嘗煙火物。臨下謙而且惠，每遇失物，輒知盜自何人，藏於何處，即使其人自行獻出，並戒生勿苛責人，以此奉如神明，敬且畏之。生嘗問莧陸山人，知為羊真人權。因問：「真人至今尚與羅夫人相聚不？」曰：「仙人眷屬與人世伉儷不同，大抵仙人相交以神不以跡；相接以氣不以形。交以神者，千里不啻一室；即或有時相聚，則以氣相接，而兩情融洽，真極絪縕化醇之樂。不比人世，必琴瑟而後謂靜好，床笫而後謂恩愛也。」生聞之，恍然頓悟，因求授神交氣接之方。妃雪笑曰：「汝根基淺薄，何遽欲作神仙功課耶？」生問：「神仙功課，當從何作起？」曰：「當從善事作起。凡人能行百善者，可登上壽；能行千善者，可作鬼仙；能行萬善者，可作地仙；如能行十萬善者，則可身超三界，而為大羅天仙矣。君其勉之。」生極為首肯。自是力行善事。時毓仙十七歲，已入翰林，弱冠典學楚南，奉敕迎養。生方求學道，不樂遠行，遂與妃雪留家，惟鍾夫人一人前往。妃雪寄金刀二柄，付毓仙藏之，以備不虞。後果遇盜，見空中有金甲神擁護，盜不敢犯；又嘗過洞庭，大風掀天，覆舟甚多，金刀忽躍出匣，化二金龍，夾舟泊岸，刀仍自還匣中。毓仙知母仙人，焚香遙拜而珍藏之。生幼好學，著作甚富，垂老孜孜不倦。彙集全稿，將謀付梓。妃雪取而火之，笑謂生曰：「君一生徒務虛名，不知名為造物所最忌。古今享大名者，境多蹇塞；不如藏拙，為子孫造福。」生以畢生心血一旦焚棄，殊甚懊惜，而已無可如何，只合付之一笑。從此專心致志與妃雪講求玄理。初教以按摩吐納之術，久之漸能辟穀。年過八十，而貌居然少年。妃雪將七十，望之猶如處子。時毓仙長子鼎，年十八，已入詞館；次子彝，年十七，亦登賢書。毓仙皆遣回事親，妃雪大喜，自為擇婦，皆稱嘉耦，逾年各舉一子。祖父母出，與孫兒婦齒相若，不知者多以為昆季宛若焉。妃雪笑謂生曰：「古云『人老成精』，若我輩久慁世間，雖不成精，亦難免人竊議，不如撤手為高。」生亦為然。乃作遺訓付二孫，夫婦衣冠端坐，含笑並蛻。毓仙已晉卿貳，京邸聞訃，星夜奔喪。歸葬，舁棺輕若無物，人多以為屍解。齋前白梅，自後花開並蒂，家每有喜慶事，結實愈多。子孫至今猶以之占休咎焉。<br />
　　里乘子曰：神仙未有不多情者。觀江妃之試熊生，以其用情之專，乃許永諧逑好，足見神仙眷屬不能忘情。必謂七情俱絕，始可入道，吾不信也。至妃雪教生求仙之方，惟在力行善事，然則求仙並非甚難，特患人不肯行善耳。何物熊生，得此奇遇，朱顏不老，含笑同歸，來去分明，得勿令劉、阮羨殺耶！<br />
　　夜話<br />
　　予客灤州，冬夜與陳果堂參軍、葛少莪司馬、倪次郊刺史圍爐瀹茗，各述先德。果堂言，其祖煥文公諱章，少而讀律，每在幕府，辦公惟謹。其祖母沈太君，內助行善，御下慈愛，臧獲有過，亦不肯以疾言厲色相加。老年奉佛茹素，子孫進甘旨，悉卻之，但偶食螺螄數枚而已。鄰有某甲走無常，嘗至陰司，見有房屋一所，金碧焜耀，內設龍頭幾杖，各物陳設精潔，門上橫額四字，甲故不識一丁，不知云何。惟見額四旁棲螺螄數枚，蠕蠕然動，亦不喻其何意。忽一人來，甲試叩之，其人答曰：「此陳十八太娘之第也。君未知耶？」十八者，其祖行；太娘者，其土稱也。後為沈太君述之，為之悚然，遂不復食螺。又言，其外大父清苑孫翁，少遭伯奇之厄，卒能以至誠感化。後出而讀律，每閱爰書，細意平反。嘗夜禱告鬼神，倘有冤屈，乞於夢中相示。娶葉孺人，相助行善，惟恐不及，夫妻矜惜貧苦，老而逾篤。至今子孫科第相承弗替，人以為天之報施善人為不爽也。少莪言，其祖母吳太君，好行善事，愈老愈篤。丐者求食必熱而給之。或叩其故，曰：「殘羹冷炙，最易傷人，況若曹饑飽不時，腸胃疲敗，若滯以冷物，必速其病，是非行善，適所以害之也。」聞者稱歎。是可為給食丐人之法。次郊言，其本生祖母某太夫人，性慈善，平生矜孤恤寡，敬老憐貧，無微不至。冬月，遇窮媼寒冷，輒解身所著棉襖　予之，己則恒自忍凍，雖子孫不告之。此所謂陰德耳鳴也。是與予曾祖妣殷太君絕相類。初，曾祖父石村公，由拔貢中順天南元，大挑知縣，改就教職，官高郵州學正，嘉惠士林，州人至今稱頌。考終任所，宦橐蕭條。時先王父問鳧公尚未成童，曾祖妣殷太君扶櫬攜孤歸里，親自課讀，日僅薄飥充饑而已。以家道零落，井臼躬操，並於荒山自鋤地開墾，荷篠負鍤，不憚勞苦。性極慈善，遇貧苦必設法賙濟，雖忍饑耐凍而不辭也。既先王父捷秋闈，報至，適殷太君在圃種萊，就問居止。太君笑而指示之。或謂：「此即太夫人也。」報人相顧詫歎。自是日用差給。太君冬月皮衣，恒質以濟人，先王父為之贖取，一至春暖，又付典庫矣。平居訓先王父居官為人之道，壹以廉正慈愛為本，故先王父官楚南，歷宰安仁、安福、會同等縣，不名一錢，見背後幾不能歸櫬。同時邑中多顯宦，歸時類獲重資，不幾何而後嗣凌夷，華屋為墟，良田易主矣。而吾家寒素固如故也。殷太君歿，先祖妣程太君，踵其遺法，覯若畫一。至本生先妣史太恭人，生性慈和，最喜隱惡揚善。平居自奉儉約，家大人好客，客至，烹餁必躬親之，膾炙豐腆，不少吝嗇。村嫗為先妣執炊，間竊米鹽等物，或以告先妣，先妣置若罔聞。問之，則曰：「此細事，我所失有限，若曹得少沾潤，不無小補。一經道破，縱不致變生事外，倘他人聞之，相戒勿納，是絕其給役之路，彼將何以自存耶！」鄉黨賢之，至今猶稱道弗衰。昨予歸京師，家大人訓之云：「族中有扶鸞者，先妣與先伯母陳太君降壇，謂同膺上帝敕封，先妣為東隅老人，先伯母為西隅老人，同在北海鎮守海怪，三年無過，例當遷擢。」今三年矣，又未知量移何若也。惟予小子不肖，因循苟且，不自奮勵，少遂顯揚，增光泉壤，以慰在天之靈，清夜自思，能勿愧乎！能勿勉乎！<br />
　　吳真人<br />
　　吾邑明季有吳某者，性至孝，曾兩刲左右臂療父母疾。家貧，販魚為業。父母所欲，必竭力奉之，甘旨無或缺。他日販魚歸，見道左一兀丐，兩足自膝以下、踝以上腐爛無完膚，膿血狼藉，臭不可邇。行路者掩鼻而過，吳獨顧而歎息，心竊憐之。兀丐叱曰：「汝胡為者！顧吾足而歎，得勿憎厭我耶！」吳謝曰：「否否。吾歎子之足創甚，而憐其不良於行，恨無術可以療之，何憎厭之與有！」丐笑曰：「如此甚善。顧吾患此數十年，經多醫無少效。僉謂必得一義士跪而舐之，患當已。汝果惠而憐我，能如醫者言，姑一試之，可乎？」吳曰：「此惠而不費，果能已子之患，快莫大焉。有何不可？」丐遽伸兩足，顧謂吳曰：「來來，請嘗試之。」吳面無難色，果伏地次第跪舐，但覺芳香撲鼻，不聞其臭。舐訖，痂落盈掬，膚柔潤如切肪，光可鑒影，心竊稱異。丐歎曰：「汝真義士也！實告汝，我非他，乃拐仙也。夙耳汝好義，今果然，真仙材也！汝能從我游乎？」吳叩首謝白：「仙師不棄，幸甚！徒以有老親在，事養需人，不敢奉教。」丐贊曰：「汝根器甚深，上帝鑒汝孝思，久已名注仙籍。我姑授以大道，汝歸而時習之。至時，再來度汝出世。汝掬中痂，慎勿輕棄，一痂可活萬魚，多者汝自服之，可以卻病延年，勝尋常丹藥萬萬也。」吳自舐創後，心地光明，頓增智慧，跪受仙教，入耳即悟。歸家試取片痂置魚籃中，枯魚無數盡活，味且鮮美。自是，價倍他販。不數年，居然小阜。乃買田潤屋，娶妻生子。親歿，殯葬盡禮，廬墓三年。為子授室，即以家事付之，絕不過問。每遇旱澇，迫於鄉人之請，禱晴祈雨，輒有驗。鄉人多受其福，群以「真人」呼之。邑有某公子者，素好客。吳嘗出入其門，與之遊戲。座上有崔道士，江西人，固天師府法官也。少業儒，嗜酒，父戒之不悛，杖之，怒逃至龍虎山；既為法官，頗得天師寵任。父歿，家人赴聞，怒不奔喪。天師惡而擯逐之。崔挾術游江湖，聞公子名，踵門求見，公子試其術，大喜，待以殊禮。邑城東有河，每春水新漲，瀲灩滿岸。公子偶以有事過河，欲渡無舟，崔呵片席成舴艋，登之倏達彼岸。歸時，又臨流覓舟，吳笑曰：「舟不如騎。」戲拾拳石呵之，果成駿馬，鞍韉具備。三人並跨，踏波如履平地。達岸，衣履不濡，視所坐騎，依然拳石也。吾邑春日，兒童爭放紙鳶，公子顧而樂之。崔戲摘柳葉吹之，幻一大鵬，盤旋霄漢，吳戲吹繫馬石，幻成一龍，鱗甲燦爛，夭矯天際。見者皆驚為真龍也。公子有別業在龍眠山，秋日，招吳與崔小酌，請各試其術。崔謂能倒四時，拂袖一揮，果見滿山紅葉變成桃李。吳笑謂崔曰：「汝顛倒四時，盍觀我瞬息千里乎？」以公子嘗誇西湖，亦拂袖一揮，果見六橋、三竺諸勝境，歷歷在目。崔笑謂吳曰：「君能瞬息千里，而謂我不能乎？」時京師某皇親有花園名甲海內，公子幼曾從父遊覽，嘗稱道不置。崔謂：「在此小飲殊悶悶，請一訪某皇親花園何如？」公子白：「甚善。」崔擥公子祛：「試一舉足。」果即至其園。園中景物與曩時所見無異，公子不勝詫愕。吳笑曰：「是何足道。公子倘一遊瑤池，更不知傾倒何若也！」公子喜曰：「瑤池亦有術可至乎？」吳曰：「可。」乃袖出布帕，方五尺許，挈公子與崔立其上，叱曰：「起！起！」帕果凌空而升，頃刻身登天界。但見仙山樓閣，金碧耀目，其中琪花瑤草，千態方狀。蟠桃多樹，時方著花，五色迷離，其大如盞，芳氣沁骨，一空凡豔。既至一亭，上榜「俯視一切」四字，試側身下視，五嶽如粒，滄海盈勺，眼界陡擴，胸襟洞開。亭中幾榻，皆設錦裀繡褥，吳拉公子少坐，覺柔軟異常，竟體爽適。吳笑曰：「枯坐究屬少趣，臣敢請阿母賞給清宴，派遣仙姬為勸一觴，可乎？」公子笑曰：「不敢請耳，固所願也。」吳下坐，向內稽首者三，口中喃喃不知云何。少選，仙童數輩，果齎酒餚而至，麟脯龍肝、冰梨火棗之屬，羅列滿案。吳率公子再拜稽首，遙謝阿母，然後就坐。王母尋命侍兒范成君、婉凌華、許飛瓊、董雙成四仙姬前來勸觴。各起為禮畢，觥籌交錯，酬獻甚歡。酒酣，吳避席，拜手前致詞曰：「臣等猥叨阿母賜宴，榮幸已屬溢分；又蒙命仙姬勸觴，尤為曠典。惟久慕仙姬等雅擅音樂，敢請一奏天籟，俾洗俗耳，傳之下界，允稱佳話。區區之忱，未審見許否也？」諸仙姬俱笑而首肯。須臾，五靈之石，八瑯之璈，湘陰之磬，雲和之笙，絲竹鏗鏘，泠泠盈耳。范成君斂容正襟，倡歌曰：「二曜左行，蒼蒼右些；左之右之，人增壽些。」婉凌華整鬟　袂，繼歌曰：「醯雞其展翼兮，黍民其交捷兮，載幬其褌衵兮，蚩蚩其一蝨兮。」許飛瓊嘅然太息而續歌曰：「噫嘻！夏何為而必暄兮？噫嘻！冬何為而必寒兮？噫嘻！四時何為而必代謝兮？噫嘻！造化何為而必拘拘不化兮？」董雙成掩口含睇而卒歌曰：「雲油油而果車耶？風飄飄而果馬耶？真耶？假耶？無可，無不可耶？」歌畢，四座稱善。吳率公子等再拜興辭。仍登帕，凌空冉冉而下。公子拭目而視，不禁　詫，去時秋杪，歸已暮春，樹木杈枒，一瞬綠陰成幄矣。始知天上片刻，人間已逾半載。公子俗念頓空，知吳異人，堅請願從學道。吳謂公子是富貴中人，執不可。崔以吳技出己右，銜之。嘗以足戲蹴吳腹，隱痛下墜。吳知崔將以術殺己，閉門內視七日，腹中下一鐵砧，重十餘斤，惡之。後與崔遇，以掌拍其背曰：「君何惡作劇？然鐵砧之惠，不可不報也。」崔心痛甚，知吳報己，急辭公子歸家，亦將閉門煉氣以祓除之，計過四十九日當無患。匝月後，吳使人探諸其家，崔子遵父命拒不使見。其人紿之曰：「汝何愚也？我知汝父閉門煉氣，今已月餘矣，焉有人經月餘勺水不咽，而猶能存活者乎？」其子以為然，試往覘之。甫一推門，見崔趺坐榻上，背有五小虎，口各啣銅釘而力拔之，釘約長五寸許，拔出過半，見生人至，虎遁而釘仍入內。崔厲聲長歎，而氣遽絕。吳年至八十，腰腳健於少年。一日，有兀丐來訪，與話良久。丐去，吳命於為治喪具，命畢，端坐無疾而逝。或謂拐仙來度出世。後舁棺輕若無物，蓋屍解云。<br />
　　里乘子曰：大羅天原無無父之國。吳之孝思早蒙上帝鑒察，名注仙籍，宜矣。若崔者，初逆父教，繼不奔喪，欲以術殺吳，卒為吳所殺，是殆亦天假吳手以誅不孝者乎？吳之奇跡甚多，鄉婦孺類能道之，予所聞者如此。並聞吳歿期年，有鄉人游嵩山，見吳與一道士藉地飲酒，鄉人愕然問曰：「久聞君已仙去，顧尚慁跡風塵耶？」吳笑謝曰：「仙去則吾豈敢，好事者為之也。」其人歸，急訪諸其家，告以所見，始知屍解之說不謬。<br />
　　吳解元子<br />
　　江浦吳解元家楣。有女年十八，於歸有日，忽下體腫痛，臥不能興。翌晨，自以手捫之，儼然變為偉男也。庸通和尚飛錫滬瀆，曾親見之，時年已及壯，且娶妻生子多年矣。並言其兩耳尚有釧孔，兩足以纖瘦不能納履，終年但著吉莫靴，中實以絮，大不過五寸許耳。予聞而異之，謂：「非作大善事，不能致此。」後聞解元家固臨江，行人來往，恒苦無渡，乃倡捐於兩岸，各制舟楫，創設義渡，永占利涉，萬口交頌。時解元齒已垂老，殊苦無子。一旦化雌為雄，足見天報善人為不爽也。<br />
　　潘氏祖<br />
　　蘇州吳縣潘氏，其先累世巨富。虔奉大士，樂善不倦，凡求佽助者，皆能曲如其願。日設米穀於門，使紀綱司之，以餉丐者，如是者有年矣。一日，晨興，忽有老嫗攜筐來乞米，予之升，請益者再，而意猶未足。紀綱以其無厭，訶之，聲聞於內。主人出詢，知其故，問嫗所欲。曰：「欲得谷一石。」諾之，令呼人來擔。嫗大喜稱謝，置筐而去。待至日暮，不見人來，視所留之筐內給谷三升，已粒粒變成珍珠矣。始悟嫗為大士化身，試其誠心為善否也。厥後科第蟬聯，至文恭公世恩，以大魁為首輔，子孫至今顯貴。予南遊，聞吳人言之甚詳。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
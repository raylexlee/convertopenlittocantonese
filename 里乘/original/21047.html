<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>里乘 - 　卷六</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷六</font></h4>
			　　吳和甫侍郎軼事<br />
　　吾鄉吳公和甫，諱存義，本休寧人，寄籍泰興。由翰林起家，官至吏部侍郎。公正廉明，愛才如命。督學滇甫，前後八年，士民愛戴。當回民逆命時，滇省大小官署及縉紳巨室，悉罹屠毒，淫掠甚慘，獨相戒不犯學使者署。時鹽巡道署中貨財衣物攘劫一空，並將插架書籍以刀截為兩段。案有公詩集四本，一賊方將加刃，一賊急止之曰：「此吳學使詩也，慎勿損壞。」所藏書數萬卷，惟公集獨佔碩果，亦一奇也。公按臨永昌，試竣出城，甫數里，回視城內火光燭天，沿途回匪，白布纏頭，戈甲森列，見公至，皆跪拜道左。公式輿訓之曰：「汝曹皆天朝好百姓，幸各自愛。」眾唯唯噭應，稽顙有聲。蓋漢回誓不兩立，必俟公出城乃敢互相格鬥，居民多詭稱為公傔從，倖免於難。公按臨迤西時，有舉人李某攀轅，訴稱麗江縣屬鹽井，有橫天都御史者謀叛，聚眾數十萬，剋日舉事。公以事關重大，密檄麗江太守暨巡綽官偵察虛實，復自易服潛訪。乃知李前曾以首告謀逆疆吏要功，誣傷二千餘命，李僥倖得欽賜舉人，茲仍欲襲故智。其所臚列為首者，皆本地富家巨族，所稱聚眾，即井旁燒鹽灶丁；所謂橫天都御史，則彼處供奉之神時降巫者之身，鄉民遂稱巫為橫天都御史，其餘所言茫無影響。公據實咨明督撫，惟將巫者懲責；復咨部將李某斥革，一時士民額手感頌，皆稱之曰「吳青天」焉。後回匪誘麗江人從逆，皆拒之曰：「吾儕小人沐吳青天之德，幸得保全首領。若犯上作亂，其何面目以見公乎？」故滇省變亂相循者多年，而麗江從賊者卒鮮。其督學浙江也，按臨嘉興時，海鹽某生以非罪係獄，受刑甚酷。公廉知其誣，點名至生，問提調官：「某生何在？」提調官以係獄對，公叱曰：「秀才有罪，應詳准學使褫革，今未詳革而敢擅下於獄，是何例也！如某生不來，老夫當停試奏辦。」提調大恐，亟諭邑令出生於獄。比生至，發蓬面垢，形同重犯。公太息撫慰之曰：「汝發如此，種種皆老夫教令不行所至也。」提調、邑令相視忸怩，噤不敢語。及榜發，某生以優等食餼焉。又公試杭州，有商籍童生陳某卷甚佳，越日，面試二題，頃刻走筆而成，斐然可誦。公益疑非童生所能辦，密使人訪之，果新昌秀才俞某頂冒捉刀。後試新昌，點名至俞，乃訓之曰：「凡為秀才者，有學尤貴有品。汝前次為陳某捉刀，吾憐汝才而姑貸之，若遇他人，則汝殆矣。是所得者少而失者甚巨，智者不為也。汝其戒之。」俞感激涕零。榜發，以優等食餼，自是改行，不敢再蹈前轍矣。公生性儉約，官至卿貳，在京邸只蓄二僕，典學時倍之。到處嚴戒僕夫，毋許悉索供億，除廉奉外，一切陋規絲毫不取。浙省學租歲數千金，悉捐於各郡創建育嬰堂，所活嫛婗不可勝數。今滇、浙兩省，皆建公祠以屍祝之。浙祠濱於西湖，每屆鄉試，各郡士子，訂期醵資聚祀者千餘人。於戲！非盛德感人之深，惡能若是哉！<br />
　　里乘子曰：公直南書房時，文廟見所著貂服甚敝，問之。公叩首曰：「臣自授編修，僅此一襲，服之已二十餘年矣。」上微笑頷之。尋賜貂服，並拜典試之命。及任滿入覲，上問滇省變亂原委甚詳。既問：「汝按臨幾郡？」公叩首對曰：「以道梗均未按試。」上歎曰：「苦煞汝矣。」翌日，命兼攝順天府丞事。謝恩時，上笑曰：「順天府丞，每屆考期，卷資例有千金，聊償在滇之苦可矣。」其為文廟優眷如此。公每述及先朝高厚之恩，未嘗不泣數行下也。庚申秋，外夷至京師，乘輿北幸，都城洶洶，大小臣工紛紛攜眷遷避，各道衚衕曲突絕煙。公時抱痾，聞難痛哭，謂所親陸眉生給諫日：「子有老母，其行也乎哉！寧慎持之勿妄動，免悔噬臍也。」陸慷慨誓死勿去，公壯之。事定後，既出復入者，見公咸有愧色焉。江陰何廉昉觀察拭，僑居維揚，築壺園，座客常滿。予嘗於壺園座上得識諸公子，公次子禮園郎中寶清，博覽群書，尤肆力於詩古文詞；三子農上茂才寶讓，何之聓也，皆能世公之學。予幸與紀群交稔，知公生平大略，爰著於編，藉以風世。《詩》有之曰：「雖無老成人，尚有典刑。」惟公有焉。<br />
　　年大將軍<br />
　　幼聽野老談年大將軍羹堯軼事，或謂其祖籍本安徽懷遠縣，後隸漢軍。父遐齡，初為駐防都統；母極悍妒，都統私婢有身，母知之，大怒，以婢給僕，生羹堯。術者相其必貴，復收育之。兒時性黠獷，力復過人。入塾不肯讀書，師偶威以夏楚，反受其侮。齒已舞勺，尚不識一丁字。都統患之，遍托人物色名師，有能教化其子者，不吝厚俸。有叟突然不介來謁，自稱願為公子師。都統出見，叟年可七十許，白髯布袍，舉止不俗，心異之。因謂叟曰：「豚兒蠢劣異常，先生惠然肯來，敢問教化當用何法？」叟曰：「如公不棄老朽，請擇鄉村僻地，築花園一所，池沼山石、竹木花草畢具，且備設經史圖籍，及一切兵器、日用各物。園中惟居師弟二人，不用僕從。四圍高其牆垣，不必設門，僅留圭竇，按時以進飲食。比及三年，老朽自有以報公也。」都統如言部署。叟與羹堯居園中，日自兀坐觀書，聽羹堯所為，絕不過問。羹堯日濬沼填池，移山運石，種竹木，裁花草，嬉戲自得，亦與叟從不通一語。自春徂秋，園中池沼、山石、竹木、花草，或自東遷西，或至南徙北，遷徙既遍，羹堯頗自厭煩。一日飯畢，見叟觀書孜孜不倦，旁窺良久，似有羨心，卒然問曰：「先生竟日看書，其中果有味耶？」叟漫應曰：「書味極好，非汝所知也。汝第戲耳，勿來相嬲！」曰：「然則我亦可學乎？」叟曰：「有何不可？但恐汝不肯用心耳。」曰：「我若用心，汝肯教否乎？」叟笑曰：「汝如肯用心，我有何不肯教？」羹堯喜曰：「請從今日始，願師有以教我，幸甚！然究竟讀書有何好處？敢請。」叟正色曰：「書中好處甚多。上焉者為聖賢，其次立功名，又其次取富貴。不知汝欲自居何等也？」曰：「敢問何謂為聖賢？」曰：「則古稱先，躬行不倦，明體達用，可仕可隱，道重一時，教垂百世，是謂為聖賢。」曰：「何謂立功名？」曰：「貫通天人，經緯文武，伐罪戡亂，拓地開疆，帶礪山河，勛銘鐘鼎，是謂立功名。」曰：「何謂取富貴？」曰：「簡練揣摩，務趨時尚，弋獲科第，雍容華　，婦嬉子笑，溫飽自甘，是謂取富貴。」羹堯沉吟久之，曰：「聖賢非所敢望，尋常富貴又非所屑，願師教我以立功名者，可乎？」叟曰：「汝果真心從學乎？」羹堯乃拔劍斲樹，誓之曰：「如不真心從學，有如此樹！」叟知其志已決，大喜。於是先取經史，日與講論；又教其攻習舉業，暇則談論兵法，早晚或習射，或舞刀劍干戈，相與為樂。羹堯天資固優，凡事一學即精，三年學果有成。其齒甫成童也。會僕由竇進饌，叟笑謂曰：「煩寄語若主人，公子學成，可以開門矣。」僕告都統開門，賓主相見，執手慰慶。都統見羹堯恂恂知禮，不似從前跳蕩，知其學果有得，大喜，乃設筵款叟，酬以千金。叟固辭曰：「俟公子功成名立，再來索謝。」言畢興辭，再三留之不可。羹堯雅不忍舍，獨送一舍之地。師弟相對，依依難別。叟贈詩一首，令謹識之，灑淚揮手飄然而去。詩曰：「海水搖青雲四垂，瞳■曉日照旌旗。願君熟讀淮陰傳，毋忘低頭胯下時。」<br />
　　里乘子曰：叟突然而來，飄然而去，神龍見首不見尾，其殆仙乎？羹堯他日仗鉞專徵，威震萬里，功名顯赫，皆叟之教也。跡其生平為人，卒不能去一驕字，伏法自取，夫復何怨？然則叟以教化自居，抗顏三年，意者教則有餘，化猶不足歟？臨別贈言，具有深意，聽之藐藐，良可嗟歎。抑又聞之羹堯與吾鄉張文和相國齊年登第，過從甚密。文瑞相國嘗謂文和曰：「是兒音洪而厲，目炯而怒，縱使功名顯達，亦難免禍，汝其遠之。」噫！先達觀人於微，亦何神哉！<br />
　　甲與乙為善友<br />
　　甲與乙為善友，甲貧而乙富。甲將遠出貿易，托家室於乙，乙毅然諾之。甲既去匝月，妻以食用不給，遣子往乙求助。乙冷笑曰：「曩與而翁言，特戲耳。若眷口多人，將仰給於我，來日方長，但供若坐享，雖銅山亦易崩也。請別為計。」子聞言觖望。不得已，又哀懇之，乙拒益力，子怏怏歸，返命於母。甲妻歎曰：「今天下所謂金蘭之友者，類如此矣！」米罄薪絕，舉室愁對，計無所之。忽乙之老僕來，甲妻數其主人負諾之非。僕亦頗為不平，義形於色，且曰：「人情反覆如此，焉用友？夫人第請息怒，老奴聞夫人一家皆精女紅，曷不以針黹生活，較勝求人。」甲妻曰：「汝言固善，奈無資何？」僕曰：「果爾，老奴自有良策。老奴常為主人會計，各店頗蒙取信。夫人應需何物，老奴可暫往各店支取，俟鬻物償資，亦無不可。」甲妻大喜稱謝。遂央僕貸得針線布帛等類，日督妾女子婦諸人壹意刺繡，自旦達夜，不肯少休。每業一物，僕即攜去代鬻於乙，乙賞其精巧，不吝厚價。甲一家食用賴以不乏。久之，漸有贏餘，舉家甚德老僕，而益不直乙。乙自甲去後，亦絕不過問。初甲出門，同人合權子母，三年，客囊充牣。既歸，見家室無恙，衣食豐腴，意是乙所賙恤。詢之妻，妻唾且罵曰：「君休矣！君若徒恃金蘭之友，則一家之骨不填溝壑也幾希矣！」乃痛數乙所為，並頌僕德，備述縷覼。甲不勝詫異，將詣乙詰責。乙見甲歸，大喜，執手敘闊，情誼殷拳。甲忿不能遏，作色曰：「別後以家室相累，今幸不致餓莩，微君之惠不至此！」乙笑曰：「君疑僕耶誠然。老僕之代夫人經營者，皆鄙人之所籌畫而指使者也。鄙意如夫人暨諸弱息皆在妙齡，君既遠出，舉家無主，若使坐食偷安，反恐逸蕩生事。故藉針黹使之作苦，閒束身心，不有以難之，則有所恃而業不專，又高其值而利誘之，則更有所貪而益忘倦。僕之為君謀者不可謂不忠矣，豈真需繡飾、藏為玩好者耶？　乃使左右舁一箱至，見頻年所購各物堆積其中，燦然如新。顧謂甲曰：「僕留此實無所用，請仍攜歸，俟女公子迨吉，小助妝奩可也。」甲至此始知乙用心之深，用情之摯，把臂痛哭，再拜謝過。歸述於妻妾子女，始各恍然，無不感激涕零。嗟乎！如乙之於甲，是真不愧為友矣。安得今天下所謂金蘭之友者盡如是耶！<br />
　　里乘子曰：我聞乙平生輕財重義，甲則不輕取予，皆正人君子也。至今兩姓子孫蕃衍昌盛，世為婚好，休戚相關，有逾骨肉焉。此事惜傳者逸其姓名。然管鮑、羊左、范張諸公之後又得甲乙二人，使友道之中添茲一段佳話，快甚快甚<br />
　　王素芳<br />
　　清江名妓王素芳，字曉秋。嘗薄暮假寐，忽一女郎披帷入，年可十八九，衣裙釵飾皆吳下妝束，來坐榻上。素芳起問邦族，女遽捉其臂，冷如鬼手馨，拽往外走曰：「汝隨我去。」素芳姑從之。甫及戶，見門外立一鬼，頭與身各長尺許，戴皂冠峨峨然，目睒　內向，素芳大駭踣地。家人聞聲，畢集問訊。素芳神情恍惚，但見女在旁，言要報冤。素芳謂素不相識，何報怨之與有？女曰：「汝不知耶？汝前世廣陵汪氏，家素豐，十八歲舉於鄉，與妾中表。妾幼失怙恃，寄養汝家。年及笄，汝以詩相挑，謂願效玉鏡台故事。妾憐才心切，雅不欲拒。從此情均伉儷，酬唱甚多。後汝從親命，另婚他氏，遂背前盟。親迎之日，妾忿乳藥而死。如此負心，我豈汝恕耶？」素芳謂前世事非所能知，可求見諒。正辯讓間，忽一白髮老者衣冠朱紱而至，謂是素芳前世之父，便謂女曰：「汝二人事，曲故在彼，但汝亦不能無過。當日老夫若知其由，必不另為議婚。稽渠前世冊籍，祿壽俱豐，坐是罰削殆盡。以老夫平日為人，不應絕嗣，姑留為延一線，至二十三歲即已短折，今世譴變女身，且墮落為娼。陰曹法律至公，汝亦可以無憾。況渠所私處子尚有五人，不獨負汝，不過汝死非命為可憐耳。然報應已彰，既往不咎，汝亦不必過嬲，可隨我去。」女不肯。初老者來時，從一蒼頭，便命留事女郎，勸其速去。老者既去，蒼頭便從旁苦口勸解，素芳亦再三哀免，女堅執前說。素芳無可如何，忽思得一調停之法，乃謂女曰：「汝言我前世相負，我至今世悔之已晚，但我已賤而為娼，並無所歸，薄命極矣！此後誓不從良，情願奉汝為婿，設主祀之，以贖前愆，何如？」女沉思良久乃諾。素芳遂設女郎木主，夫事之，後果不<br />
　　復為祟。此咸豐己未年事。毗陵徐鏡三明府游清江，見素芳自作筆記，中載前世與女郎唱和詩詞甚多。其時素芳年裁三十許耳。<br />
　　里乘子曰：老者所言，亦殊娓娓動聽，乃鬼堅執前說，竟不遵命；及素芳許以夫事，設主祀之，誓不從良，鬼沉思良久乃諾，豈猶念前世恩愛而不忍割耶？吁嗟！鬼亦可謂多情矣！然素芳所自調停，殊覺曲而奇、奇而當。<br />
　　素芳說夢<br />
　　鏡三又言素芳筆記載一夢，甚奇。咸豐庚申暮春，倚枕假寐，見前蒼頭來言，今日公子初度，家人設筵為壽，請歸受賀。身不覺隨蒼頭出，乘輿將至一處，高門巨第，蒼頭導之升堂。內設三席，中席則前所見老者與一媼並肩上坐，西席處女六人，女郎預焉。己便欲闌入西席，蒼頭曳其裾，使獨坐東席。水陸雜陳，備極豐腆，自顧己身，居然男子而衣冠也者。俄見一壯歲秀才稽首筵下，既退，又一老嫗入，年可古稀，襝衽伏地，且哭且訴，音甚顢頇，不辨何語。心頗厭其絮聒，起身出席欲麾之去，嫗以臂相格，忽然蹉跌，頭觸屏風上，砰訇有聲，頓醒。後悟初度為前世冥壽，中席乃前世父母，西席乃前世所私六處子，壯歲秀才及老嫗乃前世妻子也。素芳醒後，發內甚痛，摸之一瘤墳起，即夢中屏風所觸者。使鏡三驗之，尚未盡消。<br />
　　吾鄉某太史<br />
　　京師都總管廟，其神為狐族之長。吾鄉某太史登第時，年甫逾冠，少年選事，戲為文一通，就廟焚之。謂聞爾族靈與人同，野乘所載仙緣不少，心竊羨之。鯫生獨居京邸，曠然寡儔，如不以塵俗見棄，願賜係援，傳之後世，亦為美談云云。越日薄暮，一叟款關來謁，自言胡姓，昨蒙垂賜佳文，不以異類見斥，曷勝榮寵，今特送兒女子來，望君始終溫煦之，幸甚。即以手招之曰：「來來，兒曹可善事貴人，吾去矣。」太史聞言，倉促不能致詞。但見粲者林立，九女二男，女固妖嬈，男亦婉孌，目炫神搖，不能自主。由此閉門謝客，鎮日與群美周旋，頗幸奇遇。匝月後，精神怠尪，罷於奔命；而群美輪替值宿，苦無虛日，默自危慮。欲掬心告哀，又恐反遭侮虐。再四籌畫，乃背書一疏，獨詣前門關帝廟祈禱，大略控都總管縱妖作祟，求神驅佑。是夜就寢，見金甲神拘至一處，宮殿崇閎，上坐一人，氣象尊嚴；左右唱名，令跽墀下。旋又唱胡某名，便聞銀鐺聲響，一人跽於右側，睨之，即是胡叟。上坐叱問：「老狐何故縱妖作祟？」叟與太史互相爭訴。上坐怒責太史不知自重，殊玷清班。姑念平日尚無大過，暫從寬典，急宜治任歸里，毋得逗留輦下。言訖，叱之令去。霍然驚寤，見殘燈猶明，群美不知何時俱已遁去。竊自慶慰，而回憶所夢，又復駭汗如雨。向晨，即見叟拄杖蹩躄來前，戟手指而數之曰：「無理、無情莫汝為甚！汝初以姻好是求，予故以兒女相托。縱使反悔，亦應熟商，何得率爾妄瀆上神？幸蒙聖帝仁明，僅予薄譴，臀股笞責三百，肉盡見骨，痛徹於心；合家老幼罰戍西羌三年。俟赦歸，再與計較也！」言畢，恨恨而去。太史駭懼，從此告歸故鄉，不敢復作春明之夢矣。<br />
　　里乘子曰：書生少登科第，不知自重。方其為文締仙緣，果見粲者林立，未嘗不自幸，從心所欲，得此奇遇；及罷於奔命，又不敢掬心告哀，乃背疏祈瀆神聖，尤屬糊塗膽大，真非人意料所及。觀神聖所判，雖老吏斷獄，亦不能如此精當。姑念平日尚無大過，暫從寬典，此正是默袒書生處。得免冥責，誠為幸事。而老叟戟手數責之詞，情理兼盡，太史縱百口亦難置喙。乘一時之高興，誤畢世之功名，歸老山林，春明夢斷。所謂妖由人興，孽由自作，前車可鑒，可不慎歟！願以告天下之少年選事者。<br />
　　指腹為婚<br />
　　池陽有姊妹，幼相親愛者，既嫁，各有娠，指腹約曰：「均是男也女也則已，脫一雌一雄，當締姻好。」僉曰：「諾。」且誓之。既產，姊雄而妹雌，大喜，各申舊約，南山不移矣。亡何，姊夫為仇家牽訟，產業蕩然，抑鬱而卒。姊無以自存，嘗攜子往依妹。時妹已有子入塾，即留姊子伴讀。先是約婚時固無媒妁，不數年兩小俱已成人，妹夫某乙憎姊貧，謀與妹諱其前說，以女字同邑富家兒，嫁有日矣，而女實不知有舊約也。妹使姊為女作嫁衣，姊知妹負約而不敢言，對女時潸潸淚下。女察知有異，叩之曰：「姨與母兄弟也，兒視姨猶母，姨亦合視兒猶女。兒聞男婚女嫁，人之大倫，兒嫁有日，此一生大事，姨當為兒喜，何哀之甚也？敢請其說。」姊第搖首而不肯言。女固叩之，乃拭淚喟然曰：「兒不知耶？兒固吾子婦也。今已矣，夫復何言？」女聞之大驚，窮詰得其巔末。沉吟久之，曰：「噫！我知之矣。姨詰朝須托故暫回家摒擋，倘父母使人招之，固辭以疾，俟兒自來姨家再作計較。」姊如女言，詰朝與妹別，堅訂三日必返。妹以女嫁期迫，須姊代為理妝，三日不至，疊使人招之，俱辭以疾。固招不至，妹心益急，女乘間曰：「阿姨素憐愛兒，非兒自往招之不可。」妹笑曰：「老賤人自抬身價，須小妮子自往捉來。然期迫矣，兒須速偕阿姨歸，勿貪戲也。」女曰：「諾。」亟懷金而往。訪知近村有貧婦新分娩，女以錢十千付姨，悄往說貧婦，願假嬰兒代哺一月，姊抱嬰兒歸，竟無知者。女計父必自來督趣，令姨閉門以待。妹以女連日不歸，果使乙自往趣之。乙至叩門，逾時始開，亟問姊曰：「吾女何在？」姊笑以手反指曰：「坐床者非耶？」乙至房中，見女蓬首擁被坐床上，解衣哺兒乳。見父故作羞縮狀，面壁默默不作一語。乙瞪視失色，頓足歎曰：「奈何！奈何！」急趨而歸，具以告妻，相對愁歎而已。一時里黨傳為笑柄，富家聞而恥之，亟請媒退婚，索還聘物。某乙夫妻以女貽門戶羞，暫令住姊家，俟彌月徐為之計。比及匝月，貧婦自往索兒。女詫曰：「汝以十千錢鬻我，何又索還耶？」貧婦怒曰：「汝原約假我子代哺一月，焉得不還我！豈鬻子者耶？」彼此反唇相稽，女固靳不肯還，貧婦益怒，亟鳴鼓訴之官。官拘女至，女乃泣陳所以，官肅然稱歎曰：「以智全節，奇女子也！可謂詭而不離於正。」拘乙與姊子至，見姊子溫文爾雅，詢知尚在塾讀書，大喜，叱乙曰：「汝以一女而字二夫，罪不容逭。姑念汝女賢，貸汝過。」又指姊子謂乙曰：「此誠快婿，亟歸，好助奩資為二人合巹，以贖汝過，何如？」乙叩頭唯唯，答稱願從尊命。又令以嬰兒還貧婦，遠近頌神明焉。<br />
　　里乘子曰：此事吾鄉嘖嘖稱道。聞其夫婦至今尚在。其夫已貢成均，為一鄉祭酒；生數子，亦有聲膠庠。而富家自遭兵燹，竟蕩然無存矣。即此亦可見天報賢女，而貨財之不可恃也。凡憎貧者，尚其鑒之。<br />
　　老圃某翁<br />
　　老圃某翁好道，斷酒茹素，鰥居六十餘年，一鄉稱善人焉。嘗暑夜就寢，忽聞窸窣聲，見無數小人從門罅入，聯臂登榻，撼翁罵曰：「嗜殺賊，休安枕高臥！吾儕隱忍數十年，今決不汝恕矣！」言畢，經上翁身，自首至足，跆藉不留餘隙。或擢髮，或捋須，或撮唇捉鼻、箝耳捫目；甚至有撓其股者，有呵其肢者，有嘬其膚者，有吮其乳而噬其臍者。翁痛癢備至，欲言而口不能開，欲動而手足如有所縛。微睨其人，大者長尺許，次者或七八寸、五六寸不等，有老有少，有男有女；有面目娟好美如冠玉者，有環眼虯髯猙獰兇惡者，憧憧往來，如傀儡然。雞鳴始下榻由門罅去。如是匝月，不堪其擾。自問平生尚無大過，不知是何冤孽。聞某寺有老僧道行甚高，往求纖解。僧命翁傍坐，自趺坐禪榻，手訣誦咒。少頃，小人果絡繹至，膜拜，齊伏座下。老僧喝曰：「何物麼魔，敢祟善士？無說則死！」小人訴曰：「尊師聽者，吾儕乃輿父亭長之儔，伏處田間，自甘蔬水，與物無忤，與人無爭。不圖某翁包藏禍心，視吾儕恨若仇寇，數十年來，屠戮何止十族。倘再束手聽其魚肉，日復一日，我子孫必無噍類。為此召號同儕，決意撲殺此獠，庶可消宿怨而杜後患。所謂孤注一擲，勢不兩立，誠出於不得已也。尊師座前不作誑語，請問某翁更有何說？」蓋翁素性勤儉，平生所種瓜豆各菜，每日灌溉外，必逐柯一一諦視，遇蟲輒殲除之，恐其有損根蒂花葉也。翁聞言恍然大悟，遂向老僧白其故，且告之悔。老僧嗟歎久之，為強辨曰：「汝曹所言是矣。然老衲聞，近村某甲某乙等俱與翁同業，其畦隴較多於翁，性亦蠢惡，平日遇汝曹摧殘自必尤甚，汝曹何悉不與校，獨與翁作難？得勿欺善而畏惡乎？」對曰：「非也。如甲乙等生平作惡較多，他日森羅殿上自有人與之對簿，吾儕何必作難！若某翁者，戒葷慕道，一鄉稱為善人，以善人而戕害物命，罪宜加凡人一等。《春秋》所以責備賢者也。吾儕修怨於翁，正是此意。」老僧點首歎曰：「善哉！善哉！」因勸翁從此改業：「待老衲為汝解脫，何如？」翁合掌答曰：「幸甚！」老僧乃宣諭曰：「老僧聞冤宜解不宜結。某翁今已懺悔，痛捐舊業，但汝曹既已怛化，何能再生？老衲願唪經誦咒，超度汝曹，聽其濕化道中，流轉輪迴，或化蝏蜨翔戲山林，或變魚蝦泳游水國，各尋樂趣，永遂生機；盡釋怨尤，莫事纏擾。汝曹有知，疾如律令者。」小人聞之，皆大歡喜，伏地膜拜，同宣佛號而滅。某翁此後不復從事鋤筿，惟織席編屨以終餘年。此庸通和尚言者。<br />
　　里乘子曰：或疑蠢爾微蟲，焉知報怨？大約禪師饒舌，故假此恢詭之談以警世耳。予謂不然，楊雀宋蟻，載之典籍，非蟲鳥之報德者乎？報德既有可證，報怨有何足怪？況出自善人，罪宜加等；責備賢者，更為近理。子何疑焉？<br />
　　產蛇<br />
　　合肥李季荃督軍鶴章言，其鄉農人某，家頗小阜。妻某氏最惡生女，每產男則字之，女則溺之。年將三十，業戕女六七矣。既又有身，將分娩，腹痛甚，比產一卵，內蠕蠕動，剖之，蛇也。鱗甲金光爛然，舉首，目炯炯望母，哆口　舌，意似索乳。農人欲殺之，妻搖首止之曰：「此宿孽也。安知非妾平日溺女之報？倘再戕其命，結冤益深，其何以解？不如縱之，聽其自然為善。」農人然其言，乃置諸筐，而放之深山叢莽中。迨夜漏二下，聞戶下隱隱有聲，見蛇蜿蜒入，徑上榻投母懷中，以口哺乳嘬吮，儼然嬰兒。某氏痛徹心髓，而竟無如之何。蛇飽則　蜷蟠臥枕際，饑則就乳如初。日輒三哺，某氏甚苦之，向蛇哀告曰：「我與汝類分人畜，義屬母子。汝齒日長，我乳實不足以果汝腹，況汝日大則毒，未免尤甚，我不堪痛楚，命合休矣。縱係宿孽，而以子殺母，其曲在汝，汝心安乎？今與汝約，以飯代乳，何如？」蛇頷之。自是日飼從飯。蛇漸長大，不三年已粗如碗，十石甕藉以草，蟠臥其中。日三餐必需鬥米，農人家由此漸落。蛇今尚在，人多見之。究竟不知何若也。<br />
　　里乘子曰：古語有云：「虎狼雖狠不食兒。」彼溺女者自殺所生，是誠虎狼之不若矣。或謂凡遇溺女之家，當以無故自殺兒女律科其罪，此論最確。吾願為民父母者，所在留心教化，力換澆風，其功德豈在施藥、舍棺、掩骼下哉！憶在蜀時，聞熊一峰游擊云，村有媼，溺女甚多，年五十餘，摘蔬圃中，忽有二蛇緣骭而上，竄入前後兩竅，媼駭暈倒地，尋斃。此亦孽報，可以為世之溺女者勸。鄉民某甲，妻極悍毒，連舉二子，意甚得；繼生二女，恚令溺之。甲殊不忍，妻罵曰：「業有二子，惡用是賠錢貨為哉！如汝不忍，我將手刃之！」甲恐，紿為誕置諸野，乃悄寄人哺育。後配農家子，家頗小阜。及二子長成，游惰蕩產，舉室難以自存。甲謂：「幸有賠錢貨在，試往求援可乎？」妻驚，詰得巔末，悔而且愧。不得已求援於女，相依以終。然則觀某甲已事，女雖賠錢貨，不且賢於不肖之子哉！為父母者尚其鑒諸。禮園吳寶清識。<br />
　　雷擊某總戎<br />
　　丙寅春，某縣令如金陵謁制軍。舟次江東橋，鄰泊一巨艦，上載總兵某，麾下健兒繁有徒，亦謁制軍來者，氣象森嚴，望之可畏。夜，雷雨大作，河水簸蕩，某令同舟人眾不能立足。正惶懼間，忽霹霹一聲，巨艦凌空而去，而令舟與巨艦首尾相係，竟安然無恙。平明，三十里內村人來報，各處零骸斷骼盈尺盈寸，皆為雷火爍炙，其黑如炭。船板碎若敗葉，散落滿地。僉謂非造大惡孽，不能幹天之怒如此。後聞人言，方雷擊時，惟一庖人擲置洲上，倖免於禍。且為人言，有某公子者，挾巨資挈家如都門求官。薄暮，舟行患盜，見孤洲有總兵巨艦，大纛揚風，急趣艤其旁，冀叨翼庇。總兵耽視其資，夜半刃公子，並縱兵淫辱婦女，悉殺而投諸江中。搜括財物，半犒麾下，半入己橐，卒火其舟，舟人無一得免者，不匝月即遭此報。蓋麾下惟庖人不肯染指，故得倖免於禍云。<br />
　　里乘子曰：總兵為衛民大員，行過盜跖。其麾下惟一庖人不肯染指，得免於禍。然亦賴有此碩果，藉以宣播其惡耳。吁！明明在上，殘暴之徒而欲僥倖漏網，豈可得哉！<br />
　　崔太史<br />
　　蜀中崔太史晴郊，未達時，娶父執某翁女為妻，逑好甚敦。翁老且鰥，疾革時，以小女尚在，垂髫無人撫育，遺命二子，將妹寄養姊家，並托崔夫婦善視之，待成人配一士人，老夫九原感且不朽矣！崔夫婦泣涕受命。翁死後不數年，崔成進士入詞館，意氣甚得。時妻妹年已及笄，慧中秀外，士族爭來委禽。崔涎其色，謀於妻，求效英皇。妻不敢拂良人意，試商之妹，妹念骨肉情，不忍分離，遂首肯。定情後，崔妻頗懷妒嫉，時加白眼。嘗謂親雖姊妹，分則嫡庶，婢子不得無禮。妹齒稚，腼腆不敢聲辨。偶以小事忤崔意，崔遽批其頰而醜詆之。妹以不得於姊尚可忍也，不得於夫則此生無望矣。輾轉飲泣，中夜雉經而死。人皆歎其薄命，而誚崔薄情，崔亦懊恨無及。一日，崔方假寐，見妻之妹珊珊然來，攬其裾而訶曰：「薄情郎安得高枕無事？妾向念骨肉情，苦為汝夫婦所賺，致罹慘死。今請於帝矣，豈甘心視汝夫婦靜好耶？」言訖，拉崔僵仆於地，凡榻上衾枕之屬，拋擲狼籍，見者毛髮森豎。眾掖崔起，色若死灰，不數日尋卒。未幾，妻患惡創，遍體潰穢，肉脫見骨而死，人皆稱快，以為薄倖悍妒之報。<br />
　　里乘子曰：初，太史謀之妻，求效英皇，妻以不敢拂良人意，故試商之妹，原非出自本心。向使妹或不肯，亦可報良人之命而告無罪矣，不謂妹稚齒無知，情重骨肉，遂為其夫妻所賺。妻之妒加白眼尤可說也；太史竟批頰醜詆，是何心耶？然則妹之冤忿，非飲泣雉經，請命於帝，直不能白矣。吁！豈不痛哉！<br />
　　王氏子<br />
　　灤州榛子鎮有王叟者，以鬻果為業。子名馬頭，年十九，素極不孝，所為多不法事。父母偶爾勸戒，不惟不聽，甚則反遭毆罵。故事果藏地窨，每夜分別生熟之等差，最熟者先售，最生者從緩，為可暫蓄不致爛壞也。同治甲子二月十七日，夜漏二下，叟與子入窨選果，甫出，陡見火起，黑煙充塞窨中，急同下撲滅，皆為煙燻昏僕於地。鄰舍趨救，將父子先後舁出。須臾父蘇，而子竟殭矣！是蓋天罰不孝也。葛少莪司馬所目睹，因函寄予。筆之以為不孝於親者勸。<br />
　　雷擊邵伯民<br />
　　邵伯民有伯仲析炊而同居者。伯素樸願，病瘵瀕死，召仲執手泣謂曰：「我病殆將不起，手足從此分矣！先人遺產，不憂餓殍，奈無子息何！顧汝嫂賢，弟所知也，幸有娠。男也，佐嫂善撫之，成人必教之讀書；女也，亦善視之，為擇一快婿，不使失所。汝後日子多，當分嗣我，佐汝嫂守柏舟節，吾目瞑矣。弟如重骨肉情，須念我治命，識之勿忘。」仲慰之曰：「兄第安心調攝，當不至若是。萬一不幸，敢不如命？」伯點首者再，不日尋卒。仲為治喪殊草草，嫂雖不慊，猶以奢不如從儉，曲諒其無他也。無何，嫂分娩，視呱呱者儼然男也，心大快慰。仲亦欣然慶兄有後。兒狀甚英偉，但苦善啼，乳之不哺，百方呵撫之不止。延醫諦視指紋，僉謂無病，而哭則未嘗一刻綴也。嫂甚憂之。甫三日，竟以不乳殤。嫂抱屍慟泣，幾不欲生，戚黨再三勸慰乃啜泣。召仲謂曰：「亡人寄托之言歷歷在耳，嫂所以忍死須臾者，戀戀此一塊肉耳。今已矣，復何望哉！汝如重骨肉情，必厚其衣衾棺槨，待此藐諸孤以成人之禮。俟殯殮畢，吾亦將從汝兄地下，所有資產壹以付汝。汝如重違我意，我夫婦九泉亦必默佑也！汝意云何？」仲不得已允之。爰市美材殮兒，權厝兄墓之側。嫂復延僧唪誦經咒，所費不資，仲心怏怏而不敢言。七日事畢，嫂遂絕食，粒米勺水不入於口，終日嚎啕慟哭，血淚俱枯，鄰里聞之，無不寒心。時方冬月，朔風怒號，黑雲四合，氣象愁慘，忽霹靂一聲，天頓晴霽。人言伯與兒棺均為雷擊開，有二人跽墓側，不知何故。嫂聞亟揮淚力疾趨視，見伯與兒俱生，而跽者則仲與鄰村某嫗也。急令人舁伯，自抱兒從與俱歸，進食進乳，居然各慶再生矣。先是，仲以伯既死，慮生兒不能並其產，以某嫗素為人接生，重賄之曰：「女也則已；男也則為計戕之。願以五十金為壽。」嫗初不肯，請倍之，嫗利其賄，乃諾之。為嫂接生時，悄以花針納兒臍中，而他人不知也。至是仲與嫗被擊，各手持元寶一枚，臍針則拔插嫗額，其半入骨，血縷縷猶未絕也。噫！誰謂彼蒼者憒憒哉！眾議以伯與兒棺殮仲、嫗，即同葬其穴。後伯夫婦壽至八十，生四子。憐仲無子，以一嗣焉。兒後舉孝廉。<br />
　　里乘子曰：或謂雷擊仲、嫗誠快，可惜太晚；倘擊於二人賄商時，不較直捷乎？予曰：否否。伯之再生，實嫂之烈感之也。倘擊於賄商時，不過兒倖免無害，而嫂烈不彰，伯何由再生也耶！夫嫂賢雖伯所素知，而天必試其果否。迨兒死取決意絕食從伯地下，嚎啕乾哭，人不忍聞，豈天聽在上而忍聞之乎？至是，特於冬藏時為嫂破格奮其一擊之威，不惟當時人心稱快，即千載聞之，亦無不同聲稱快。不然兒生可矣，謂伯與俱生，非嫂之烈有以感之，吾不信也。彼蒼賞罰，歷歷不爽如是，可不畏哉！<br />
　　大通佘翁<br />
　　銅陵大通鎮，前濱大江，商估雲集。鎮佘姓，巨族也。有佘翁設旗亭於江滸，過客就而啜茗，日繁有徒。一日，客散後，翁於座上拾一布槖，內貯白金三百兩，知客所遺，姑藏待之。少頃，一客遑遽而來，東西尋覓。翁問客：「胡為者，得勿有所失乎？」客曰：「然，頃遺一布槖，內有白金若干，翁見之否？」翁以其言既符，笑曰：「君言不謬。幸是老夫拾得，理合奉還。」遂攜槖出，並請驗封識件數而後歸之。客曰：「翁真長者，願分半相酬。」翁堅辭不受。客感激拜謝，稱歎而去。將渡江，適遇大風，見中流一舟，簸蕩欹側，勢甚危急，客惻然心動，以失金幸返，不如捨此儻來物作一善事。乃手持白金大聲呼曰：「有能救來舟之急者，當重犒之。」岸檥漁舟甚多，貪利，爭破浪往，將來舟眾人扶登漁舟，來舟載輕，得以無恙。既達岸，客出金分犒舟人，同聲稱謝。內一少年擥客袂曰：「小人危急，脫不遇君子，斷無生理。請至舍間，當使合家拜德，稍伸謝忱。」客再三辭之，不得已至其家。少年亟呼父出見客，其父非他，即佘翁也。翁年六旬僅此一子，向非還金，則已葬魚腹矣。還金而救子厄，天道亦巧矣哉！<br />
　　里乘子曰：好善之心，人所同有。施者初原不望報，而受者究斷不可不報。古今負恩之人，豈有能常昌者哉！顧人之報施本於情，天之報施准於理。人情不漓，天理自然不爽。太上曰：「善惡之報，如影隨形。」言其速也。彼佘翁還金救子，其禍福轉移，只爭瞬息，天之報之，可謂巧且速矣。觀此，而好善之心有不油然而生者乎？<br />
　　雷擊三則<br />
　　九華山庸通和尚言，池陽有塾師，設帳古寺，授徒凡十有三人。忽雷雨暴作，霹靂一聲，將其徒俱擊死，環跽寺外。遠近來觀，見冠者半，童子半，面各置錢三千八百四十六文，麻繩貫之，莫喻其故。旁一人言：「此得勿某生賣婦錢耶？若此，雷擊宜矣！」眾問何故，曰：「距寺密邇有某生，貧病交集，家唯一妻，伉儷甚敦。以無所為計，不得已將妻鬻去。夫婦相持痛哭而別。生得錢五十千文，鋪墊草薦下，鑰門出。及歸，索錢不得，既恨失資，又慟失婦，遂雉經死。婦聞之失聲大慟，哭曰：『是奴負吾夫也夫！是奴負吾夫也夫！』乃援剪刀刺喉以殉。然則此錢得勿即某生者耶？」眾統為計算之，恰符其數。蓋其徒闞某生出，竊攫而瓜分之也。眾議以錢殯殮某生。且商之後夫，迎婦棺歸，與生合葬。墓在池郡東南三十里，山上恒生連理樹，人以為夫婦義烈所感，因稱為「義烈墓」。吾皖定遠縣北爐橋，巨鎮也。有客冬月賃車過橋上，聞下有呱呱聲，異而覘之，則席裹男嬰存焉。客惻然謂車子曰：「我在客中，無可位置。汝土人，倘知有乳母能收養此兒，願出白金五十兩為哺兒之資。」車子喜曰：「小人妻新生女，正苦無子。將此兒與女共哺，他日長成，即為螟蛉，不亦可乎？」客大稱善。乃取羊裘裹兒，並出元寶一枚付車子，令抱兒送交其妻。車子至河上，擲兒水中，以銀與裘付妻，徒手含笑而返。客問如何，曰：「比小人歸，妻正哺女，得兒大喜，且頌大德不置也。」越明年三月，雷擊車子死，背書「貪財傷命」四字。人問其妻，始知前事。某年春夏之交，定遠苦早，早禾無收。六月中旬，甫得甘霖，農人心稍慰。僉謂種蕎可以救荒，但苦無種。某甲藏陳蕎甚多，慮顆癟色黯，不能出售，以甑蒸之，頓覺碩大光潤，大喜，遂榜其門曰：「出賣蕎種。」於是爭往購求。蕎價翔貴，獲利千萬。後所種蕎竟無一出者，眾無所歸，怨歎為天意使然。然由此饑餓以死者指不勝屈矣。無何，雷擊某甲死，釜底書「蒸蕎誤人，粉身莫贖」八字。人始知甲險惡而不能逃天誅也。此上二則，皆定遠陳逸仙茂才維翰言之。<br />
　　里乘子曰：天誅所以補國法之所不及，而較國法更為快意。何也？國法本乎律例，天誅本乎情理；律例但守乎經，情理可行乎權。彼車子溺嬰，某甲蒸蕎，及十三人以五十千錢而傷二命，倘執律例，或未必盡置之死；而揆諸情理，似此惡作劇，豈尚可一人而貸之以生乎？嗟乎！明明在上，凡蚩蚩之氓，可不時存警畏哉！<br />
　　獵人某<br />
　　池陽獵人某，素性暴逆。母年五十許，奴畜之。常以烹鹿蹄失餁，撻幾死。妻賢，每以規勸，並遭箠楚。一日，網得生兔，命母飼養，繩弛逸去，母懼，伏匿積薪中。某求兔不得，拔劍向妻問母所在，妻不以告。某怒曰：「老畜得毋匿積薪中？待搜得，當殺卻！」母聞而大懼，亟出狂奔。某見往追，妻哭，力攬其襟，某奮不得脫，益怒，殺妻，並斷其手。復追母，母過關聖廟，大聲哭且呼曰：「關爺救命！關爺救命！」某剛至廟門，聖帝座前泥塑周將軍驀馳出，以木刀腰斬某倒地上。遠近聞而來觀，見神像一足立戶外，瞪目望屍，鬚眉奕奕，若有餘怒，刀上血猶淋漓滴瀝也。眾乃舁去某屍，拭淨血跡，醵資延道士禮蘸三日；率其母刑牲禱祭，妥神歸廟。自是不孝者聞之，皆悚然改輒，不敢再忤其親矣。<br />
　　里乘子曰：世傳周將軍靈異不少，陳延祚《三國志》竟不載其名；惟元人《關聖廟碑》有「乘赤兔兮從周倉」之語，自有所本，必非杜撰。或謂昔吳亭關聖麾下一偏將，持大刀，攬魯肅袂歷聲責之，即是將軍，惜史氏失載耳。木刀殺人，奇甚！如獵人之暴逆，脫不遇將軍，則母休矣。天下有理之所無、而事之所有者，況亂臣賊子，人人得而誅之，豈有神武如將軍，血食一方，而忍漠視不顧者乎？吾願世之為人子者，聞將軍之風，皆當加警矣。<br />
　　行腳僧<br />
　　池陽有老衲，獨居古剎。丐募積有微資，以錢易朱提十餘鋌，鋌各五兩許，吝惜備至，衣常不週，食常不飽，晏如也。一日，晨起啜粥，會九華某僧行腳至剎，饑甚，出缽乞食，再三哀求，衲啜不顧。某僧饑忿莫遏，拔戒刀洞老衲胸殪之。飽啖，搜攫其資而遁。越日，土人見老衲殺死剎中，以其無主，瘞而火其剎，其事以寢。某僧既殺老衲，纏資腰中，以無人知，意甚得。乃腰纏日重，久之，幾如佩千鈞，苦難行走。不得已，至深山中，以刀坎地薶其半，而重如故，盡埋乃已。又每日暮，即見老衲在左右，且聞口宣佛號曰：「阿彌陀佛。」喃喃不休。心惡之，知其冤孽難解，計朝菩薩或可懺悔，乃遍至五台、峨嵋、南海各靈山，頂禮求懺，卒無驗。無可如何，仍歸九華，甫躋上天門，慘然色變，大聲呼曰：「老衲又來索命矣！我去，我去！」遂歷將前事朗告諸人，言畢，自撾其胸曰：「此事何能瞞人？我死晚矣！」聳身一躍，崖下適有枯枝，恰墜其上，貫胸而死。斯時崖上崖下觀者數千人，無不咋舌駭歎，僉合十作偈曰：「孽由自作，信不可活。凡我眾生，鑒此行腳。」又下一轉語曰：「吝粥一勺，甘喪軀殼。凡我眾生，鑒彼老衲。」<br />
　　里乘子曰：財之為祟大矣哉！老衲積資，行腳攫資，究竟兩人絲毫未曾用得，轉坐此結怨成冤，各喪厥命，斯豈非財之為祟也哉！崖上崖下人兩偈，的是見道之語。吾亦從而為之說曰：合十兩偈，當頭棒喝。凡我眾生，從善毋惡。<br />
　　當涂令<br />
　　某明府以進士宰當涂，性庸暗。縣濱大江，衝煩難治，凶歲倍形拮据。某履任，恰值大水，田畂漂沒殆盡，官庖突煙垂絕，而饑民日塞署前，嗷嗷求哺。某書空嗟歎，謂幕友曰：「我貧甚矣。自謀不暇，何能顧及若曹？」幕友笑曰：「公何太迂？大水民困若此，誰不知者？據實上狀請賑，大吏必許，可得四萬金，何憂貧？」某大喜稱善。亟具牘申請大府，果發帑金四萬。某半侵肥己槖，以半分犒合署幕友暨紀綱人等，而饑民沾惠未及十分之一。死者枕籍於道，慘不能狀。某視之莫如也。亡何，某父子與幕友俱染疫死，所吞蝕賑金，耗費無存。某之子婦與二女並幕友之妻子俱留寓當涂，竟不能扶櫬回籍。典質既罄，無以為生。始則藉針黹聊以餬口，繼為奸媼所誘，覺刺繡又不如倚市門矣。道光丙午，德化萬鼇峰夫子官斯土，招予幕府。邑紳蔡翁招飲，以予少年喜談風月，謂某之雛女甫破瓜，豔而善歌，將召侑觴。予亟止之曰：「君休矣。此女流蕩不偶，固乃翁居官作孽使然。然物傷其類，小子雖不肖，實不忍與見也。」蔡點首曰：「君言是也。」乃止。<br />
　　金錢李二<br />
　　吾皖某公，巡撫黔南，其公子自任所歸應鄉試，挾資甚豐。舟過岳州，忽岸上一客，襆被遙呼趁舟，榜人不答。公子命割席地載之，榜人謂江湖險阻，多不測，不可不慎。公子笑曰：「我舟甚大，正苦岑寂，得一人相伴閒話亦大好。況客隻身無長物，當不至有意外變，載之何害？汝勿多疑。」榜人以公子說之諄諄，乃重違其意，檥岸招客登舟。視客年可四十許，紫面闊顙，髯叢如蝟。拱手加額，謝公子高義，並叩邦族，公子以告，客斂容致敬曰：「固是貴公子。小人不知，失禮勿怪。」自言姓李、行二，江西人，「他日舟過敝境，當少伸地主之敬，幸勿見卻。」公子頷之。見李語言豪爽，試與談史事，頗熟，意非庸流。每飯必招與俱，李亦不辭，且豪於飲，醉後論古今成敗得失，尤娓娓可聽。公子大樂，相見恨晚。一日薄暮，舟泊村市，李攜白金一笏登岸。公子笑問：「何為？」李笑曰：「日擾公子，殊切愧恧，將薄市酒脯，聊酬萬一。」公子搖手止之，李不顧，掉頭徑去。公子竊命僕展視襆被，內一匕首，長尺有半，瑩然如雪，寒光逼人；又臘乾人手一具，餘無他物。公子驚異，急命依舊束好，意李非俠客即盜魁，心竊自危，而又不敢形於詞色，計惟以禮款之，以德結之，或可相感。少選，見李命人擔酒一大甕，並一彘十雞上船。公子笑謂：「何太過費。」李曰：「小人幸得附舟，此中大有香火因緣。不腆之敬，聊酬公子，兼觴從者，並犒三老。」乃浼庖人代為烹餁。言次，以目視襆被，似已知公子竊發。殽酒既陳，李飛三大觥釂公子，公子亦飛大觥酬之。酒酣耳熱，肝膽畢露，李掀髯笑謂公子曰：「公知小人何許人也？」公子笑拊其背曰：「君為何許人僕所不知，然義氣見於眉宇，亦一世豪傑也。」李拊掌狂笑曰：「公真知我也。既遇知己，即不敢不瀝誠相告。我非他，乃江湖盜魁金錢李二是也。公囊中黃金若干，白金若干，信否？」公子料不能隱，直應曰：「唯唯，君何以知之？」曰：「曩舟過洞庭，我於岳陽樓望氣即已知之。初頗欲不利於公，以遇我厚，厚遇而慘報之，義所不屑也。自今以往，但請毋畏。然公子手無縛雞力，挾多資遠涉江湖，亦危也矣。」公子聞而失色，如坐芒刺，強為言笑，觥籌交錯，痛飲盡歡。既過道士洑，李命榜人係纜蘆洲，謂公子曰：「沿途辱公雅愛，業至敝境，即須拜別。蝸廬咫尺，敢請暫稅大駕，為林壑生色。」公子辭曰：「理合造廬，一瞻勝境，緣試期已近，早歸為幸。」李笑曰：「頃裁夏首，屈指距試期尚遠。不敢多留，但作平原十日之飲可耳。」公子再四確辭。時天色已黑，牙月初升，李長嘯一聲，忽蘆葦中無數舴艋，蜂擁而至。公子大驚，李喝曰：「止，止。勿驚貴人！」乃笑謂公子曰：「特召兒曹延請貴人，別無他意，請勿驚畏。」乃自扶公子登小舟刺入蘆葦。謂公子：「尊舟泊此，盡可放心，已命兒曹加意邏守，保無他慮。」二三里許，抵一山谷，已有筍將相待，捨舟而陸，道路蜿蜒，或險或夷。約行四十餘里，前隱隱有雞犬聲，樹木陰翳中燈火如星。李曰：「至矣。請公子下輿。」見莊舍一所，涂堊華美，氣象甚壯。門外健兒百數十人，左右侍立。李肅公子升堂，鋪氈張幔，華燭燦列。時漏已四下，膳畢，請公子就東廂客舍棲宿，供設亦殊不俗。翌日，張樂設席，水陸雜陳，梨園甚精，奢侈過於王侯。如是者六日，公子頗覺厭倦，李已窺其意，便命停樂。家故有園亭，花木、山石、池沼畢具，接構曲而有致。李嘗邀公子遊覽，頗為贊賞。李乞命名，公子笑曰：「君乃虯髯之流，即名『虯園』，何如？」李大樂，即請為作擘窠書榜之於楣。日偕公子宴飲虯園，出家姬十餘人，清歌侑觴，態度裝飾亦頗不惡。內一雛娃，頭綰偏髻，發蓬鬆覆額，風致韶妙，如奇花之初胎；歌喉清脆，善彈琵琶，目波時溜睨公子，公子亦甚惓惓。李已會意，笑曰：「此兒名夜月，年十三矣。性頗不拙，山妻素所眷愛，嘗留意為之擇主。公子如不嫌蜀束，俟其成人，當以相贈。」公子唯唯稱謝。李有二子，俱從師讀書。公子偶至書齋，見其師年可五十許，鬚髮蒼然，清臞如鶴。叩之，與李同宗，以多病不樂應試，藉課讀養靜。頗工導引之術，吐詞亦甚博雅。李之二子，長十六，次十二，頭角嶄然，揖客居然彬彬有禮。室中圖書環列，經史悉備。視案頭所讀本乃孫吳、穰苴《司馬法》各書。公子問師：「何不令攻舉業？」師笑曰：「若輩之志不在毛錐。姑令粗解韜鈐，萬一他日有事，未嘗不可執干戈以衛社稷也。」公子嘉歎不置。唯以李維縶甚殷，欲歸不得，殊切主臣。乃謂李曰：「君言平原之飲，今既半月，業已過之，願早就道，免誤試期。受惠不淺，況一江上下，路所必經，他日過此，當趨訪以續末了之緣可也。」李笑曰：「公子歸心甚急，不敢久留，明日即送啟行。但君子一言，重於九鼎，他日過此，務求枉顧。夜月既荷不棄，暫為寄育，俟重來攜與俱歸。切勿負約！」時夜月正侍飲在坐，李拔其金釵一股授公子，亦請公子解所佩玉授夜月，令各藏之，聊以表信。明日日晡，設祖帳於虯園。使夜月清歌送行。夜月唱《會真記》「長亭餞別」一闋，深情綿邈，淚隨聲進。公子相對脈脈，於邑無色。李強與拇戰，使為歡笑。漏初下，始罷席。公子興辭，李袖出小旗一角授公子，令善藏之：「江湖倘有不虞，出示便可免患。」復以千金為贐。公子受旗而返其贐，李作色曰：「公以小人之物為盜泉耶？盜泉去貪泉幾何？如恐為盜泉所污，則公囊中所有，亦未必果皆廉泉也！」公子以李言激烈，只合拜受。李堅訂後約，謂泊舟處時命兒曹偵伺，過客至此，問賤名無不知者。囑畢，仍命肩輿送公於歸舟。道路坦夷，不似舊徑。昧爽始達舟次。舟人見公子，皆大歡喜，僉謂公子去後，李遣人邏守維謹。公子大喜，重犒來寄育，俟重來攜與俱歸。切勿負約！」時夜月正侍飲在坐，李拔其金釵一股授公子，亦請公子解所珮玉授夜月，令各藏之，聊以表信。明日日晡，設祖帳於虯園。使夜月清歌送行。夜月唱《會真記》「長亭餞別」一闋，深情綿邈，淚隨聲迸。公子相對脈脈，於邑無色。李強與拇戰，使為歡笑。漏初下，始罷席。公子興辭，李袖出小旗一角授公子，令善藏之：「江湖倘有不虞，出示便可免患。」復以千金為贐。公子受旗而返其贐，李作色曰：「公以小人之物為盜泉耶？盜泉去貪泉幾何？如恐為盜泉所污，則公囊中所有，亦未必果皆廉泉也！」公子以李言激烈，只合拜受。李堅訂後約，謂：「泊舟處時命兒曹偵伺，過客至此，問賤名無不知者。」囑畢，仍命肩輿送公子歸舟。道路坦夷，不似舊徑。昧爽始達舟次。舟人見公子，皆大歡喜，僉謂公子去後，李遣人邏守維謹。公子大喜，重犒來眾，並寄語致謝李。急命解纜，以幸脫虎口，不可常恃。自後涉江，時有戒心。下第後，由陸赴黔。明年春，方夜讀書，忽聞簷際有聲，如鳥飛墮，舉首見李二昂然而入。公子驚問：「何來？」李曰：「頃有事交阯，必得撫軍信矢，乃可免關津之阻，惟公子圖之。」公子笑諾。明夜，果竊以付李。李歎曰：「公子真磊落丈夫也！此去匝月，繳還不誤。」甫屆一月，晨起，果見案頭信矢一枝，李附函鳴謝，謂後會有期，必報大德。公子驚詫，以李行蹤不測，遂秘不敢告撫軍。然心常惴惴，殊切隱憂。越三載，又挈重資旋里，恐過道士洑為李黨所識，遂避道由蘄水陸行。一日，暮過峻嶺，忽林中吹唇作聲，健兒百數十人持械驟至，僕輩駭奔，如鳥獸散。健兒將公子與行裝擄至一村，獻捷渠魁。俄一男子袒衣秉燭出，見公子，驚曰：「是非某公子耶？」公子睨之，固是李二，急呼曰：「故人救我！故人救我！」李笑攜公子手問：「何由至此？」公子托言：「以君言江湖險阻，不敢再事舟楫。」李笑曰：「有我小旗，即泛舟何害？此我別業，若不在此，則公休矣。」公子再三稱謝。李亦謝信矢之惠，謂交阯之役，獲利不少。彼此殷殷敘闊。公子問：「夜月無恙否？」李笑曰：「我以公為忘之矣。此兒的是癡情，日把所贈珮玉，玩不釋手。金錢疊卜，望眼欲穿。公在此少住，不日即可接至。」越日，夜月果至。李笑謂公子曰：「此禁臠也，完璧奉贈。」公子笑謝。視夜月雲髻初盤，玉容半腆，較前尤豔。嚲袖隅坐，顰眉不語，似怨公子負約。李謂陸行究不如舟行之逸，以公子僕輩散失，命健兒護侍，溯江而上。自送公子與夜月登舟，並還所擄之物，拳拳揮手而別。公子問知夜月固良家子，李夫婦皆善視之。自許公子後，倍加愛重，並未涉一戲言，公子不勝稱歎。夜月問公子何以負約，謂：「君如再不來，兒已判祝發，托命空王矣。」言畢，以帕搵淚，哽不成聲。公子揖而謝曰：「書生膽怯多疑，幾負李君高義。勞卿盼望，罪不容辭。然往者不究，來者可追，此後報卿之日方長也，願卿憐而恕之。」夜月笑曰：「妾所言非敢抱怨，亦非要寵。緣數載癡情，不可不略使君知耳。」公子擁坐懷中，甘語而慰藉之。夜間侍寢，果然處子也。<br />
　　里乘子曰：李二之於某公子，贐金贈美，執禮極恭，窺其用意，大抵不過欲劫假信矢耳。交阯之役不知何事，公子竟竊符相授，可謂孟浪。以李行蹤不測，秘不告親；而所贈小旗又膽怯不敢一試，甚至畏而避道，直忘夙約，脫非蘄水意外之遇，亦徒令癡情人望穿兩眼而已。此等公子，若明若暗，若賢若愚，若有情若無情，首鼠羝羊，不能名狀，令人失笑。李二其盜而近於俠者歟？居然粗熟史事，又能延師課子。觀其師侃侃數言，亦非尋常村學究可比。惜二子究竟渺不可知，殊為歉然。惟李謂公子高義，公子亦謂李高義，此種高義似是而非，儻即鄒嶧氏所謂「非義之義」也耶？<br />
　　九山洞<br />
　　九山在吾皖定遠縣東北，一名韭山。其下有洞，土人彩石鐘乳，恒至其中。春夏秋內多毒蛇，必俟嚴冬，蜇伏殆盡，乃敢結伴裏　而入。洞口極狹，秉燭蛇行十里許，腰始直；又二十里，至風簸紐，豁然開朗，別有天地。石路一線，闊不滿尺，左峭壁矗竦，無藤蘿可捫，右臨深壑，俯不見底。至此輒相戒，箝口兢兢，次且躡足，行約三里許，漸坦夷，始可放膽縱步。顧多歧途，凡所由之路，非以灰志其跡，則迷不能辨。小山無數，石齒齒，童無寸草。鐘乳到處皆是，無事尋覓。再行十餘里，有河一道，闊可十丈，其水清可鑒影；探之冷徹指骨，其深莫測。河濱泊一石船，狹僅容刀，而不能任載，試以手按之，立沉水底，須臾仍浮故處。相傳水通淮河，昔有好事者放鴨其中，頸係木片，書己姓名識之；既淮濱人網得鴨，見木片，來訪此人，詢之果然。岸旁有石枰，子嵌其上，可推運而不可拈取，足供象戲。對岸衰草遍地，浩如翰海。遠望，隱隱一山，橫亙天外，山腰露城垣一角，城上時彷彿有人來往，惜無處可以問津耳。地溫暖，無雨雪，隆冬袒臂猶汗，夜藉地露宿，亦殊不冷。尤奇者，至其境即不饑、不渴、不私，人往往樂而忘返。故每冬至前後入洞，僂指交春啟蟄，始緩緩歸矣。洞近禪覺寺，冬月丐者多巢其中，寺僧惡之，鑿巨石堵洞口，其道遂絕。<br />
　　里乘子曰：塵世有此福地，倘可棲眷其中，此生真不志溫飽矣。況隔河仙山樓閣隱隱在望，脫使石船可渡，許我問津，則彼岸誕登，又何須遠涉弱水而訪蓬萊也哉！<br />
　　少年客<br />
　　廬州李某，由寧波附海艘赴滬。共載者五十餘人，內一客年甚少，美秀而文，與李聯床，彼此接談，意氣頗洽。李叩其姓名，但漫應之。中途，客附李耳低語曰：「君知舟子何如人也？」李曰：「不知。」客曰：「君不慣涉江湖，不知道途之險。我日來細察，舟子殊非良善，其柁工、篙師等人，面亦多露殺氣。若曹居心甚叵測，唯我能辨之。計一路惟某洲最險，倘經其處不停泊，當無患。君須識之。」李驚問曰：「倘在此停泊，奈何？」客笑曰：「君毋多言，幸有我在，彼何能為？」李疑信參半，姑默識以覘之。既至某洲，日甫晡，舟子果命其黨下碇係纜。諸客僉謂天早，尚可趁程，何遽停泊？舟子不答，諸客大嘩，少年以目止之。洲孤懸海中，四望無際，更無別舟停泊。少選飯熟，舟人但自飽啖，並不食客。眾饑索食，亦竟置若罔聞。無何，夕陽西沈，諸客饑燄中燒，頗不能耐。舟子忽率其黨各執刀械進前，厲聲謂諸客曰：「此地險要，向為群盜出沒之區，汝等所挾資可速獻出，我當為善藏之。不則恐有不虞，悔無及也！」客多巨賈，挾資頗重，聞言互相驚愕。知其來意不善，乃哀告曰：「我等既同一舟，患難自當與共。各挾薄資固在舟中，縱有不虞，亦全仗主人防衛，如可免患，不惜重酬。又何必獻出，勞為善藏也。」舟子聞言，怒目叱曰：「爾輩死在目前，猶嘵嘵饒舌，想作看財虜耶？」言畢，回顧其黨曰：「此時不速了結，復有何待？」其黨聞之，爭持刀械而入，諸客相視觫觳，計無所之。李依少年傍，亦竊自危。第見少年從容起立，喝謂舟子曰：「汝休孟浪！汝抑知步家<br />
　　兄弟乎？」舟子卒然斂容答曰：「唯唯，小人不敢。」少年叱曰：「汝率黨入內，意將何為？」乃以肱一揮，即墮其最獷悍者五人於海。舟子等大恐，急棄刀械，環跽乞命。少年口中不知作何語，舟子等益恐，崩角叩舷，聲如撒菽。自稱無知冒犯，罪該萬死，願出資另為買舟，載眾至滬，以求贖罪。少年叱曰：「汝既知罪，姑暫寬貸。仍乘汝舟，亦不必另買。如再萌惡念，決不輕恕！」舟子等稽顙，唯唯而退，急命具酒食以款諸客。一路小心將事，伺應惟謹。至滬後，同人僉德少年，謀有以報，少年悉笑而卻之。李私叩寓所，容圖踵謝，少年笑曰：「我居無定所，君盍告我所寓，暇當相訪耳。」李具告之。後三日，少年果來作別，問將何往，亦不答，究不測其為何許人也。<br />
　　劍俠<br />
　　某太守由部曹出守吾皖寧國府，途中遇一少年，美皙，弱如處女，口操秦音。問其邦族，自言齊產，韋氏，弦佩，固應京兆試，下第南歸者。試與談論今古，博聞強識，無所不曉。太守大悅，款洽甚殷，因聘為司掌書記。韋至署中，鎮日下帷焚香靜坐，不甚出戶。同幕諸友偶過訪其室，藹然可親，卻無訑訑拒人之意，人以是樂暱就之。覘其室中，寒暑只一布帳、一布衾、一藤席，一皮匣為枕，案上唯設筆硯，此外別無長物。月必出遊數日，僉問：「何往？」謂：「少嗜山水。今客游至此，如皖北之潛霍，江右之匡廬，浙江之西湖、嚴瀨、四明、天台，池州之九華，新安之黃山、白岳，皆近在咫尺，不得不次第遍攬其勝。」僉謂：「君所言名勝之地，近則百里，遠則千里，欲遍攬其勝，談何容易？」韋笑曰：「僕少遇異人授秘術，日可行千里，何難之有？」僉竊異之。一日遊歸，神色皇遽。人叩其故，謂：「昨游黃山，登天都峰絕頂，遇一野僧，欲與角藝，以空拳難敵，急馳而遁。渠躡跡窮追，不日行且至矣。」僉問：「如何？」曰：「黃山唯天都峰最高，峰腰細削，如壺廬之有頸，人跡罕到。近時聞甘風池曾陟其巔。見上有席棚，一少婦掩泣其中。甘問知為山下村婦，被妖僧飛劫至此。問僧何往，曰：『朝出募齋，暮則來歸。幽妾於此，待死而已。』甘慰令無恐，乃急負婦人馳送其家。復自登峰，瞷僧暮歸，乘其不備，反肱力麾之，僧遽挽甘臂，相將俱墜。幸甘壓僧上，出死力搤其吭而殪之。僧技固出甘右，脫壓甘上，危矣。蓋僧惡貫滿盈，天故假甘手以誅之也。僕素耳其事，而竊慕甘之為人，故欲登峰一訪其遺蹟。不謂甫至其巔，又有席棚在焉。比瞷棚中，一僧枯坐煉氣，見予至，側目微睨，意予非常人，口出青氣一道，將先發以制。予知為劍術，急馳遁以避之，倘非善行，要領殊矣！計此僧不日且至，逼人已甚，予不得不一挫其鋒。諸君如有膽略，可作壁上觀也。」越日，僧果至，聲言請韋角藝。韋笑謂諸人曰：「野衲不自度德量力，予不能再恕之矣！」遂訂約：夜漏二下，相會於敬亭山之陽。有好事者偕往覘之，於時新月上弦，蟾影西斜，疏星交映。既至其處，見韋與僧左右相向而立，僧口吐青氣一道，韋口吐白氣一道，互相激射，盤旋天際，夭矯閃爍，如電交掣。少選，青氣漸弱，白氣益銳，砉然一聲，響若裂繒，將青氣劃為兩斷，墮地頓滅。白氣直射僧頂，僧惶懼投地膜拜，稽顙乞命。韋笑曰：「吾戲汝耳，膽何弱也？汝如捐去故技，從事正道，吾貸汝矣。」乃吸白氣於口，以手麾令僧去。僧稽顙再拜，以袖障面而竄。觀者咋舌失色，叩問何術。韋曰：「皆劍術也。彼所煉青氣為雌鋒，是謂邪道；吾所煉白氣為雄鋒，是謂正道。雌不能勝雄，實邪不能勝正。彼挾此術，橫行江湖，已稱無敵，惟予足以克之。今既折斷，已成廢物，為人除害不鮮也。向游黃山，劍藏皮匣，未曾攜得，不然，天都峰頂早已互決雌雄，畢乃事矣。」觀者旋署，述諸太守，怵然稱異。詰旦詣韋，將請試其術，至其室，已闃然無蹤，人物俱杳矣。<br />
　　父子同日合巹<br />
　　曩游蜀中，聞土人言，鄉有某生者，幼聘舅氏女一妹為妻，以中表親，素不避面。生成童，從塾師讀。他日歸，過舅氏之門，見女獨自在家推磨，生入，問舅妗俱他出，戲曰：「妹役良苦，我為效勞好否？」女曰：「甚善。」時女已及笄，兩人情竇俱開，調笑甚樂，以無人，遂私焉。生素畏舅，既訖事，自念女脫有孕，舅知之奈何？別女而出，徘徊中道，遂逃亡不知所之。越日，師使人探諸其家，家固以為在塾，彼此詰究，互相　詫，到處使人蹤跡之，卒無朕兆。而女身果體妊，久之，腹漸膨脝。母察有異，詰之，計不能隱，遂吐其實，乃使人告生父母。其父母僅此一子，以出亡，方切隱憂，聞女有孕，大喜。商諸冰人，以禮迎歸，待生歸家，再為成禮。初，生出亡，乞食至漢口。質庫主人某翁，見生貌不類乞人，留使學賈。既喜其勤謹，委司會計，大為寵任。生頻年蓄積，不下萬餘金。爰與人合夥開張布店，特歸省視。既至鄉里，見道周鼓吹傖佇，車馬喧耀，詢之旁人，謂某氏子親迎，是固有母無父者，今娶妻矣。生聞驚喜。既念生平只一索，那便有子？試詳探之，果然。先是，一妹迎歸分娩，果幸得男。比長，讀書甚慧。十三歲應童子試，學使賞其文，拔冠一軍，名噪庠序。同里某富翁有愛女，遂以字之。今適於歸。生到家，見賓客滿堂，姑與為禮。僉問客從何來，生詭言至自楚北，為某生作寄書郵者。其子聞有父書，喜出叩見，問：「父書何在？」生笑撫其背曰：「兒不知耶？我即汝父是也。」問父母，已先後去世，不勝淒然。其子驚喜猶疑，生窺其意，謂曰：「兒如不信，可呼汝母出見，自能知之。」其子不得已，入請母出。生遽前揖之曰：「卿幸別來無恙。推磨推磨，不如我與汝磨。」其母聞之，喜謂其子曰：「果兒父也。」蓋生所云，乃當日推磨時相謔之詞，非他人所與知也。賓客聞之，交口稱賀，僉請具香燭酒醴，即於是日父子姑婦同拜祭天地、祖先，行廟見禮而合巹焉。<br />
　　毛甲<br />
　　潁州毛甲，能知前生事，其左手宛然豬蹄。人問之，自言前世為江西九江府人，姓李，與同里趙某至漢口作小貿易，經年折閱將盡，議同遄歸。趙忽染疫，疾革，泣謂李曰：「初與君出門時，本期稍得什一。今天降災，斷難再起。囊僅存錢十餘千，煩代購薄材為之殯殮。如有餘錢，乞帶付其子，幸甚！」李揮淚應諾。趙不日尋卒。李以數千為市薄材，權厝義山。尚餘錢六千文，即私入己槖。既歸，但告趙子，謂其父染疫已故，柩厝某所而已。越歲，晝寢，忽見趙來索錢。拉李至野外，剝去衣服，推墮河中，聽其浮沉。倏達彼岸，忽有一長人援拯上岸，以黑衫付令著之。導至一處，人煙輻輳，過一短垣，其人驀自後推之，身忽傾跌，拭目自視，已變為小豕。聞趙子笑呼曰：「豬母又生子矣。」知身已死，變畜以償夙逋，頗自悔恨。唯腹苦肌，見群小豕俱就母哺乳，不得已，亦就哺之。日漸壯長，年餘，居然肥腯。一日，忽見趙子率屠人至，索錢六千，付其宰割。急欲逃避，乃屠人已出索緊縛，舁置案上，遽以刀搠人喉際，直刺至心，痛不可忍。且伐毛解肉，備受苦楚，久之，肉始割盡。售訖，身復為人。見前長人來，笑謂曰：「衣可見還矣。」便為解衣，極力褫脫，左袂尚未曾褪下，又驀自後推之，身忽傾跌，拭目自視，復變為小兒，即毛甲也，惟左手宛然豬蹄。比長，每自顧其手，念及前事，而心輒惴惴也。<br />
　　戴明府<br />
　　合肥戴子開明府，謁選入都。將小妻某氏暫寄居清江，自攜舊僕甲乙買舟北上。甲乙故各有所昵妓，惓惓不能忘情。知戴囊藏白金一千三百兩，謀殺戴而攫其金，以充纏頭之費。舟次滄州，夜漏三下，瞷戴睡熟，甲持刃入內，遽剁戴首於枕，未殊，手顫幾難舉刃，乙繼進刃而殪之。榜人聞聲起窺，大驚欲呼，甲乙遽掩其口劫之曰：「聲則殺汝！」榜人禁駭不敢復聲。甲乙乃舁屍投諸河。啟囊各瓜分六百金，以百金並衣物犒榜人。又假戴手書寄小妻某氏，謂甲乙伺應無狀，途次業俱屏逐，如來見汝，切勿再留為要。既甲乙來見某氏，問何不隨主人北上，甲乙答稱材愧駑駘，不足任主人驅策，已被擯棄矣。某氏以前得戴書，不敢再留，好言慰令俱去。甲所昵妓在清江，乙所昵妓在如皋，各攜金分投所歡。他日，乙出遊，遇戴友郭君月樓，詫問何不隨主人北上，乙答如前，謂材愧駑駘，不足任主人驅策，已與甲俱被擯棄矣，郭頷之。忽聞耳畔有人言戴子開已被若曹殺了，郭四顧無人，大驚，心知有異，急拘乙付有司，一訊而吐其實。復遣人至清江，拘甲至所，供無異詞，遂將甲乙同付大辟。其金各存妓處，分毫未用，爰取以歸某氏。惟戴屍已投諸河，榜人尚稽誅待緝，鬼如有靈，知終難漏網耳。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
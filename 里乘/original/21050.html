<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>里乘 - 　卷九</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷九</font></h4>
			　　節錄《土司婚禮記》<br />
　　向閱昔人所紀滇黔瑤僮風俗，凡男女婚配，大都不外吹蘆踏歌，插竹為標；先野合生子，而後成禮，以為陋習，殊不足取。頃閱江陰陳定九先生鼎所撰《滇黔土司婚禮記》，則甚堪豔羨。茲姑擷其大略云。滇黔土司，其先本鷲氏，《左傳》所載羅人、鸗人是也。楚滅宋、蔡、羅、鸗四國，俘其家室，放之南徼，遂成苗四家。各有後裔，冠、婚、喪、祭、衣食，一秉周禮，仍從周以建子之月為歲首。後鸗氏伯仲佐武侯平蠻有功，兄王於滇東，去鳥為龍氏；弟王於滇南，加凡為鳳氏，同受爵於蜀漢。今宅第仍王家規模。四家多為姻好。嫡長女為嫡，長婦必媵八人，猶古諸侯一娶九女遺意也。定九先生十歲時，從季父宦滇中，逾年，季父歿，隨其季庶母錢、並錢之兄伯可僑寓滇中，境甚窘。錢所存不上百金，交其兄伯可服賈，販售建煙，藉得什一。伯可由是得與龍姓土司官交往。定九幼慧，從季庶母受書，年十四通舉業，兼攻詩古文詞。會詔改八股為論策，滇人雖老生宿儒，多不知論策體裁，知陳孺子幼而能文，龐首皓髮，皆願執贄門下，歲可得脩脯數百金，用遂不乏。定九冒滇籍，十六歲舉於鄉。初名太夏，字禹鼎，因官甌削籍，乃以一字行，而就軍功。初，伯可因賈識龍氏土官，遂罷賈而館於其家。龍氏極愛才，以定九幼而能文，遂字以嫡長女。十七歲畢姻，嫁資足埒王侯。龍女少定九三歲，名繼桓，字幼君，美而慧；幼通僰文，工僰書，兼工繪事。媵者八人，曰蘭彷，曰甄姑，曰鄭重，曰琬香，曰蕙雪，曰安節，曰蕊珠，曰瓊鈿，皆殊色。或養於同姓，或選於良家，或由於庶產。中國士大夫娶彼嫡長女，禮亦媵八人，以王臣加於諸侯也。龍土司以定九貧，為大治第，而後成禮。第凡十三層，極輪奐之美。中十層各五楹，有頭門、儀門、大堂、二堂、三堂，皆平屋。其後即書樓、妝樓、藏樓、繡樓、護樓。層各有廂二楹。三堂後，左右各五層，皆樓，各三楹，廂各二楹。左右各分貯四媵，媵各侍女四人，老媼一人。器物多紫檀、花梨，最愛爇沉速、安息等香。長官女有纏足者，民間多不然。而纏足極易，山有草曰「威靈仙」，煎其根，濯之數日，即纖如新月。女子尚短衣，長只齊腰；裙尚百折、或二百折，富者常穿五重，貧亦二三重。男亦然。其衷衣及褌，冬夏皆紵。處女夜臥，不脫不沐，臨嫁方沐。嫁後，日一沐，沐畢必涂以蘇合油，貧者以羊脂，故膚皆如凝脂。衷衣與褌相接，皆聯金扣，扣以百數。褌口與羅襪接，亦密扣之。扣圓而扁，貧家以鉛錫為之。合巹定情始解，定情後，復著如故，生子始去。親迎之日，奏蠻樂，苗女數十輩衣緋，擊諸葛銅鼓，盤旋環繞於庭中，歌聲如鶯啼芳樹，筆難形狀。以朱絲一縷係婿左臂，引絲入室，係女右臂，牽女出，以錦蒙頭，儐相贊拜。如禮畢，儐相乃更錦衣舞蹈，擊銅鼓，謳苗詞，請新人登車，舉家哭送，諸媵母亦擁女泣涕登車。既至婿家，一媼著緋衣，持鑰啟輿門，引新婦臂上朱絲付新郎，牽婦下車；侍女扶諸媵出，共擁新婦入青廬；夫婦交拜，媵皆隨新婦後行禮；席地坐飲交杯，諸媵亦雁行列坐，新郎新婦各一飲，挨遞諸媵。飲畢，相者擊銅鼓、歌喜詞，撒紅豆為祝多男。奏樂畢，相者引新郎安諸媵室；緋衣媼即　房門，為新婦更衣履、進香湯，凡三沐焉。相者引新郎從右安室，其俗尚右，故先右。侍者扶媵參新郎，郎坐受二拜，答二拜；老媼進媵者酒，手奉郎飲半，媵接跽飲畢，起鞠躬者四，侍女扶媵入幃，相者復引新郎安第二室，禮亦如之。左右八媵，次第安畢，相者引新郎還正室更衣。相者出，新婦出迎，鞠躬者四，新郎答以四揖，攜手入幃。媵新沐畢，更衣，俱至幃中，亦鞠躬者四，新郎新婦答禮畢，告辭各歸臥房。雞鳴，諸媵櫛沐，至新房遞茶賀喜，候新婦妝畢，均隨新郎新婦至姑寢門外遞茶，姑受茶不接見，令婢辭焉；郎率婦及媵於寢門外再拜而退。第六日，張樂設席後堂，郎與婦拜天地、祖先及灶，次拜姑，次女親，次小姑；諸媵隨婦後行禮。南向一席，坐新婦；東向八席，坐諸媵；西向四席，坐諸女親；西北向一席，則姑與小姑主焉。姑遞杯箸，婦跽辭，小姑代行禮畢，婦遞姑杯箸，次女親，次小姑。飲三爵，徹席更衣。再飲三爵，婦率諸媵下堂，拜訖，隨姑入室，為姑進幃帳、衾枕、衣服、首飾，奉沃浣；候姑寢，乃率媵退。自是，每雞鳴必起櫛沐，率諸媵至姑寢門，如未醒，即默候；既醒，則呼內侍女啟門入，為姑著衣履，櫛漱沐浣，進早膳訖，乃退。中午亦率媵奉飯。每日以一媵侍其役，旦暮為姑滌溺器、整衾枕候寢，然後退，日日如是。若有疾，則請假，俾諸媵奉事如前。三月，請設三代祖先神主，夫婦率媵謁焉。肆筵設席，大堂會男，後堂會女，夫婦執贄遍拜長者，各受貽贈而成婦焉。每室除侍女外，另有室媼，一室均受約束。又總立一室老，室老者，宗人中年老婺婦之有品德者也，聘請掌一家之事，皆聽其指揮，不敢違命。其人能僰文，家中事事登簿，以報岳家；性極端嚴，婦及諸媵並侍女人等，稍不合則罵詈，輕則摑以掌，重則杖之，見之無不膽落。各媵女獨處，臥則不許偃仰縱橫，既覆以衾，外加繡袱，四角鎮以銅獸，重或二三斤，若不令其轉側者；寢後即禁復起溲溺。幃外徹夜張燈，榻前每夕輪一婢伺值，室老時行潛察，一聞鼾聲，即排闥入，捉其發而撲之。每二鼓即寢，雞初鳴，室老即擊銅版者七，各室媼亦各擊銅版以應之，促諸婦起。櫛沐畢，俱集正室，為主婦治妝，妝畢，偕往候姑。凡有身者，立少不端，坐少不正，臥或偃仰縱橫，及酣酒茹葷者，室老輒嚴誡之。又婦凡為姑滌溺器、浣衣服、治裳履、整衾枕、進飲食，生子者連三日，生女者二日，未生者一日，次第挨班，無或少紊，皆室老主之。雖主婦必身親其役，不敢假手於人，有疾請假始免。至主人欲與諸媵坐，必其臥榻乃可；若於短足幾等類，室老知之，必加撻責。媵或逢怒主人，室老亦必勒其褫去下衣，當庭痛撲不宥；故舉室媵婢，從無喧嘩，其畏室老如三軍之稟令大帥也。其俗，岳父母極愛憐婿。龍媼故時至定九家，先是定九親迎，後龍媼初月一至，後則月兩三至或四五至，至則必熟視女眉目及婿眉目，時與室老作密語。定九不解所言何事，以意揣之，似以婿年幼，尚未知與乃女定情也。又時時密問女，女輒融然面赤，俯首不答；固問，固不答，龍媼輒咨嗟頓足而去。定九及其母均不解，惟納悶吁歎而已。他日，又來密問女，見女不答，輒垂涕，女不得已，密附母耳語數言，龍媼幡然大喜，起撫定九肩者再，欣然含笑而去。定九有表妹錢氏，名潔，字素瑜，少定九四歲，伯可女也。亦美而慧，工書能詩，尤善長短句。初，陳母見龍媼與室老密語，不解所謂，心甚憂之。錢女以在苗中久，悉解其語，乃寬慰陳母曰：「毋憂也，無他事耳，我知之矣。」陳母叩之，又羞不能答，蓋難於啟口也。陳母憂疑益甚。半載後，彼此漸通漢苗語言，定九私詢婦，乃母向日垂涕頓足之故，婦一以告，果不出定九所揣也。定九幼時，膽最弱怯。常聞舅氏伯可言，龍鳳四家在苗中風氣頗正，親子弟奸僮僕婦女，殺必不宥，聞之心益悚。方合巹後，安諸媵室，自以為皆送親來之女，我有主道，禮當安其室。至諸媵奉酒，又以為內家之人，敬我嬌客耳，益不敢或犯。後見其同婦事姑，稍稍怪其為侍妾；又見其與婦同起居，若非卑賤之流，見婿輒侍立，不敢抗坐。夫婦彼此言語不通，無從問訊，竟不識其為何等人。蓋諸媵半屬宗人，半選良家，大都皆家臣之女。其齒以新娘居中，上而遞長至四齡，下而遞幼至四齡，是猶仿周制也。服飾器皿皆與主婦同，惟主婦多一金項環，耳釧則以金起花，他皆素金耳釧，此小異也。一夕，龍媼攜酒筵來，大張花燭，於下房盛設幃帳衾枕，令媵者蘭彷嚴妝出拜陳母，次拜定九夫婦及室老諸人，後拜龍媼，各奉酒三爵畢，歸下房。日昳，龍媼去，新婦攜雙燭，引定九寢下房。定九笑問：「何為？」婦曰：「寒門家法，凡女適人半載不孕，即令媵妾入值，期早生子。今妾空侍巾櫛六閱月矣，蘭姊長，當首入侍，家慈故特送花燭來耳。且男子結褵，敝鄉風俗期一年舉子，不則嗣續艱矣。家慈前所以皇皇者，為妾之不娠也。」自是，間兩日，蘭必入值，雞初鳴即去。《詩》所謂「戴星而往還」者，非歟？兩月，蘭不孕，龍媼又如前攜花燭酒餚來，送甄姑入值，一切如蘭儀。月餘，大婦及兩媵均有孕。孕者，室老即不令入值，且有厲禁。蓋苗中嬰兒，最忌出痘，百無一二生者；痘氣又易沾染，即壯夫染之亦無不痘，痘無不死。常因一兒出痘，禍延一鄉，竟絕噍類。惟一受孕，即禁與男子接，兒生即決不出痘；故大家皆設室老，專司其事；小戶則其姑嚴察之。凡婦今夕受胎，翌晨眉間即有一縷紅絲隱約現出，大家婦人每早必參見室老，室老一見即知，曰：「若有孕矣。」立為移榻獨宿，夜必扃鑰，室老日夜防閒，不少疏忽；至七月胎成，方敢解嚴，以關係非一人家故也。龍媼以三女皆孕，大悅，以次備花燭筵席，送媵者鄭重、琬香、蕙雪、安節、蕊珠、瓊鈿六女入值乃已。八媵中惟琬香與婦裡面酷似，定九每誤認為婦，輒拉手與語，琬香每誚讓曰：「我非乘卷娘子，郎君幸尊重。」人皆恒以為笑。他日，婦故與定九戲，以九環納琬香項，令入寢室，定九方踞坐榻上，以為己也婦者，拉手與語，琬香翩若驚鴻，踉蹌趨出，定九深訝之。少選婦入，項無環，則以為琬香也，急問娘子焉往，婦笑曰：「誰為娘子者？」輒與郎並坐於榻，定九又深訝之，以為媵向不敢與主人抗也。無何，琬香入，探環還納婦項，顧而嗤曰：「還郎君娘子。」舉室哄然大笑。大抵苗中山峰巒相同者多，故人之面目亦多相肖，不獨婦與琬香為然也。惟惜龍女十七歲即罹產難而卒。定九繼娶者，即表妹錢潔也。初，潔與龍女最相親愛，定九出遊，潔即與龍女同起居，長枕大被，相擁而臥，不啻同懷姊妹。及龍女永訣時，告之父母，以服飾珍玩罄室與之，且曰：「願二老視如己出，藉慰親心，兒目亦瞑矣。」既歿，潔悲哀甚切。龍氏翁媼見待女真摯，爰喜而繼為己女，以歸定九，奩贈較倍於親女。潔以媵中名蕊珠者，色尤豔麗，乃自教之書畫，並諳九章數法，能推日月蝕，絲毫不爽。未幾，定九北上，會吳藩叛滇，阻兵不能遽歸。潔以憂思抑鬱，尋卒。不逾年，蕊珠亦卒。定九所記甚長，予擷其十之四五如此。<br />
　　里乘子曰：往予觀叢書所載，才人遇合之隆，或托之神仙，或托之龍宮，甚或托之鬼怪夢寐，大抵不過《莊》、《列》寓言，未必實有其事，所謂子虛烏有，姑存其說可也。今閱定九先生所記，雖出苗中，其妝奩富厚，禮節雍容，服食起居之安適，求之世家巨室，亦不可多得。況龍女與八媵，和悅不妒，閨中善戲謔兮，誠如張京兆所云：「殆有甚於畫眉者。」而繼配又得錢女，遇合亦不可謂不隆，人生如此，南面不易也！惜定九不達，輕離遠別，卒使冰弦再斷，美　同凋，豈豔福太稠，書生命薄，不足以消受耶！<br />
　　擷錄《海上紀略》<br />
　　曩在都中，見達君經圃所刊鬱君滄浪《裨海紀游》一書，係於役台灣，按日筆記。後附《海上紀略》數則，所志異聞異見，並濱海各國人情風俗甚詳，意者亦有心人也，爰擷錄以公同好。鬱君名永河，武林人，官閩省牧令。達君名綸，襄平人，仕隱未詳。<br />
　　海吼<br />
　　海吼，俗呼海叫。小吼如擊花　鼓，點點作撒豆聲，乍遠乍近，若斷若連，臨流聽之，有成連鼓琴之致。大吼如萬馬奔騰，鉦鼓響震，三峽崩流，萬鼎共沸，惟錢塘八月怒潮差可彷彿，觸耳駭愕。餘常濡足海岸，俯瞰溟渤，而靜淥淵渟，會無波灂，不知聲之何從出。然遠海雲氣已漸興，而風雨不旋踵至矣。海上人習聞不怪，曰是「雨徵」也。若冬月吼，常不雨，多主風。<br />
　　天妃神<br />
　　海神，惟馬祖最靈，即古天妃神也。凡海舶危難，有禱必應，多有目睹神兵維持、或神親至救援者，靈異之跡，不可枚舉。洋中風雨晦瞑，夜黑如墨，每於檣端現神燈示祐。又有船中忽出爝火如燈光、升檣而滅者，舟師謂是馬祖火，去必遭覆敗，無不奇驗。船中例設馬祖棍，凡值大魚水怪欲近船，則以馬祖棍連擊船舷，即遁去。相傳神為莆邑湄州東螺村林氏女，自童時已具神異，常於夢中飛越海上，救人於溺；至長不嫁，沒後屢昭靈顯，人為立廟祀之。自前代已加封號。康熙二十三年六月，王師攻克澎湖，靖海侯施烺屯兵天妃澳，入廟拜謁，見神衣半身沾濕，自對敵時，恍見神兵導引，始悟戰勝，實邀神助。又澳中水泉，僅供居民數百人飲，是日駐師數萬，方以無水為憂，而甘泉沸湧，汲之不竭。表上其異，奉詔加封「天後」。」至今湄州林氏宗族婦人將赴田者，輒以其兒置廟中，曰：「姑好看兒。」遂去，去常終日，兒不啼不饑，亦不出閾；至暮婦歸，各認己子攜去。神猶親其宗人之子云。<br />
　　木龍<br />
　　凡海舶中，必有一蛇，名曰「木龍」，自船成日即有之。平時會不可見，亦不知所處。若有木龍去，則舟必敗。<br />
　　水仙王<br />
　　水仙王者，洋中之神，莫詳姓氏，或曰帝禹、伍相、三閭大夫，不一其說。帝禹平成水土，功在萬世；伍相浮鴟夷；屈子懷石自沉，宜為水神，神爽不泯。划水仙者，洋中危急，不得近岸之所為也。海舶在大洋中，不啻太虛一塵，渺無涯際，惟藉檣舵堅實，繩碇完固，庶幾乘波御風，乃有依賴。每遇颶風忽至，駭浪如山，柁折檣傾，繩斷底裂，技力不得施，智巧無所用，斯時惟有叩天求神，角崩稽首，以祈默宥而已。爰有水仙拯救之異。餘於台郡遣二舶赴雞籠淡水，大風折舵，舶腹中裂。王君雲森居舟中，自分必死，舟師告曰：「惟有划水仙可免。」遂披髮與舟人共蹲舷間，以空手作撥棹勢，而眾口假為鉦鼓聲，如五日競渡狀，頃刻抵岸，眾喜幸生，水仙之力也。餘初不信，曰：「偶然耳，豈有徒手虛棹，而能抗海浪、逆颶風者乎？」顧君敷公曰：「有是哉！曩居台灣仕偽鄭，從澎湖歸，中流舟裂，業已半沉，眾謀共划水仙，舟復浮出，直入鹿耳門，有紅毛覆舟在焉，竟庋舟底。久之，有小舟來救，眾已獲拯，此舟乃沉，抑若有人暗中持之者，寧非鬼神之力乎？」迨八月初六日，有陳君一舶自省中來，半渡遭風，舟底已裂，水入艎中，　首欲俯，而柁又中折，輾轉巨浪中，死亡之勢，不可頃刻待。有言划水仙者，徒手一撥，沉者忽浮，破浪穿風，疾飛如矢，頃刻抵南莰之白沙墩，眾皆登岸，得飯一盂，稽顙沙岸，神未嘗不歆也。陳君謂當時雖十帆並張，不足喻其疾。鬼神之靈，亦奇已哉！<br />
　　糠洋蕈洋<br />
　　糠洋，水面積糠秕半尺，香。蕈洋，水面有物，形如蕈，亦積半尺許。皆水沫所成。風濤鼓蕩，不淆不徙。自浙中往日本者必過之。<br />
　　大崑崙<br />
　　林道乾，明季海寇。嘯聚在鄭芝龍、劉香老前。圖據閩粵，不遂；又遍歷琉球、呂宋、暹羅、東京、交阯諸國，無隙可乘，因過大崑崙，山名，在東京正南三千里，與暹羅海港相近。見其風景特異，欲留居之。其山最高且廣，四面平壤沃土，五穀俱備，不種自生；中國果木無不有，百卉爛漫，四時皆春。但苦空山無人。道乾率舟師登山結茅，自謂海外扶餘，足以據土立國。奈龍出無時，風雨倏至，屋宇人民多為攝去，海舟又傾蕩不可泊。意其下必蛟龍窟，宅不可居，始棄去。復之大年，國名，在暹羅西南。攻得之，今大年王是其裔也。台灣有老人經隨道乾至大崑崙者，尚得詳言之。前鄭成功以台灣小隘，有卜居大崑崙之志，咨訪水程、風景甚悉，會病亡，不果行。<br />
　　琉球<br />
　　琉球國，在閩省正東。去中國最近，然最小弱，又最貧。商舶從無貿易琉球者，以其貧且陋也。其王於諸國悉朝貢，為通貨貿易計。諸國鄙其貧弱，不萌侵奪之念，彼反得以貧弱自安。其於中國，率三歲一貢，所貢硫黃、皮紙而已。其所攜財貨，惟螺與蚌殼。螺可為　栗吹，即城頭曉角是；蚌殼斷之，可以鑲帶。外此，則有紙扇、煙筒，其制陋劣，傭兒所不顧。憶吾鄉俗語，謂厭憎之物，輒曰「琉球貨」，陋劣不自今日始，古語已云然矣。<br />
　　里乘子曰：唐末五代時，各國紛爭，惟高氏竊據一隅，所向稱臣，人呼為高賴子，獲利甚溥。琉球朝貢諸國，殆亦襲其故智歟！孟子謂：「仁者樂天，以大事小；智者畏天，以小事大。樂天者保天下，畏天者保其國。」彼琉球者，亦可謂善於保國者矣。<br />
　　日本<br />
　　日本，即古倭夷。於海外為莫強之國，恃強不通朝貢，且目中華為小邦；彼則坐受諸國朝貢，夜郎自大，由來久矣。其國事一聽將軍主之，國君如贅疣，垂拱而已。故其國中搆兵，惟將軍是爭。會無有放弒其主者，以國柄非所操篡，弒無益，虛被惡名，用是得長守其國。餘謂琉球貧弱，日本不聞國政，其開創之主，殆深得黃老之學者乎？又治尚酷刑，小過輒死。死有三等；其一灌水，水滿腹，則遍撻其身，令水散入肢體，又灌之，如此者三，如枵然大瓠，膨脹而死。其二懸腸，割人肛係巨竹梢，一縱而竹梢上騰，肢體倒懸，大腸盡出。甚者為活燒，以罪人鎖係杙上，圍繞乾柴，四面舉火，其人輾轉良久而死。又進於此為倒懸，殊不即死，三數日後，頭脹如斗，五臟從口中出。皆非刑，較地獄羅鬼之慘尤甚。故其民皆畏法，有道不拾遺風。其先，大西洋人覬覦其國，以天主教之言惑之，事露，悉被夷戮。今商舶至彼，必問有無天主教人，又鑄天主像，令人足踐而登。若誤攜一人往，則以其船牽置岸上，盡納舟人於艎底焚之，自此西洋人無復敢至日本者。其與諸國通貿易處曰「長畸島」，男女肉色最白。中國人至彼，暴露風日中，猶能轉黑為白，雖使桓宣武、黑王相公往，亦當改觀。婦人妍美，白皙如玉人，中國人多流連不歸者。今長畸有大唐街，皆中國人所居也。<br />
　　里乘子曰：相傳秦始皇使徐市浮海求仙，徐至日本，即自立國，以所攜童男女三千人相為妃匹，滋生蕃衍，今其國王，仍徐苗裔。當秦焚書，惟徐所攜至日本者獨能倖免，故《十三經》完書皆在日本。向其國厲禁，不許將書盜賣出國；近聞其國已惑入天主教，遂目《十三經》為妖書，下令盡付諸火，凡臣民等，如敢私藏不火者，殺毋赦。喪心病狂，何其烈也！夫中華之所以為大國者，自有天地以來，所行皆五帝、三王、周公、孔子之道，天下不變，道亦不變，此中華之所以為中，所以為大也。乃日本夜郎自大，竟敢目中華為小邦，井蛙不知有天，殊屬可笑。況《十三經》為五帝、三王、周公、孔子載道之書，自遭秦燔，遠遺外域，已為不幸，果使彼國之人能始終寶重護惜，猶不幸中之幸；茲忽天奪其魄，尤效祖龍，絕滅遺編，務趨邪說，良可浩歎！然吾謂此或傳聞之過，彼國崇正黜邪，素嚴號令，何忍，一旦改輒耶？<br />
　　紅夷<br />
　　紅毛，即荷蘭國，又曰紅夷，一名波斯胡，亦在西海外，實大西洋附庸也。性貪狡，能識寶氣，善貨殖，重利輕生，貿易無遠不至。其船最大，用板兩層，斲而不削，制極堅厚；中國人目為夾板船，其實圓木為之，非板也。又多巧思，為帆如蛛網盤旋，八面受風，無往不順。較之中國帆檣，不遇順風，則左右戧折，戧讀鏘，去聲。因逆風從對面來，故作斜行，左右拗折，以趁風力之謂也。欹側傾險，迂迴不前之艱，不翅天垠。其在大洋中，恃船大帆巧，常行劫盜。使數人坐檣巔，架千里鏡四面審視，商舶雖在百里外，望見，即轉柁逐之，無得脫者。常至日本貿易，日本倭知其為盜，必使中國商舶先歸，計程已遠，然後遣之。餘友顧君敷公，能悉其理。謂彼帆雖巧，然巧於逆風，反拙於乘順。凡物之巧者，不能兼擅，理固然也。若與中國舟航並馳順風中，彼反後矣。故遇紅毛追襲，即當轉柁，隨風順行，可以脫禍；若仍行戧風，鮮不敗者。況彼船大如山，小舟既畏其壓，與戰又仰攻不便，安能與抗？彼既恃所長，於諸國舟航，一切易視。常屢侵交阯，交阯人創為小舟，名曰「軋」，音空。船長僅三丈，舷出水面一尺，兩頭尖銳，彷彿端陽競渡龍舟，以二十四人操檝，飛行水面；欲退則反其棹，變尾為首，進退惟意，儼然游龍。船中首尾各架紅衣巨炮，附水施放，攻其船底，底破即沉，雖有技巧，無所施設，於是大敗。至今紅毛船過廣南，見軋船出，即膽落而去。中國東南半壁皆大海，不無侵擾之虞，軋船之制，亦所宜講。往時，鄭成功取台灣，與紅毛陸戰。彼所長惟火器，機發即燃，不勞點焠，尺寸小物，力侔巨炮，外此，則攻戰之理皆謬；又足躡高低，不便疾行，多被殺傷，臥不能起，將卒前取其首，輒為鳥炮所中，皆不敢近。復視其屍，蓋兩脛間皆縛小炮，以膝對人，其炮自發，猶以傷殘之軀計毀人命，可謂至死不僵者矣。又凡所居處，下必藏火藥，事急輒發其機，屋與人皆為飛灰，志不受戮辱。舟底亦然，急則自毀，帆檣之巧，終不示人，故諸國罕聞效其制者。有紅毛船，遭風誤過半線洋，遇淺船膠，彼知無復去之理，乃以布帆圍蔽其舟，即於舟中另造小船，三日而成。鄭氏視為釜魚，方集戰艦攻之，彼悉登小船，揚帆而去。良久，機發，大船自毀，人服其機警。又舟中百物俱備，造作小船需用物料，不假外求，歎不可及。<br />
　　里乘子曰：予曩游鎮海，見海舶之大者，其高如山，若以軋船環而攻之，彼雖高大，必不能逞。方今寰海鏡清，梯航靖謐，固無論矣；然未雨綢繆，《詩》有明訓。鄙意海疆各要隘，不妨多制軋船，無事以之巡哨，有事即以之制敵，則靈利安穩，較之尋常炮船，似有過之而無不及也。<br />
　　西洋國<br />
　　西洋國在西海外，去中國極遠。其人拗目隆準，狀類紅毛，然最多心計，又具堅忍之志。析理務極精微，推測象緯，曆數不迨。器用小物，莫不盡其奇奧，用心之深，將奪造化之秘，欲後天地而不朽。苟有所為，則靜坐默想，父死不遂，子孫繼之，一世不成，十世為之。既窮其妙，必使國人共習而守之。務為人所難為。其先世多有慧人，入中國竊得六書之學。又有利馬竇者，能過目成誦，終身不忘。明季來中國，三年，遍交海內文士，於中國書無所不讀；多市典籍歸，教其國人悉通文義。創為《七克》等書，所言雖孝悌慈讓，其實似是而非；又雜載彼國事實，以濟其天主教之邪說，誘人入其教中。中國人士被惑，多皈其教者。凡各省郡、縣、衛、所，皆有天主堂，扃閉甚密，外人曾不得窺見所有。不耕不織，所用自饒，皆以誘人入教為務，謂之「化人」。彼國多產白金。自明時已竊處粵之香山澳，雖納貢賦，而丑類實據我邊陲矣。又歲運白金巨萬至香山澳，轉送各省郡邑天主堂，資其所用。京師天主堂，屋宇宏麗，垣牆周復。又制為風琴、自鳴鐘、刻漏、渾天儀諸器，皆神鏤鬼斧，巧奪天工，為費不可量。窮年積歲，製造不輟，不藉中國一錢。餘謂紅毛密邇西洋，自是同類，英圭黎、咬留巴皆西海小國，宜為並兼，不足深怪。獨怪呂宋在東海外，遠過中國萬里，亦為所踞，此其心寧有厭足乎！閩人多有逐利呂宋者，謂紅毛政令，一如西洋之法。分呂宋地為二十四郡，有西洋化人共操其柄。禁民不得晝作，必使晝寢夜興。又寢室不容閉門，夫婦共寢榻上，邏者時時繞榻前偵視。有女及笄，父母不得主婚配，必侯巴黎按選。[稱僧曰巴黎。]其稍有姿者，率為巴黎所留，色衰放歸，始令擇配。父母死，人子不得殮埋，巴黎假度亡之說，舁置萬人坑中；積久坑溢，揚灰棄之。民人有資，歲與中分，四歲之後，十不存一矣。其禁晝作者，防民之叛也。歲中分其資者，務貧其民，使不得為所欲為也。死者不令瘞埋，恐由川毓靈，欲無復生英傑與爭國也。用意設想，皆在人情之外。夫秦皇焚書坑儒，禁偶語、徙豪傑以弱天下之民，欲令子孫自一世、二世以至萬世，長有天下，雖同此心，未至若是酷。假令此輩得志，其禍尚忍言哉！人情莫不戀故鄉而安本俗，若棄父母、捐家室，而反為利己者，已非人情矣！計中國郡、邑、衛、所，天主堂何止二千餘百區，而居堂中丑類不下三四萬人，皆捐其父母妻子，遠來必有所為矣！為名乎？為利乎？為游中華之名山大川、觀中華之禮樂政教乎？其國君歲驅其民於中國，又歲捐金錢巨萬資給之，曾無厭倦，果為朝會納貢來乎？抑歲歲饑饉，移民以就食於中國乎？既無一於此，殆復何求？其有大欲存焉，不待智者然後知也！而堂堂天朝，曾無一人能破其奸，已為丑類齒冷。脫有不信餘言者，試問日本何以禁絕丑類，不令蹈其境乎？今而後，尚有從其教而褒揚之者，請以巴黎選女之事告之。<br />
　　里乘子曰：昔客寧波，有客告予言，凡入天主教者，至天主堂拜其酋長，給銀三十兩，比授紅丸，趣吞之，自後，心日昏迷，久之，遂視祖孫父子皆為平等，除天主外，凡天地神祗祖先，一概不祀；天理人道，絕滅殆盡。有諸生某甲，素惡此教，以貧難自存，欲騙其銀，又慮其丸作祟，商之妻，使預濃煎下藥，以待既拜其酋長，吞丸攜銀歸，急索藥服之，果將丸泄出。爰取刀斧劈之，不能開，怒甚，投諸爐火，亦竟不灰。方驚詫間，忽聞剝喙聲，啟戶視之，乃其酋長使人來，責甲悖教，並索取銀丸，詞色甚厲。甲強與辨，其人笑曰：「君休饒舌，頃丸神已歸，訴汝投諸爐火，可速取還，免罹後患也。」甲無如何，遂並歸之。初，甲頗能文，自後忽忽若失，文思頓躓矣。又言凡入天主教者，其家人有病，必報知酋長為之醫治。如不能起，當瀕危時，酋長先入其房，閉門密幕窗櫺，為之誦咒，度其生天，俟氣絕乃開門，令所親入房舉哀殯殮。有某一家，素奉天主教甚虔，其母病革，酋長如例為之閉門誦咒。有戚某，不信其說，以房故有樓，悄伏其上，鑽隙下窺，見酋長扶病者坐床上，以被靠其後，懷取一物塞其口；又出一針，長三寸許，刺其兩目，血涔涔出；又取一小銅圓盒承其血；復袒其胸，以針刺其心，血又涔涔出，又取一小銅方盒承之。既拭去血跡，出膏藥貼其兩目並當胸小孔，口中喃喃誦咒，不知云何。乃開門大聲呼曰：「病者已生天矣。」舉家羅拜伏地稱謝訖，然後入房舉哀。戚某自上窺之最確。後以語人，聞者無不匿笑。然則由前而論，吞丸之作法甚詭；由後而論，取血之居心更毒。彼給銀三十兩者，固為欲買兩盒血計耳。吾竊怪匹夫匹婦紛紛入教，一身受其害而不知；一家受其害而亦不知，趨之若狂，執迷不悟，亦不重可悲哉！<br />
　　宇內形勢<br />
　　天宇外涵，大地虛懸於中，古以卵為喻，似近之矣。海水附隸於地，而包山川原隰者，又海也。其中四夷八荒，各占一區，如盆盎中貯水石然。騶衍論天地之大，如中國赤縣神州，禹之所序者，才八十一分之一，外此尚有九州，凡一州，各有裨海環之，人民禽獸，莫能相通，如此者九；又有大瀛，海環其外。語近不經。夫吾人所居所謂中華大國者，以四天之下，惟中華恰居天地之中耳。不知天地之體既皆圓矣，人處宇內，頭戴天而足履地，何莫非中？若必求天地之中，則惟北極天樞之下，此處如輪之轂，如磨之臍，如人身之心，庶幾足以當之。然天樞之下，實在朔漠以北，去禹跡甚遠。中國一區，道里雖廣，若以天樞揆之，其實偏在東南，而東南半壁，又皆海也。自遼陽為中國東北極際，緣海而南為天津，次山東之登、萊、青三郡，有沙門等五島，與遼陽、朝鮮相望，一帆可即；次膠州；次江北安東縣，黃河之水，由此入海；次狼山，揚子出焉；次祟明、上海，為吳淞、三泖、震澤諸水所歸；次浙西之拓浦、海鹽；次錢塘；次寧波府，有舟山，廣八百里，今為定海縣，又有普陀岩，觀世音之香剎在焉；次台溫；次沙城，為浙閩之交，過此為福寧州；次閩安鎮，是閩省門戶；次興、泉、漳三郡，泉、漳間有金、廈門二山，各廣數百里，商舶通外洋諸國者，悉由廈門出，入漳與粵，鄰漳之南曰南澳，屬粵潮郡；次惠州；次香山澳；次高南廉，渡海港為瓊，瓊之南為涯、為崗，皆粵東地。自遼陽至此，中國東面已盡，瓊涯之間，實為東南隅。緣海轉西，則為中國之南面矣。盡粵東地而西為粵西，更西為貴州，又更西為雲南省，雲南者，中國西南隅也。然雲南盡處，不盡於海而盡於山，崇山復嶂，倮偶、苗夷所居。又有緬甸國，皆瘴癘害人，人不能入。而海港亦僅止於粵西之某郡，未嘗達雲南也。自瓊、涯間渡海港而南，水程七更，抵東京，[國名，本交阯也。明時黎氏為外家所據，遂另為一國。]東京又渡海港，十二更抵安南，即古交阯國。東京、安南兩海港，自港口橫渡雖甚廣，漸西漸隘，而海亦止，蓋海之支汊也。故東京、交阯山川，實與貴州、雲南連屬不斷；漢伏波將軍徵交阯，立銅柱，不以海為限，而以分茅嶺為限，則接壤可知。交阯之南曰柬浦寨，曰暹羅，曰六昆，曰大年，曰柔佛，曰麻六甲，凡六國，皆與中國連，中國以其鄙遠，棄而不收。麻六甲為西面盡處，惟北連中國，餘三面皆海。凡海舶由廈門直指南，離東京水程七十更，安南七十二更，暹羅一百八十更；漸偏而西，歷六昆、大年，又轉北過柔佛，始抵麻六甲，水程二百更，至此，約已轉出雲南、緬甸後矣。雖曰海道，皆依山而行，實未嘗渡海也。自麻六甲斜指西北，四十更為咬留叭，[音葛臘八。]始渡西海。咬留叭西北為啞齊。[產黃金。鑿石取之，其形正方，不假熔煉。其主無嗣，以女繼統，今猶是女主。]啞齊之外，中國舟航不能往。相傳尚有英圭黎，[音英雞立，產哆囉呢、畢吱、西洋布、嘉紋席、玻璃器皿，與咬留叭等，而皆優於咬留叭。]荷蘭、即紅毛。大西洋等國，皆在西海外，其山最大又最遠。自咬留叭綿亙而南，為萬丹；又極南萬里，為馬神。[皆產胡椒、蘇木、沉速、珈璃諸香。]自馬神轉東迤北，為文萊、[一無所產，極貧極陋。]為蘇祿、[產大珠，有重三五錢者，然少光澤，中國人名為淺水珠。]為呂蒙山，至此，又在中國極東海外萬里矣。又轉北為文武樓山，以迄呂宋。海舶欲至馬神者，仍行安南水道，既至咬留叭，依山而南，過萬丹，達馬神，水程四百六十更。非故迂其途也，以南海水道未諳，不敢渡耳。往呂宋者，由廈門渡澎湖，循台灣、南沙、馬磯，斜指東南巽方，經謝昆尾山、大小覆釜山，繞出東北，計水程七十二更。往蘇祿者，從覆釜直指正南，水程一百四十更。計自咬留叭，從西北海中至極南，又轉極東，再回東北，迄於呂宋，連山不斷，蜿蜒數萬里，較中國遼陽至雲南海道，遠過倍蓗。惜其割裂分據，不能統一；而城郭人民又無幾也。日本者，古倭夷國，在中國正東，自其南言之，去中國甚遠，由寧波渡海，水程三十五更。北接朝鮮，朝鮮與遼陽密邇，既渡鴨綠，便可馳驛而往，與中國在斷續間，雖謂之連屬亦可。<br />
　　台灣蕞爾拳石，南北三千里，東西三百里，去廈門水程十一更，中間又有澎湖為泊宿地；所處在東南五達之海，東西南北，惟意之適，實海上諸國必爭之地也。以上諸國，皆有商舶往來貿易，其山川道里、風景、人物、土產，皆得悉知之。惟荷蘭、大西洋遠在西海外，相傳有黑洋，晝夜如墨，人不能往，商舶不過，至咬留叭而止。咬留叭本非荷蘭，特為紅毛所占，設官守土，不知者目為紅毛。英圭黎亦然，荷蘭人鷙悍狡獪，大西洋又甚焉。近歲呂宋亦為紅毛所據，分土番為二十四郡，紅毛與西洋人雜治之，故荷蘭者，大西洋之附庸也。琉球在東海，日本之南，呂宋之北，去中國不遠，以其貧甚，故商賈蹙額視之，相戒不往。以餘所知諸國繪為圖，俾覽者知其形勢，以驗盆中水石之喻而已。若夫騶子《終始》、《大聖》之篇所謂「大瀛海」者，渺不可稽，存而不論可也。<br />
　　里乘子曰：觀鬱君筆記，自謂於全台山川夷險、形勢扼塞、番俗民情，不啻戶至而足履，用特筆之，俾留意斯世斯民者知之。其略曰：台灣縣易藏姦宄，事較兩邑為繁。諸羅風山無民，所隸皆土著番人。番有土番、野番之別。野番在深山中，疊嶂如屏，連峰插漢，深林密箐，仰不見天，棘刺藤蘿，舉足觸礙，蓋自洪荒以來，斧斤所未入。野番生其中，巢居穴處，血飲毛茹者，種類實繁。其升高陟巔、越箐渡莽之捷，可以追驚猿、逐駭獸。平地諸番恒畏之，無敢入其境者。而野番恃其獷悍，時出剽掠，焚廬殺人已，復歸其巢，莫能向邇。其殺人輒取首去，歸而熟之，剔取髑髏，加以丹堊，置之當戶。同類視其室髑髏多者推為雄，如夢如醉，不知向化，真禽獸耳，如虎豹遭之則噬，蛇虺攖之則齧。苟不近其穴，彼無肆毒之心，亦聽其自生自槁於雨露中耳。客冬有趨利賴科者，欲通山東。土番與七人為侶，晝伏夜行，從野番中越度萬山，竟達東面。東番知其唐人，爭款之；又導之游各番社，禾黍芃芃，比戶殷富。謂苦野番間阻，不得與山西通，欲約西番夾擊之。又曰：「寄語長官，若能以兵相助，則山東萬人，鑿山通道，東西一家，共輸貢賦，為天朝民矣。」又以小舟從極南沙、馬磯海道送之歸。七人所得饋遺甚厚。謂番俗與山西大略相似，獨平地至海較西為廣。使當事者能持其議，與東番約期夾擊，剿撫並施，烈澤焚山，夷其險阻，則數年之後，未必不變荊棘為坦途，而化盤瓠僰筰為良民也。若夫平地近番，冬夏一布，粗糲一飽，不識不知，無求無欲，自游於葛天無懷之世，有擊壤鼓腹之遺風，亦恒往來市中，狀貌無甚異，惟兩目拗深瞪視似稍別。其語多作都廬　轆聲，呼酒曰「打刺酥」，呼煙曰「篤木固」。相傳台灣空山無人，自南宋時，元人滅金，金人有浮海避元者，為颶風飄至，各擇所居，耕鑿自贍。遠者或不相往來，數世之後，忘其所自，而語則未嘗改。男女夏天裸體，惟私處圍三尺布；冬寒以番毯為單衣。毯緝樹皮、雜犬毛為之，亦有用麻者，厚可一錢。兩幅聯綴，不開領脰，衣時，以頭貫之，仍露其背。又有袒掛一臂，及兩幅左右互袒者。婦人衣，以一幅雙疊，縫其兩腋，僅蔽胸背；別以一幅縫其兩端，以受臂而橫擔肩上。上衣覆乳露腹；中衣橫裹，僅掩私，不及膝；足不知履。以烏布圍股，一身凡三截，各不相屬。老人頭白，則不掛一縷，箕踞往來，鄰婦不避也。發如亂蓬，以青蒿為香草，日取束髮，蟣蝨繞走其上。間有少婦施膏沐者，分兩綹盤之；或有至妍者，亦露倩盼之態，但以鹿脂為膏，羶不可近。男子競尚大耳，於成童時，向耳垂間各穿一孔，用　竹貫之，日以加大，有大如盤、至於垂肩撞胸者。項間螺貝累累，盤繞數匝，五色陸離，都成光怪。胸背文以雕青，為鳥獸、網罟、虎豹文，不可名狀。人無老少，不留一髭，並五毛盡去之。有疾不知醫藥，惟飲溪水則愈。婦人無冬夏，日浴於溪，浴畢，汲上流之水而歸。有病者浴益頻。孕婦始娩，即攜兒赴浴。兒患痘，盡出其漿，復浴之，曰：「不若是，不癒也。」婚姻無媒妁。女已長，父母使居別室中，少年求偶者，皆來吹鼻蕭、彈口琴，得女子和之，即入與亂，亂畢自去。久之，女擇所愛者，乃與挽手，挽手者，以明私許之意也。明日，女告其父母，召挽手少年至，鑿上腭門牙傍二齒授女，女亦鑿二齒付男。期某日就婦室成婚，終身依婦以處。蓋皆以門楣紹瓜瓞，父母不得有其子；故一再世，而孫且不識其祖矣。番人皆無姓氏，有以也。番室仿龜殼為制，築土基三五尺，立棟其上，覆以茅。茅簷深遠垂地，過土基方丈，雨陽不得侵；其下可舂、可炊，可坐、可臥，以貯笨車網罟農具，雞棲豚柵，無不宜。室前後各為牖，在脊棟下，緣梯而登。室中空無所有，視有幾犬，為置幾榻；人惟藉鹿皮隨處臥，夏並鹿皮去之，藉地而已。壁間懸葫蘆，大如斗，旨蓄毯衣納其中。竹筒數規，則新醅也。其釀法：聚男女老幼，共嚼米納筒中，數日成酒。飲時，入清泉和之。客至，番婦傾筒中酒，先嘗，然後進客；客飲盡則喜，否則慍，慍客或憎之也。又呼其鄰婦，各衣毯衣，為聯袂之歌以侑觴。客或狎之，亦不怒；其夫見婦為客狎，喜甚，謂己妻實都，故唐悅之。[海外皆稱中國為大唐，稱中國人為唐人。]若其同類為奸，則挾弓矢，偵奸人射殺之，而不懟其婦。地產五穀，番人惟食稻黍與稷，都不食麥。其饔飧不宿舂，曉起待炊而舂，既熟，聚家人手摶食之。山中多糜鹿，射得輒飲其血，肉之生熟不甚較，果腹而已。不慮風雨，行不計止宿，食云則食，坐云則坐；喜一笑，痛一顰；終歲不知春夏，老死不知年歲。寒然後求之衣，饑然後求之食，不預計也。村落廬舍，各為向背，無市肆貿易，有金錢無所用，故不知蓄積。雖有餘力，惟知計食而耕，秋成納稼，計終歲所食有餘，則盡付曲櫱；來年新禾既值，又盡以所餘釀酒。番人無男女皆嗜酒，酒熟，各攜所釀，聚男女酣飲，歌呼如沸，累三日夜不輟。餘粟既罄，雖饑不悔。屋必自構，衣需自織。耕田而後食，汲澗而後飲。績麻為網，屈竹為弓，以獵以漁。蓋畢世所需，罔非自為而後用之。腰間一刃，行臥與俱，凡所成造，皆出於此。惟陶冶不能自為，得鐵，則取澗中兩石夾捶之，久亦成器，未嘗不利於用。剖匏截竹，用代陶瓦，可以挹酒漿，可似胹餅　。我有之，我飲食之；鄉黨親戚，緩急有無不相通。鄰人米爛倉紅，饑者不之貸也。社有小大，戶口有眾寡，皆推一二人為土官，其居室、飲食、力作，皆與眾等，無一毫加於眾番，不似滇廣土官，徵賦稅，操殺奪，擁兵自衛者。比其先不知有君長，自紅毛始據時，平地土番悉受約束，力役輸賦，不敢違法。殺人者剿滅無孑遺。鄭氏繼至，立法尤嚴，誅夷不遺赤子，並田疇廬舍廢之。其實土番殺人，非謀不軌也，曲櫱誤之也。群飲之際，誇力爭強，互不相下；杯　未釋手，白刃以陷其脰。間有平時睚眥，醉後修怨，旦日酒醒，曾不自知，而討罪之師已躡其門矣。至今大肚牛罵犬甲竹塹諸社，林莽荒穢，不見一人，諸番視此為戒，相率謂曰：「紅毛強犯之無噍類，鄭氏來，紅毛畏之逃去。今鄭氏又為皇帝剿滅，盡為臣虜，皇帝真天威矣！」故其人既愚又甚畏法。曩鄭氏於諸番傜賦頗重，我朝因之。秋成輸谷似易，而艱於輸賦，彼終世不知白鏹為何物，又安所得此以貢其上？於是仍沿包社之法，郡縣有財力者，認辦社課，名曰「社商」。社商又委通事夥長輩，使居社中，凡番人一粒一毫，皆有籍稽之。射得麋鹿，盡取其肉為脯，並收其皮。日本人甚需鹿皮，有賈舶收買；脯以鬻漳郡人，二者輸賦有餘。然此輩欺番人愚，剝削無厭，視所有不異己物。平時事無巨細，悉呼番人男婦孩稚，供役其室無虛日；且皆納番婦為妻妾，有求必與，有過必撻，而番人不甚怨之。苟能化以禮義，風以詩書，教以蓄有備無之道，制以衣服、飲食、冠婚、喪祭之禮，使咸知愛親敬長、尊君親上；啟發樂生之心，潛削頑愍之性，遠則百年，近則三十年，將見風俗改觀，率循禮教，寧與中國之民有以異乎？古稱荊蠻斷髮文身之俗，乃在吳越近地，今且蔚為人文淵藪；至若閩地，叛服不常，漢世再棄而復收之，自道南先生出，而有宋理學，大儒競起南中，人固不可以常俗限，是在上之人鼓舞而化導之耳。今台郡百執事，朝廷以其海外勞吏，每三歲遷擢。政令初施，人心未洽，而轉眄易之，安必蕭規曹隨，後至者一守前人繩尺，不事更張；況席不暇暖，視一官傳舍，孰肯為遠效難稽之治乎？餘謂欲化番人，必如周之分封，同姓及世卿采地，子孫世守；或如唐韋皋、宋張詠之治蜀，久任數十年，不責旦暮之效，然後可。噫！蓋亦難言矣！然又有暗阻潛撓於中者，則社棍是也。此輩皆內地犯法奸民，逃死匿身於僻遠無人之地，謀充夥長通事，為日既久，熟識番情，復解番語，父死子繼，流毒無已。彼社商者，不過高臥郡邑，催餉納課而已，社事任其播弄。故社商有虧折耗費，此輩坐享其利；社商率一二歲更易，而此輩雖死不移也。此輩正利番人之愚，又甚欲番人之貧；愚則不識不知，攖奪惟意；貧則易於迫挾，力不敢抗。匪特不教之，且時時誘陷之。即有以冤訴者，而番語咮離，不能達情，聽訟者仍問之通事，通事顛倒是非以對，番人反受呵責。通事又告之曰：「縣官以爾違通事夥長言，故怒責爾。」於是番人益畏社棍，事之不啻帝天。其情至於無告，而上之人無由知，是舉世所當哀矜者，莫番人若矣。乃以其異類，且歧視之；見其無衣，曰「是不知寒」；見其雨行露宿，曰「彼不致疾」；見其負重馳遠，曰「若本耐勞」。噫！若亦人也，其肢體皮骨，何莫非人！而云若是乎！馬不宿馳，牛無偏駕，否且致疾。牛馬且然，而況人乎！抑知彼苟多帛，亦重綈矣！寒胡為哉？彼苟無事，亦安居矣！暴露胡為哉？彼苟免力役，亦暇且逸矣！奔走負戴於社棍之室胡為哉？樂飽暖而苦饑寒，厭勞役而安逸豫，人之性也，異其人，何必異其性哉？鬱君之言如此。予昔聞閩人言，番民性宜率，最易感化，大可為用。況番地極暖，歲谷可三熟，且土壤膏腴，曠地最多。前山東劉玉坡制軍韻珂總督浙、閩時，番民叩轅，呈請發帑入境開墾，計歲入賦稅甚巨。制軍大悅，特疏入告，惜為長白某相國所持，其事遂寢。今證以鬱君所記，果信。域中有此沃壤，擯棄誠屬可惜，爰附識於此，以俟當道之採擇焉。<br />
　　附錄：海上占晴雨<br />
　　天無時無雲，雖濃雲叆叇，但有雲腳可見，必不雨。雲腳者，如畫家繪水口石，其下橫染一筆，為水石之界者是也。無腳之雲，如畫遠山，但見山頭，不見所止。日色被體如灼，三日內必雨。日出時，有雲蔽之，辰刻後雲漸散，必大晴。日初出即開朗，是日必不晴。[暑月久晴，則不拘。]日落時，西方有雲氣橫亙天上，或作數十縷，各不相屬，日從雲隙中渡過，是謂「日穿經緯」，來日大晴。或云色一片相連，其中但有一二點空竇得現紅色，是謂「金烏展睛」，亦主晴。日落時，西方雲色黯淡一片如墨，全無罅竇，又不見雲腳者，主來日雨；如雲色濃厚，當夜必雨。日落時，西北方雲起，如層巒復嶂，重疊數十層，各各矗起者，主大風雨，山崩水溢之徵也，應在七日之內。余三睹此雲，三遭大水矣。處近山及江滸水涯間，宜防之。昧爽時雨，俗呼「開門雨」，是日主晴。昧爽，是初明時也。五更雨、雞初鳴雨、天未明雨、天明已久雨，皆主是日苦雨不輟。晨起，霧遮山腳，主晴；雲罩山頭，主雨。初雨如霧，雖沉晦，至午必晴。久雨後暫綴，猶見細雨如霧，縱令開朗，旋即雨至。諺日：「雨前濛濛終不雨，雨後濛濛終不晴。」久雨，夜忽開霽，星月朗潔，主來日大雨。若近暮，經見紅光，然後見月，則晴。久雨後，近暮遍天紅色，來日必晴。[俗云：火燒薄暮天。]雨天，辰刻看巽方，[東南隅也。]申酉看乾方，[西北隅也。]但有一線開朗，則主晴。虹霓，朝見西方，辰巳必雨。《詩》日：「朝躋於西，崇朝其雨。」古人已言之矣。朝霞亦然，諺云：「朝霞不出門，暮霞適千里。」暮霞必主晴也。虹霓，申酉見東方，必晴。又，斷虹兩端不連者，俗呼「破篷」，雖見東方，來日不免風雨。月闌，一曰「月暈」，主風雨。[諺云：「小暈風，大暈雨。」惟閩中人又有以月闌為旱兆。]望山，色極清明，翠色慾滴，三日內必主雨。若山色如隔，濛霧者，久晴之徵也。柱礎流汗，必雨。凴几作書，筆燥欲裂，三日內必雨。日入時，惟東西常有雲氣，南北必無；若北方有雲，主明日風雨，甚者尤主暴風，試之，百不失一。<br />
　　暴風日期[或先期即至，或逾期始作，總不出前三後三、七日之內也。]<br />
　　正月初三日[真人暴。]初九日[玉皇暴。占風者以此暴為候。此暴有風，則遇暴期必不免，無則免一歲皆免。]十三日[劉將軍暴。]十五日[上元暴。]廿四日[小妾暴。]廿八日[洗炊籠暴。]廿九日[烏狗暴。]<br />
　　二月初二日[土地暴。]初八日[張大帝暴。]十九日[觀音暴。]廿五日[龍神朝天暴。一曰是二十九日。]<br />
　　三月初三日[玄帝暴。]初七日[閻王暴。]十五日[雷霆暴。]十八日[后土暴。]廿三日[馬祖暴。]廿八日[東嶽暴。又曰諸神朝天暴。]<br />
　　四月初一日[白龍暴。]初八日[佛祖暴。又曰太子暴。]十四日[純陽暴。]廿三日[太保暴。]廿五日[龍神暴，太白暴。]<br />
　　五月初一日[南極暴。]初五日[屈原暴。]初七日[朱太尉暴。]十三日[關帝暴。]十六日[天地暴。]十八日[天師暴。]廿九日[威顯王暴。]<br />
　　六月初六日[崔將軍暴。]十二日[彭祖暴。]十九日[觀音暴。]廿三日[小姨暴。]廿四日[雷公暴。此暴最狠。]廿六日[二郎神暴。]廿八日[大姨暴。]廿九日[文丞相暴。]<br />
　　七月初七日[乞巧暴。]十五日[中元暴。]十八日[王母暴。]廿一日[普庵暴。凡六七月多主台，海上人謂「六月防初，七月防半」，雖未必盡然，有時而驗。]<br />
　　八月初五日[九皇暴。]十五日[中秋暴。又曰伽藍暴。]廿一日[龍神大會暴。]<br />
　　九月初九日[重陽暴。]十七日[金龍暴。]廿七日[冷風暴。九月，自寒露至立冬止，是九月節令也。常乍晴乍陰，風雨不時，謂之九降，又曰九月烏。]<br />
　　十月初五日[風信暴。]初六日[天曹暴。]初十日[水仙王暴。]十五日[下元暴。]二十日[東嶽朝天暴。]<br />
　　十一月十四日[水仙暴]廿九日[西嶽朝天暴。此時朔風司令無日無風，然南風盡絕，凡背親處，皆可泊船。]<br />
　　十二月廿四日[掃塵暴。]<br />
　　又每月遇箕、璧、翼、軫四宿之日，必主風；又朔望皆必有風，舟人謠曰：「朔望無好天。」又每旬之七、八、九三日多主風。<br />
　　里乘子曰：「占晴雨」與「風暴日期」，亦鬱君卷尾所載者。鬱君久習海上，自謂屢試不爽，爰擷錄，以告海客，倘有事海疆，俾知防患未然，或亦不無少裨焉。<br />
　　里乘子曰：右圖固摹鬱君原本所繪者，海內外各處，朗若列眉，梯航者觀之，亦可知所考焉。更謂分，晝夜為十更。<br />
　　擷錄《豁意軒錄聞》<br />
　　門人金仰之清美，吳門世家子也。高祖諱祖靜，字安安，以進士官四川布政，少工書法，曾與張文敏公照同書《天台山賦》進呈，仰邀睿賞。曾祖諱宗楚，字小笏，官中書舍人，著作甚富，仰之嘗出示所撰《豁意軒錄聞》一帙。予愛其筆意頗類唐人說部，姑擷錄數條以資談柄。<br />
　　城隍赴任<br />
　　廣西某郡太守，挈家赴任。甫入境，薄暮霧起，將係纜於山側，忽見上流一官舫揚舟而來，旗上大書曰「某府正堂」，與己銜無二，疑是前官，急呼榜人移舟相傍，遽投刺請見。將命者入告，出致詞曰：「各事所事，未敢謀面也。某強之再四，乃延入。主人峨冠博帶，凜然有肅殺意。某具陳姓字官職，隨問：「公是何官？今將焉往？」對曰：「餘亦此間郡守，奉命而之新任。」某訝曰：「得毋有兩刺史耶？」曰：「非也，子隸陽而我隸陰也。」某大驚曰：「公殆為城隍之神耶？」曰：「然。」某不禁股慄，久之，魂魄始定。遂長跪哀告曰：「某家有恒產，無藉俸錢，只以老母在堂，欲以官為榮養，第風燭可懼，未識算盡何日，且當以何疾殂，乞尊神稽籍明示。」神作色曰：「天機未可泄也。」某涕泣固請，神乃惻然曰：「我言之必遭天遣，顧憐子至孝，弗忍終諱。子母兩年後，應遭雷殛，死於官舍。此是前生未報冤孽耳。」某放聲大慟，更求禳解之法。神曰：「子之官後，當極人間之奉以奉之。」某曰：「若此可免於難乎？」曰：「若此可速其死，死既速，難斯免矣。」某仍拜求不止，神命左右掖之出。甫登己舟，風雨驟至，一切所見，倏為烏有。自是嗒焉若喪。既抵任，飲泣承歡，凡所以奉母者靡弗至，不逾年，母以疾善終。某倉皇解綬，扶櫬還里。次歲仲夏，忽一日雷電大作，圍繞府廨，震擊屋舍殆遍；至暮，勢漸遠，俄聞霹靂一聲，將城隍廟神像碎為齏粉，天色旋霽。蓋雷固遍覓某母不得，審知泄機之由，乃以誅母者誅神耳。救人而自罹於法，神亦愷悌也哉！<br />
　　武昌徐商<br />
　　武昌徐商者，少故無賴。性嗜博，博又輒負，以致衣食不給，貧無立錐。會隆冬大雪，寄宿古祠內，朔風刺骨，四肢凍欲僵，生計已窮，將投漢江死。天乍明，徑出門去，行數武，至石橋上，足忽滑仆地，起而視之，則雪積成冰，冰上有錢一枚。徐念捐生而獲青蚨，是意外事，姑以易餅餌，亦可延片刻喘。因拾取回步，偶遇博徒某甲，詢所自來，徐以實告。甲曰：「何不以此錢博？苟勝則有二，庶可少療枵腹。」徐從之，一博而勝。甲請再，又勝；轉瞬間獲錢數十。徐以其半易酒食，餘者更博。後蓋無弗勝者。半年之內，積至五百緡。徐遂娶婦生子，棄博而賈。設肆通衢，制諸竹木器，日取其利以為常。時有鹺商某，為群商領袖，強暴不法，肆作威福；楚中大吏盡與交，莫敢犯者。適部郎某公將出為楚運使，性剛正，疾惡如仇。奉詔後，即有鋤某意。或遣急足馳告某，某大懼，寢食都廢。客乃獻計曰：「市中有徐姓者，故窮措大，貌酷肖君。曷不誘以利，俾代君，則君生矣。」某喜，遽命駕造徐。徐怪甚，傴僂以迎，而某亦謙抑盡禮，睹其貌與己無二。因邀徐至舍，水陸並陳，絲竹齊奏；宴罷下榻，精廬供帳，俱極華美。徐茫然不解其故。次日告歸，某堅留弗許。如是者三日。徐曰：「君之高誼，已切五中。顧必有以用僕者，乞明言，俾釋疑慮。」某唯唯。徐固請，某始長跽陳狀，且曰：「苟能相代，十萬金亦易易事。即有死罪，我當竭力以營之。」徐聞言，面色如土。轉念：己本餘生，既入犴狴，必難倖免。不若允其請，身縱殺，子孫弗失為富家兒，計亦良得。乃曰：「士為知己用。君誠踐言，僕甘為君死。」某更喜，隨集腹心數人，署券申誓，先以萬金慰其家；徐亦召妻子與訣。某又以諸簿籍示徐，徐素黠，瞭如指掌。某自潛匿謹室，徐冒某名，出交賓客，乘堅策肥，恬不為怪，而賓客亦弗疑也。未幾，運使公至，甫下車，徐率群商進謁。公叱曰：「爾惡已極，擢髮難數！今將窮治，可洗頸以俟耳！」徐頓首曰：「某罪固大，然所為皆有裨於國用，任勞任怨，久已負不白冤，茲幸福星照臨，昭雪知有日矣。」公曰：「爾試言之。」徐乃強辯飾非，條　往事，凡公之所謂罪者，徐悉不居罪而居功，有經有權，娓娓動聽。公不覺轉怒為喜，憮然曰：「人言未足信，有以夫！」自是視徐如左右手，事無巨細，咸委之。明年，公內調，主人始出。徐別去，某感泣曰：「先生生死骨肉，恩莫大焉。十萬金何足以　長者，願五倍以為壽。」徐力辭。某遽命輦金於其家，而以僕馬送徐歸。徐遂搆甲第，置沃產，日益以富。後數歲，某死，子嗣弗振，徐竟代其職云。<br />
　　厲鬼作祟<br />
　　吳江鄉民某甲，偶自田間歸，遇少婦豔妝獨行隴畔，疑是近村人家，尾其後，將瞷其所之。約半里，婦手解裙帶，張皇四顧，似將如廁者，適道旁有廢屋，婦推扉入，甲遙伺之。良久不出，忽聞號救聲，乃躡足往窺，但見屋內一棺，其蓋大啟，中有物曳婦入，甲大駭疾呼，棺遽闔，惟露衣裾一幅在外。甲奔告村眾，訴之官。官至其處，破棺驗視，婦身已僵，一男子屍，面色如生，左手緊抱婦項，右手握人首一，鮮血淋漓。詢諸父老，云：「滇賈客死江城，旅櫬寄此地，幾三十年矣。」官令焚屍，而以人首埋他處。移牒滇省，問境內有無怪異。先是，大理府某縣民，父死未殯。一日，聞棺內有格鬥聲，啟而視之，則屍已失其首，亦訴之官。官正束手，得牒喜甚，遂令此人赴江省，掘取所葬之首，依稀可辨，果伊父也。跡其格鬥之期，即村婦被難之日。案雖結，而疑終不可解。夫以鬼殺鬼，事已大奇；乃能取首於棺中，劫婦於白晝，萬里之遙，一日而兩逞其暴，斯蓋厲氣之所結歟？<br />
　　金聖歎<br />
　　吾宗聖歎先生，絕世聰明，過目成誦。然放誕不羈，視青紫如兒戲，入泮未幾，旋以六等被黜。第二年，仍以冠軍獲雋，如是者非一度矣。既而學使者法公海歲試蘇郡，先生信筆直揮，頃刻脫稿，即以呈公。公展閱，見文體詭異。佶屈謷牙，微哂曰：「好秀才，姑退。」先生揖而進曰：「稟問大宗師，生員出署回寓道中，設遇美婦人，觀者是乎？不觀者是乎？」公亦不怒，徐應曰：「一看，君子；再看，小人。」先生又揖曰：「謹奉教。」乃昂然出，意中以為必又列六等也。明日，公坐堂上，獨判先生為四等，即日發落，將重施夏楚。廣文以其名士，為之緩頰，公弗許；士子數十人亦同聲籲請，公愈怒，立召先生至。先生始懼，惶悚伏地，眾亦知其不免。公一見，顏色忽霽，命左右曳起，曰：「餘在京師，慕子名久矣。昨見奇搆，誠知天才，然國家名器，豈宜玩弄？牢騷之氣，君子貴有以養之。子能痛改前輒，餘之願也。餘豈真忍以子殿多士耶？」因於袖中出全榜，而弁冕實先生名。於是先生感悔，伏地大哭曰：「士得一知己，可以不恨。某雖不敏，請事斯語矣！」自此，公遂與先生為莫逆交。後數歲，先生以哭廟被收，棄市之日，作家信托獄卒寄妻子。臨刑，大呼曰：「殺頭，至痛也！滅族，至慘也！聖歎無意得此，嗚呼哀哉！然而快哉！」遂引頸受戮。獄卒以信呈官，官疑其必有謗語，啟緘視之，上書曰：「字付大兒看，鹽菜與黃豆同吃，大有胡桃滋味。此法一傳，我無遺憾矣！」官大笑日：「金先生死且侮人。」<br />
　　玉兔<br />
　　浙江衢州某村王老媼者，貧無所賴，臨溪結草廬而居。日為人浣衣，藉以餬口。溪邊有巨石一方，每搗衣於上，既歷年歲，石遂光潤可鑒。忽有江西大賈過其地，願以千金購之。媼喜訝兼集，知必有異，因請益無厭。賈曰：「囊中資不敷，俟我至餘杭更益千金，重來交易耳。」訂期而別。媼思寶物而慢藏，未免誨盜，乃倩人運石於床下，守護惟謹。至期，賈匆匆至村，急詢石所在。媼告以故，賈頓足不已，連呼可惜，曰：「我前日在數里外望見村有寶氣，蹤跡至此，識石中有活兔一，能吸日精月華，係希世珍，是以不靳重值。今來此地，正怪寶氣已散，孰意為爾閉置幽室，三光莫睹，兔必餓死矣！」媼猶未深信，賈立召石工剖之，果得小玉兔，大如鼠，潔白無比。媼始神喪色沮，自恨福薄。以兔贈賈，賈仍予百金，俾作終老之資焉。<br />
　　繼來禪師<br />
　　康熙間，繼來禪師卓錫靈巖山寺，能知過去未來事。一日升座說法，遠近男女環聽。師遍觀大眾，忽指某甲謂曰：「子神色不詳，報前世冤者至矣，其速治後事。」甲大懼，懇求禳解之方。師曰：「束草為人，遍體悉以面裹，著衣裳臥子床上，家人匿他室中，必有所睹。然此僅濟一時厄耳。」甲辭歸。屆期如言制備，日既午，瞥見巨犬來自門外，猙獰可畏，突入甲舍，登床齧草人為齏粉，咆哮而去。次日，甲往謝師。師顰蹙曰：「一難雖過，第神色愈晦，仍不能免。」甲又長跪求救。師曰：「大數萬難逃遁，我既心動，當全子屍。後月某日，子可同家眾詣寺，並攜二甕來，我自有法。」甲又涕泣歸。屆期，黎明即至。師以二甕對合，置大殿之中，使甲趺坐於內，外用朱符封之。師自坐佛前蒲團上，而命眾侍立身後。日既午，倏有長蛇丈餘自屋而下，眼灼灼如電，先入殿內，張吻咋舌，若欲犯師，師以袖揮之。蛇遽出戶，繞甕盤旋，首觸尾擊，更向合口處噴以毒氣，良久，蜿蜒而去。師乃命眾啟視，甲氣已絕，身腫如泡，七竅盡流血。於是妻孥大哭，以棺殮之。<br />
　　閻和尚<br />
　　山東有閻和尚者，青州人。披緇後，雲游四方，十年始返，至濟南千佛山寺中棲身。主僧見其穢垢弗潔，令供水火之役。終日默無一語，即語，亦多詭異，人莫能解。身衣棉衲，寒暑不更。有時於灶下執爨，倦欲睡，即以兩足伸置火中代薪，聽其自爇，而竟曲肱為枕，安然入夢。湯既沸，爇猶不止。眾怪而視之，見其狀，驚甚，大聲呼喚，閻乃徐徐起，拂去足上灶煤，皮肉毫無損壞。一夕，人靜更深，閻忽於床上大哭。眾問故，曰：「我母將死矣！」天明出門去。半月後即來，詢其抵家之日，正伊母回首之時。自此，主僧免其役，稍加敬禮。郡人聞名，亦漸詣寺瞻拜。閻惟閉目趺坐，不與酬答。或有病而向其乞藥者，閻輒取地下黃土，和唾為丸，附其人服之，病亦頓愈；無緣則雖求弗與也。既而遠近皆知寺有活佛，奔競若狂。時先君知府事，指為妖僧，命驅逐出境。屬吏同聲諫阻，先君愈怒，且將重懲。閻聞之，曰：「金大爺是君子，我當避彼。」明日遂飄然遠遁，絕不復至。<br />
　　犬妖<br />
　　嘉興章某，訪所親於中州任所，因留官舍。所居屋東廂係主人收貯食物處，戶常扃。一日，章獨坐，聞廂房咋咋作聲，試往窺視，見有大黑犬，以首頂木幾置牆隅，更頂二小幾壘其上，乃躍登至巔，恣啖樑上所懸熟肉。啖既盡，下，復頂木幾置故處，穿敗壁而出。章異之，次日，以告主人，適是犬在階下，聞言，怒目視章，似懷怒意。至夕，章既寢，犬忽推扉潛入，口銜索丈許，至章臥榻前，以索約榻之長短廣狹，量度再四，仍銜索去。章心悸，假寐以俟。未幾，犬又如前狀，章乃披衣起，尾其後蹤跡之。至廄旁菜圃中，見犬於隙上布索為圍，四週方廣與榻相若，以兩足挖土成穴，深幾二尺。蓋欲致章殞命，且將拽其屍瘞於此地也。章大駭，奔告主人，命縛犬而殺之。嗚呼！犬尚若此，何況於人？怨毒之不可結也！甚矣夫！<br />
　　里乘子曰：予聞小笏舍人生平酷嗜吟詩，筆意在白陸之間。歸田後，與沈歸愚、彭芝庭兩尚書結社酬唱。嘗作《閨怨》詩，有「入夢幽情未明白，對花孤影又昏黃」之句，兩公皆賞其裁對工巧，得未曾有。其全稿俱經兩公評訂，未付手民，遽煨燹，惜哉！
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
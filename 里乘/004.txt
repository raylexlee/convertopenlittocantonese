

    
	
		
			卷四
			　　姮兒
　　明季，東越尚書某公，年六十乞休歸。築適園於鑑湖之濱，亭台池沼，與平泉綠野比勝。有女素嫻，以中秋生，小字姮兒。姿妍性慧，公所鍾愛；垂髫自課讀書，通曉翰墨；惟選婿綦苛，故及笄猶未字也。同里奚生，本舊家子，成童有聲庠序。幼失怙恃，而家甚貧，寄居孀妗家，聊藉筆耕餬口。適園花木極盛，每春花開，公必招客宴飲賦詩為樂，知名之士，靡不畢至。嘗賦白牡丹詩，惟生四首稱最，中有四聯云：「最好文章惟本色，是真富貴不繁華。」「美人原不須修飾，名士由來要率真。」「宜主淡妝脂不涴，太真新浴玉偏溫。」「風暖膩融瑤島雪，月明濃簇玉田煙。」尤為公所歎賞，顧謂座客曰：「諸公所作固佳，如奚生蘊藉風流，別有寄托，未免推倒一時豪傑矣！」座客唯唯，僉謝不及。宴罷，公以諸詩付姮兒甲乙。姮兒周覽一過，亦拔生詩獨冠一軍。笑謂公曰：「此生的是金華殿中人，安有吐屬名雋如此而長貧賤者！」公亦微笑首肯。自是憫生窮困，不時助以膏火，陰有東床之意；以凡事皆決於夫人，不敢遽宣於口，意俟奚生科名小就再議。姮兒雅窺公意，亦殊以為不謬，故每公欲周濟生時，必慫恿而贊成之。公幼子年十三，方攻舉業，苦無良師，欲延奚生課讀，而嫌其年太少。商之姮兒，姮兒笑曰：「昔項橐七歲為聖人師，奚生長於項橐多多矣！況吾弟非聖人比乎，有何不可？」公笑曰：「諾。」遂延奚生課其幼子。初，姮兒第知生才，而未見其貌。家塾在適園外西偏，姮兒繡樓傍適園東角，生課讀之暇，恒攜公子來園閒眺。姮兒自樓窗窺之，見生儀容俊偉，舉止不俗，心益喜。生固早耳姬兒才貌雙絕，又聞其評詩及慫恿之言，竊幸此身得一知己，我不可以負之；又念一寒至此，豈能妄覬係援；繼又歎曰：「此生不娶姮兒，寧終鰥耳！有志者事竟成，彼劉文叔豈非人哉！」同邑大塚宰某公，與公同年登第，權勢赫赫，震耀朝野。公鄙其為人，交殊淡漠。其子某甲以蔭典得指揮千戶，家居，假父勢魚肉鄉里，人多側目。甲以喪偶，托媒求姮兒為繼室，公雅不欲，商之夫人，夫人歆其富貴，極口允諾。公爭之曰：「甲雖一時富貴，其所行事，恐終難免於禍！」夫人怒曰：「甲與汝無仇，何得信口詛咒！且姮兒日長，似此門第，錯過更許誰耶！」公曰：「奚生年少多才，定不久於貧賤。吾意欲將姮兒妻之，可乎？」夫人唾其面曰：「汝傎也耶！將愛女給乞丐，豈不畏顯者笑耶？吾志已決，汝休饒舌！」遂將姮兒許字某甲。以公有欲妻奚生之說，恐留奚生有礙女聲名，遂辭奚生去。公無可如何，惟有垂頭浩歎而已。奚生既辭公出，仍主孀妗家。知姮兒已字某甲，頓缺所望，鎮日喃喃囈語，如失魂魄，眠食俱廢。妗固無子，將依甥以終，見生病狀，殊切憂慮，不時就問所苦。生日加劇，自恐不起，遂將病源備告妗氏，且謂此生不一見姮兒，死不暝目。妗慰之曰：「兒勿妄想，彼既字某甲，並世簪纓，豈復垂念寒畯！以甥才華，何患不發跡？他日苟得志，又何患無美婦人哉！」生搖首曰：「妗言非也，姮兒我知己，非世俗巾幗可比。彼若知兒病，必蒙垂憫，但苦無人為通消息耳。」姮兒之乳母王媼，與妗比鄰，素甚契洽。聞生病，間來省問。妗不得已，以生所語告媼。媼歎曰：「以汝家郎君配我家小娘子，大好事！偏夫人憒憒，貪富貴許某公子，以鳳偶雞，誠可惜！妗不知，我家小娘子亦非尋常人物，此段因緣，甚非所樂。容老婦見時，試以郎君言白之。倘蒙垂憫未可知，然不敢必也。可慰郎君勿自苦，老婦自有以報命。」妗稱謝，堅托而別。姮兒知奚生因己辭去，心殊不忍，又知夫人已將己許某甲為繼室，稔知甲固紈　惡少，自念終身失所托，意忽忽不樂。某甲喜聘姮兒，早涎其美，以中饋需人為詞，親迎之期甚迫，委禽納采，備極豐腆。夫人大喜，日督趣姮兒檢點妝奩。姮兒本係愛女，一言一笑，皆能博堂上歡，近忽神情懶惰，日復一日，漸難搘持。夫人頗深詫異，乃命之曰：「男婚女嫁，人之大倫也。我為汝擇配不易，今幸許某公子，此邑中第一等大紳土，其父氣燄炙手可熱，朝廷向用方殷，指日可望枚卜。不似汝父老不長進，但圖逸樂，遽而乞休！即論某公子家道，豈止百萬，汝嫁去便督家政，一呼百諾，似此大富貴，何尚鬱鬱不樂耶？雖難捨我二老，幸在同邑，時可見面，為汝計，當無不樂也。汝日來歡少愁多，我殊不解。豈需何衣物而赧於啟齒耶？盍為我言之。」姮兒不答。再三研詰，卒顰眉不發一語。夫人無奈，只得曲意諭慰而去。他日，姮兒晨起較遲，尚未曉妝；侍兒為具早膳，悉卻弗用，蓬頭對鏡，脈脈若有所思。王媼適至，驚曰：「幾日未見娘子，何忽清瘦若此！」姮兒歎曰：「我亦不解何忽若此，但覺此心毫無生人之樂。古人有言：『憂能傷人，』我其不能久於人世矣！奈何！」王媼曲為勸慰，因笑謂曰：「可賀娘子喜期已近，某公子是吾邑第一等人家，指日娘子過門，榮華富貴，享用不盡，不知老婦登門尚可望見顏色否也！」姮兒不待言畢，即正色側身向壁，怒容可掬。王媼自知失言，默坐移時，又問：「近日可否遊園？園中有何花開？曾作詩詞否？作畫否？彈琴否？」姮兒但搖頭不語，色稍霽。媼因言：「昨有某秀才，攜一古琴，玉軫金徽，據稱是甚管夫人舊物；腹並有善畫馬之趙孟頫手刻多字。央老婦攜至貴宅求售，以其索價太昂，又恐損壞難以賠償，故未將來。」姮兒笑曰：「姆無論如何，早晚能將來一看否？」媼笑曰：「可。」因稱娖走近姮兒身旁，低聲笑曰：「尚有一可笑事，請寬老婦罪，方敢陳說，願聞之否？」姮兒笑曰：「有何可笑事？姆試言之，或可破悶，決不汝罪。」媼曰：「可笑奚生，的是書癡！不時自說娘子是渠知己，不可負之，此生除卻娘子，誓不他娶。前自宅中辭出，渠鎮日如失魂魄，眠食俱廢，看來難以醫治。渠言死不足惜，及生不一見娘子，斷不瞑目。旁人多斥其妄，渠泣謂娘子非世俗巾幗可比，若知渠病，必蒙垂憫，但苦無人為通消息。老婦憐其癡而多情，紿其代為轉達。天下竟有此種癡情之人，不真令人發笑乎！」姮兒聞之，始則泣涕滿面，繼則吞聲哽咽；及聞贊其非世俗巾幗可比，卻喜奚生真不愧知己，平日一片垂憫奚生熱心，不覺一時感觸，幾至放聲痛哭矣。媼見姮兒此狀，果信奚生之言不謬。少間，姮兒啜泣已，自以囉巾拭淚。媼復進曰：「奚生如此多情，無怪娘子垂憫。老婦明日薄暮送琴來，即暫屈奚生偽為奚奴，污面易衣負琴而至，藉使一見娘子，可乎？」姮兒不語，意似首肯。媼會意，少坐興辭。姮兒曰：「姆須識之勿忘，明日薄暮，務將琴來，切勿失信，勞我盼望。」媼點首者再，曰：「諾。」比歸，具告奚生。生霍然興曰：「我言何如？娘子命我，死且不敢辭，何況奴乎！」日昳，媼令奚生以土污面，衣以須捷，授以琴，負之而趨，儼然奚奴。由適園入，媼先見姮兒，問：「琴曾將來也未？」媼點首，招奚生入。奚生置琴幾上，見姮兒淡妝靚服，病容滿面，而光彩照人，罄折欲拜，姮兒急止之，命坐。憐其為己不惜破衣垢面，不禁雙淚承睫，顧素性英爽，尋即收淚，笑謂生曰：「君之癡情，妾已盡知之矣。以君之才，寧長貧賤？天下美人，勝於妾者甚多，何患不有嘉耦？妾自知薄命，日來心緒惡劣，慵如中酒，病頗綿惙，其不能久於人世也必矣！君幸努力自愛，好自為之，何必抵死與人爭髑髏哉！」生聽姮兒言，淚下涔涔，方欲有言，忽侍兒報夫人至。姮兒大驚，急匿生復室中，自扶王媼出戶相迎。夫人問：「幾上何來一琴？」姮兒謂：「是王媼將來求售者，彼稱是管夫人舊物，兒尚未審定。」夫人命將宋錦弢解開，就燭下諦審，見金徽玉軫，斷紋甚好；又視其腹鐫隸書兩行云：「繄龍門兮無枝，妃玉軫兮冰絲。與子期兮靜好，偕百年兮友之。」旁行楷書署款云：「皇慶元年中秋，天水子昂為仲姬夫人銘於漚波館。」夫人贊曰：「銘字刻手俱好，的是魏公舊物無疑。魏公人品，雖不免後人訾議，然究不愧一代才人。此物可留為妝奩之助，願吾兒他日能效魏公夫婦，足矣！」顧謂王媼：「索價幾何？我處付給。」媼笑曰：「諾。」夫人又與姮兒嘵嘵絮語，久之始去。漏已初下，宅門前後盡鐍。姮兒問王媼：「奚生在此，將焉置之？」媼曰：「事已知此，娘子不用憂慮，可暫藏婢女房中，老婦再伺隙攜出。」姮兒無奈，只得命諸婢同伴己宿，即以婢房暫置奚生。姮兒待侍女素寬，諸婢樂為之用，凡事多不迴避。時公塚子已由詞館晉大司成，遠官京邸，聞妹已字某甲，心殊不慊。素敦友愛，又以妹係兩親愛女，特遣妻杜氏歸，為妹料理嫁事。杜本岐公的裔，明察剛斷，勝於男子。到家數日，見姮兒情狀，心竊詫異，又聞某甲所為多不法，亦甚腹非翁姑鹵莽錯配。偶至姮兒處，適奚生在婢房開半窗外窺，見杜至，遽掩其窗，杜眼明，已瞥見之。默謂姮兒素讀書以節義自許，何忽有此暖昧事？殊切驚疑。姮兒素與杜極相得，見杜至，立身含笑，杜執手慰問：「近日眠食如何？」姮兒笑曰：「不過爾爾。」杜見王媼笑曰：「我家小姑子好期在邇，未免難捨兩大人膝下，汝來作伴解悶亦大好。」媼笑曰：「唯唯。」杜見房中圖書滿架，案上一帙，恰是姮兒以烏闌手寫蠅頭小楷《自選唐人樂府》，內夾近作一首，是《擬李長吉〈宮娃歌〉並次原韻》，云：「捧心一顧粉黛空，先施要寵壓六宮。凝脂中酒白玉暖，鶯兒教歌蝶拍板。歡娛不足忘朝昏，紆紆新月愁眉痕。煙波一舸誰曾見？好事誣同賦感甄。滿溪香水枯春渚，響　廊荒草鋪路。不如老浣越中沙，白頭不到吳中去。」杜氏閱畢，又信手一翻，是張文昌《節婦吟》，見通首丹黃，起四句密圈，上二句旁評云：「既知有夫，似可不贈珠矣；偏贈珠以表其情，可謂癡絕，然不可不謂知己！」下二句旁評云：「既知有夫，似可不接珠矣；乃感其纏綿之意，暫且繫之，可見人生不外一情，雖節婦一時亦難恝然拒絕，亦以知己難得也！」中四句單圈，旁評云：「四句湊泊無理！良人既非庸流，尚貪與人絮語，有愧羅敷多矣！」末二句密圈，旁評云：「賴有此耳，馬到懸崖，不得不勒，然亦無可奈何時也！」總評云：「此婦已嫁，猶與外人殷殷通詞，將置良人於何地？作者且以節字標目，可見古人之恕。嘗見世有男才女貌，往往限於門第而不能如願者，處此境地，尤要確有把持，所謂發乎情，至乎禮義也。司業此詩，大約有為而言，究不可以為訓。」杜氏讀所擬近作並細味評語，見姮兒立論正大，當不至於苟且，因借以風之曰：「適讀賢妹大作，為先施翻案極妙，不知果有說乎？」姮兒笑曰：「據《春秋三傳》、《國語》，先施本不知所終，以有裹鴟夷沉江之說，後人便附會偕鴟夷泛五湖矣。即《洛神賦》而論，不過陳思脫胎宋玉《神女》、《好色》等賦，偶爾遣興。留枕之說，荒謬不經，考阿甄與陳思年齒懸殊，況魏文猜忌異常，陳思避嫌不暇，敢賦《感甄》乎？才人信口雌黃，可恨可畏。然二人亦自有瑕可摘，如先施果是范大夫妻，即不當再事吳王；阿甄既為袁婦，既不當再適曹氏。大抵女子須要守禮謹嚴，稍失防檢，即不免後人唐突，是不可以不慎。」杜氏聽姬兒所論，殊深欣佩，因之又謂：「賢妹大作命意之旨既聞命矣，敢問所評《節婦吟》，文昌以節許之，名果能稱實乎？」姮兒笑曰：「此婦妙在多情而不肯失身，守得身住，便是守得節住。」曰：「然則古人所謂『內言不出，外言不入』，以此婦律之，毋乃過乎？」曰：「此為泛泛者言之也。若彼此亦既覯止，兩相慕悅，外言無翼自能飛入，內言無翼自能飛出。大抵聲應氣求，直如好友，雖男女異體，亦各忘形；即占同心，即期聚首，情之所鍾，真如針芥相投，固結莫解，並非貪人欲之私，賤等淫奔也。即有時情不能禁，偶越範圍，必須用力操持，謹守分際，昕夕覿面，儼對大賓；偶一失足，男則狂且，女則蕩婦。老子云：『不見所欲，則其心不亂。』是不可不慎而又慎也。」杜氏聽姮兒所言，已窺大意，不禁默默歎惋。乃屏去侍女，悄謂姮兒曰：「賢妹好期已近，非愚嫂妄論，兩大人擇婿，未免太失檢察，奈何！」姮兒聞之，淚下如雨。杜慰之曰：「賢妹不必傷感，如可斡旋，愚嫂必肯效力。」姮兒見杜氏直抉其隱，默自驚異，不覺紅暈兩頰，益增悲哽。杜曲為勸慰，笑曰：「愚嫂歸來，俗冗紛糾，家中房舍多未能到，未審賢妹住屋共幾楹也？」姬兒謂：「臥房及婢女所居共八楹。」杜氏故左右周覽，信步至婢房前，反手試搴其帷，驀見奚生，大驚，回首問姮兒：「此何人也？」姮兒以杜前言有因，意已罄悉底蘊，當不媒櫱，乃靦覥直答曰：「此奚生也。」並具告崖末，且謂住此業經三日，無隙可出，如有苟且，神明共殛，惟嫂氏察之。杜氏習聞奚生之才，及詳度其儀容舉止，的是不凡，默歎姮兒鑑賞有真。又恐因羞致變，乃慰之曰：「賢妹獨具特識，如欲締逑好，久留在此，究非善策，宜速為計。」姮兒含羞答曰：「妹方寸已亂，惟嫂所命。」杜知姮兒之意已決，素稔王媼是姮兒心腹，獨召媼至，附耳授計，趣其速歸；又正色謂奚生曰：「妾為君事煞費經營，君宜努力進取，為閨中人生色，切勿有負！」奚生感泣再拜，指天信誓。漏初下，杜計王媼已將車至，預遣去適園紀綱人等，悉召姮兒身
　　旁嫗婢至己房中，命姮兒結束，略帶金珠釵飾，由適園與奚生偕遁。姮兒故有四婢，長名木難，年十四，目聽眉語，素解主人意，亦命俱去。又以千金付王媼，留為二人食用之資。杜一一處分已，攜姮兒手叮嚀贈語。姮兒揮淚襝衽再拜而別，一時竟無一人知者。漏二下，杜命稽察門戶，嚴加鐍鍵。漏三下，忽報姮兒住房火起，俄頃烈燄熾天，舉室驚惶，群爭撲滅，而八楹已成灰燼。幸間架不與他屋毗連，尚未延燒別院，惟姮兒未曾拯出，木難屍亦俱燬。公與夫人悲慟欲絕，杜氏再三勸慰乃已。某甲方準備親迎，忽得此信，大失所望，日惟沉溺勾欄，藉以排解，亡何，而東樓之禍作矣。初，某甲藉父勢，在鄉無惡不作，會直指使者巡方過此，叩馬鳴冤者數百人。直指素有包老之稱，閱詞大怒，據實一一封章入告，並劾其父納賄鬻爵數條，確有左證。朝廷震怒，即日降旨，削其父子爵，遠戍煙瘴充軍，沿途不得逗留，所有家產一概籍沒入官。某甲在路，惡創潰發，尋斃；塚宰公老年慟子，兼以跋涉勞頓，未幾亦殞，一家竟無噍類矣。姮兒既偕奚生出亡，自攜木難與王媼，在窮鄉買屋一所，竹籬茅舍，荊布自甘，王媼偽稱為甥女，見者但詫其美，而不知其為女公子也。奚生仍居妗氏家，偶來與姮兒相見，親如兄弟，敬如朋友，一言不敢狎褻。以感姮兒知己，惟恐有負，下帷攻苦，連戰俱捷，廷試得館選，授翰林院編修，乞假回籍完姻。是科主試官六人，公塚子已晉少宰預焉。以與奚生同里，謁見時倍覺親洽，聞公舊有東床意，未免棖觸同懷之情，悼念己妹薄命慘死；又念某塚宰父子如此結局，妹若在更難為情，反以早死為幸。當奚生旋里，少宰托帶家書中，盛誇奚生才品俱優，自慶得人，且屬公為之留意執柯。姮兒自奚生計偕北上，日閉門焚香，鼓所購管夫人舊琴，聊以消遣。間或教木難下棋；或遇花開時，對花寫畫數筆；或作詩填詞，以抒懷抱。一日，讀老杜《佳人》五古一篇，反覆披吟，不勝感慨，因次韻詠懷並憶嫂氏杜少薇夫人，云：「涓涓澗底泉，曲流戀山谷。翩翩枝頭鳥，迴翔擇林木。我生丁不辰，入險勝遭戮。縈繳巧相伺，飛土嗟逐肉。賴得嫂氏賢，明察幽隱燭。翼我出網羅，璞守無瑕玉。巖居等寄巢，戢羽暫棲宿。不寐思兩親，掩袂吞聲哭。我心盟白水，肯污濁泥濁？嘯歌聊自娛，不隘一橡屋。課婢時種花，笑摘香滿掬。平生兒女淚，羞灑瀟湘竹。」脫稿復自諷玩，頗自得意。忽王媼與木難從外聯袂趨入，大笑稱「賀喜」，謂：「頃妗氏傳言，奚生已授編修，乞假歸娶，不日可到。」姮兒聞之，心竊自賀。及奚生歸，先使人報知姮兒；既謁某公，執禮甚恭，袖出少宰家書。公閱之，不勝歎息。送奚生出，歸與夫人言及少宰家報，意似怨夫人當日失計，杜氏在旁聞之笑曰：「恭賀兩大人，小姑固無恙。今某甲家靡有孑遺，正好鸞膠重續，請勿嗟怨。」公與夫人相視愕眙。杜笑言當日火災故己所為，乃備述　縷。公與夫人大喜，先迎姮兒歸，風示奚生遣媒納聘，涓日合巹如禮。
　　里乘子曰：《聊齋》有云：「天生佳麗，將以報名賢；而世俗王公，偏留以贈紈婿。」千古一輒，牢不可破，良可浩歎。奚生密邇佳人，親敬不敢狎褻，即此一節，不愧名賢；少宰贊其才品俱優，信非溢譽。姮娘材藝無不擅長，讀詩兩首，窺豹一斑，偶爾發言，亦皆入妙，誠閨閣翹楚之尤。某公擇　非不知破格求才，惜為閫內所持，幾至名花墮圂。幸杜少薇夫人智能應變，卒使淑女君子得遂好逑，隻手回天，不露聲色，其籌畫盡善，即方之古押衙，何多讓哉！
　　附錄：宮娃歌　李賀
　　蠟光高懸照紗空，花房夜搗紅守宮。象口吹香毾氊暖，七星掛城聞漏板。寒入罘罳殿影昏，彩鸞簾額著霜痕。啼蛄弔月鉤欄下，屈膝銅鋪鎖阿甄。夢入家門上沙渚，天河落處長洲路。願君光明如太陽，放妾騎魚撇波去。
　　節婦吟　張籍
　　寄東平李司空師道君知妾有夫，贈妾雙明珠。感君纏綿意，係在紅羅襦。妾家高樓連苑起，良人執戟明光裡。知君用心如日月，事夫誓擬同生死。還君明珠雙淚垂，何不相逢未嫁時！[《容齋隨筆》：「籍在他鎮幕府，鄲帥李師道又以書幣聘之，籍卻不納，作此寄之。徐太史倬謂：按詞意婉轉，恐非節婦意也，宜以本事為題，則得風人之意。」]
　　佳人　杜甫
　　絕代有佳人，幽居在空谷。自云良家子，零落歸草木。關中昔喪亂，兄弟遭殺戮。官高何足論，不得收骨肉。世情惡衰歇，萬事隨轉燭。夫婿輕薄兒，新人已如玉。合昏尚知時，鴛鴦不獨宿。但見新人笑，那聞舊人哭。在山泉水清，出山泉水濁。侍婢賣珠還，牽蘿補茅屋。摘花不插發，彩柏動盈掬。天寒翠袖薄，日暮倚修竹。
　　某太史鬼求代
　　京師某太史，情重前魚，終歲不御妻妾，但狎優伶。嘗有友招飲，忽遭優伶所戲侮，為坐客姍笑，羞忿自經，其鬼求代。初，正陽門外某生遠遊，其妻獨居，家小阜。妻兄弟素無賴，時來稱貸，妻頗厭之，恒不能遂其所欲。一日，弟乙以有急，又來求姊，會姊往親戚家，待至薄暮甫歸，廁身暗陬，窺姐下車，身後隨一美少年，相將入房，大駭，以姊有所私，心殊恥其所為。繼思藉此有所挾，計亦得，爰潛身躡足入，伏窗窺姊坐燈下，面頻蹙，若有憂色，少年偎姊身旁，低聲耳語，隱不可辨。姊危坐自若，少年或左之或右之，或長揖而跽懇之，醜態百出。無何，更鼓二報，少年似益急迫，跽懇益數。姊意似首肯，起拭淚至案前，挑燈啟鏡奩，薄加脂粉，轉身坐榻上，小聲嚶嚶啜泣。少年頻為拭面而殷情之，便見姊起身解帶掛樑上，少年不禁狂喜，或拊掌，或踴足，或伏地雀啄，笑容可掬。乙莫喻其故，既見姊上榻向外跪，少年笑援樑上帶授之，姊引帶納項下，意將投繯。乙駭甚，始悟少年非人，係縊鬼之求代者。乃大聲疾呼：「有鬼！」時甫二更，市上行人尚眾，聞聲畢至，佐乙破扉入房。乙急解其繯，放姊臥榻上，意甚癡，默不一語，灌以薑湯，頓蘇。而市人至者益夥，屋狹，鬼皇遽不得出，側身引避，形嵌壁上，宛然寫照。有識者諦視之，詫曰：「是某太史也。」僉稱怪事。太史家聞之，爭來濯洗，竟不能去。急延僧諷誦經懺，日以法水祓除，匝月方滅其跡。後某生歸，詰妻前事，則曰：「自君之出，意忽忽如有所失。他日自某家歸，覺耳畔有人，極稱生愁不如死樂，不覺心動，入其彀中。實其時身亦不能自主也。」某生夫婦從此德乙，有無遂常相通云。
　　里乘子曰：往予游京師，友人招飲，座客無不各召歌童侑酒，否則即不合時宜，舉座皆為不歡。而歌童聞召即至者，主人意氣洋洋，如膺九錫；脫有再三候之不至者，座客輒冷語相誚，主人顏色慘沮，坐立不安，觀其盼望情切，直不減於秀才望榜。惡習相沿，牢不可破，真為咄咄怪事！至若太史為優伶死，尤為絕無僅有，可補《情史》之缺。予嘗謂：烈士殉名，蕩子殉情。情之所鍾，正在我輩。古今忠孝節義，皆不外一情宇，但恐人誤用其情耳。以堂堂太史，屏妻妾而割骨肉之愛，昵優伶而乘陰陽之和，下流忘反，已屬有玷清班；而一遭戲侮，即不惜以身殉之，亦何性命鴻毛乃爾耶！乃生既包羞，死猶無賴，以求代故，幾波及無辜婦女，卒至壁上留形，萬目攢視，互相傳述，以為笑談；幸菩薩有靈，法水洗垢，不然光天化日之下，千古遺此奇跡，豈不於貳負之臣外，又添一話柄也哉！
　　柯壽鞠
　　柯壽鞠，字丹慧，廣陵樂工女也。其大母八十誕辰，夢女冠持贈丹菊一枝為壽，翌辰女生，遂以名之。髫齔失怙恃，叔無賴，鬻入勾欄中。六七歲，聞人誦詩，竊愛之，見文士即求指授，一聽了了。十歲初度，口占一絕云：「戲控青鸞下碧空，十年坐夢墮西風。此生不作韓樞密，願抱秋心老蕊宮。」一時傳誦，僉謂是兒命薄心高，恐非佳兆。及長，美而俠，富兒大賈，爭以纏頭媚之，輒時分濟寒畯。年二十，自以千金脫籍，私謂狎客某甲曰：「兒齒漸增矣，浮沉風塵中終無了局。頻年私積不下十萬金，頗可自給，願乘色未衰，擇一才貌俱優、可同白首者，托一終身。君閱人多矣，煩留心物色，倘當意，不吝謝也。」甲笑曰：「諾，容徐圖之。」有山陰陶公子者，少年俊美，薄游廣陵，豔女之名，兼利其資，賂甲求為說合。時女已獨居謝客，甲特往述公子向慕意，並盛誇其門第才貌。女命導公子至，相而後可。既至，果一見目成，兩心相許。公子言妻病瘵頻年，死在旦夕，雖暫屈簉室，一俟中饋虛人，即當正位。甲居中慫恿，女喜，遂訂割臂之盟。定情後，兩情繾綣，誓同生死。居無何，公子告女，將如京師納資求官。問：「何官之求？」曰：「悴丞可耳。」問：「何不求守牧？」曰：「固所願也，奈資不足何！」問：「所絀幾何？」曰：「五千金足矣。」女笑曰：「此亦甚易辦，妾當足成之，奈何甘就冷宦！」公子大悅。筮日，女為治任祖餞，出五千金付公子，趣速經營，「早去早歸，免妾久盼！」公子唯唯，訂期珍重而別。逾期，公子不至。女問某甲，但飾語支吾；及堅詰不已，甲乃實告公子固攜金遁歸鄉里，「入京求官」皆屬誑語；且其妻悍妒，亦不敢納妾媵。女知為公子所賺，殊不恚憤，笑謂甲曰：「妾初見若言大氣浮，固慮少年輕薄，不可終恃，今果然也。」因詳問公子里居第宅，自買太平巨舫，攜媼婢五六人徑如山陰，僦屋而居，與公子望衡對宇，戒眾勿泄。瞷公子母壽辰，賀客盈門，女華妝命輿往。公子方肅賓在堂，驟見女至，大驚失色；眾客不知誰何，睹女容光煥發，訝為天人，凜然不敢正視。女乃向眾客襝衽，致詞曰：「妾廣陵樂工女柯壽鞠也。諸公非公子族黨，亦必貴戚，妾有微忱，願為諸公陳之，可乎？」僉曰：「願聞。」女遂備述公子賺己始末，已，乃指公子而數之曰：「始妾以若貴家子，必知自愛，故遽以終身相托。不虞輕薄兒居心齷齪，但涎妾賣笑金，巧設騙局，自以為得計。不知妾賣笑金固用之不竭，特笑若太器小，無福以消受之耳！」公子聞之，汗流滿面，惶愧俯首，默無一詞。眾客為之緩頰，並好言撫慰，願共為調停，令公子謝過，仍踐前盟。女謝曰：「諸公休矣！此等齷齪兒，妾誓不與相見！今所以不憚勞苦千里而來者，誠以若今日可負妾，異日負君負親負妻負友亦何不可？故特將若為人暴告諸公，俾各慎與交遊，勿受其詐耳！」眾以女語言爽決，知不可挽，因謂：「公子所攜歸五千金，當如數返璧。」女笑曰：「此尤細事。若重利輕義，妾則不然。今既為若所賺，直如當日纏頭少博此戔戔耳。況妾平日賙濟窮困，浪擲何止倍蓗。若既愛之，亦第蹴爾與之，以大快其欲可也。妾去矣。」遂別眾，從容上輿，登舟而去。公子面如死灰，眾相對歎息，但姍誚公子薄倖而已。女旋廣陵，幡然變計，曰：「一誤不可再誤，今必得一中年名士之在官者而事之！且非續娶不可！」會淮安府教授周廣文，五十喪偶，遣媒求為繼室；女素耳周固名士，欣然許之。嫁後琴瑟甚敦。越歲生一子，周益嬖之。前室固有二子，嘗與女言冷官多子，慮垂老無以資俯育。女曰：「奈何？」周曰：「老夫固善鴟夷術，向苦無資，聞卿多私蓄，若假我權子母，不患不得什百息也。」女曰：「業夫妻矣，曷不早言？妾物即君物，但揮霍耳，何假為！」遂傾箱罄出所蓄十萬金付之。周得金，罷官業鹺，不三年得子金三十萬。即罷所業，肆筵設席，延女上座，自奉卮以獻曰：「賴卿母金，得少弋獲，子孫不憂凍餒，皆卿之賜。雖然，卿出身平康，無不知者，僕縱疏狂，亦不合儼然聘為繼配；即僕自願之，其如天下後世口實何？」女曰：「妾從君生子已扶床矣，何忽出此言？豈疇昔申旦之誓非君意耶？」周曰：「良有之。向以聞卿所蓄甚富，姑妄言之，籍可運籌生色，一洗寒酸。今幸如願，卿之母金當仍歸趙，並酬以什一之息，我有旨蓄，亦以御冬。老夫髦矣，卿近中年，獨處鰥居，兩足存活，自今以往，請永與卿訣矣。」女曰：「訣則訣矣！妾所生雛將焉置之？」曰：「卿如難割愛，將雛俱去可耳。」女曰：「諾。」即日攜子挾金，仍旋廣陵。乃鳩工庀材，大治第宅，購良田沃產，擇老成紀綱司之。每歲出納，躬自會計，日益饒富。不惜厚俸，聘延名師，以課其子。子十四歲，周歿，女齎重賻，攜子斬齊臨弔。周之二子拒之，不許入門，慟哭而返。或謂女十歲時所為詩終成讖語，所謂心高命薄者非耶！自以鬱鬱不樂，四十歲後改號瘦菊老人，然風骨珊珊，雖當中年，望之猶如二十許人。
　　里乘子曰：女謂「一誤不可再誤」，若陶之言大氣浮，少年輕薄，不可托以終身，猶在女之意中；至周之為人，儼然名士，齒已中年，名稱繼配，女之幡然變計，亦殊斟酌盡善矣！況琴瑟在御，子已扶床，「我物即君物，聽君揮霍」，豈尚有意外變歟？不謂一洗寒酸，頓思決絕，始知疇昔申旦之誓，不過藉為漁利之媒；一旦如願，還金遽促攜雛俱去，似周之叵測無情，誠非女所及料也。而乃嘵嘵致辨，強以天下後世口實為詞，然則陶聞女言，始終愧不一語，似天良尚未喪盡；周則巧言顏厚，口給御人，真可謂老而無恥矣！世之所謂名士者，周如是耶？
　　伊莘農相國言
　　伊莘農相國言，人生枯菀升沉，或由福而禍，或由禍而福，皆有定數，殊難逆料。不見予年五十，猶於滇省節署堂皇西偏，枯坐胡床，仰屋默數木椽方磚時耶！客請其說，曰：余初銓除雲南通判，因公罣，吏議去官。窮滯不得回旗，欲謁撫軍求諭寅彩，湊贐資斧。司閽者以絓誤廢員，斥不與通。懇告再三，始頷之，令少待。但見大小吏分隊晉謁白事，司閽者次第傳命：「司道也」，入；「司道也」，出。「府廳也」，入；「府廳也」，出。「州縣也」，入；「州縣也」，出。「佐貳也」，入，「佐貳也」，出。「武弁也」，入；「武弁也」，出。意以為當及己也，時日瀕晡，忽聞司閽者大聲言曰：「撫軍今日接見屬吏，一一處分公事，為時久，甚矣憊，閒人毋得乾嬲。爾且退，期以詰朝相見。」予次且徒步歸。凡往返三日，皆如之。惟日於節署堂皇西偏，支胡床，屏息枯坐，一無所事。始仰屋默數堂皇自西訖東木椽若干，繼默數椽上承塵方磚若干，目諦心識，順算逆覆，週而復始，藉攻沉悶。既撫軍但語郡守為道地，僅共斂白金百兩為贐，而撫軍固終未之得見也。滇省去京師萬里，途長資短，可奈何！計惟暫置妻孥，孑身入都向親友稱貸，再事區畫。不謂都中親友見予免官歸，相率避道，無一存問。故事旗員因公去官，例許請覲。有舊胥謂予曰：「君困若此，盍援例請覲？倘沐曠典未可知。」如言，蒐腰纏僅存所贐金三十兩，罄付作孤注，得具文上請。時朝廷方厪念滇中苗疆事宜，以予從滇來，特召見垂問苗情，予謹據實條陳。奏對稱旨，上意嘉悅，敕以原官，仍回滇視事。親友聞予復官，漸有來慶賀者；及陛辭遄發，旋奉命超擢郡守，親友來者愈眾。不惟慶賀，有推薦紀綱者矣，有饋餉食物者矣，且有不向稱貸而殷殷嘉惠程幣、惟恐拒而不受者矣。予迫於朝命，不敢濡滯，甫出都門，便奉詔簡授監司，並諭兼程馳驛赴任。既抵滇省，妻孥相見，彼此慰藉，恍疑夢中。即日，遵典禮參謁撫軍，前司閽者見余至，亟趨前罄折起居，言笑和悅，不似前氣象愁慘。比將命入，撫軍即傳命曰：「請。」相見之下，吉詞獎慶，備極謙寵。見余著監司冠服，訝曰：「君尚不知耶？昨已奉詔，特命君陳臬滇中，君尚不知而猶著此耶？」命左右速為具按察冠服，就於節署更易。兩年之間，由滇臬薦轉布政，坐遷巡撫。受命之日，恭詣節署堂皇，焚香設案，望闕九拜謝恩，接納印綬畢，忽仰見堂皇西偏屋椽方磚，歷歷在目，因憶昔支胡床枯坐其下，三日往返，欲求一望撫軍顏色而不可得，其時犬馬齒已迫曰艾，固不料當日求見不得之撫軍，甫兩易寒暑，竟儼然及身，起而代之也。予方木立神溯，冥迫默愾，忽予閽人來報：「凡滇省大小屬吏，咸臨宇下待命謁賀。」予次第接見，猶是「司道也」，入，「司道也」，出；「府廳也」，入，「府廳也」，出；『州縣也」，入，「州縣也」，出；「佐貳也」，入，「佐貳也」，出；「武弁也」，入，「武弁也」，出。彼一時也，此一時也，撫今追昔，惶槐惶愧。予接見各吏既畢，乃進司閽者而戒之曰：「爾曹識之，自今以往，但有來謁者必將命，爾曹務接以和悅，切勿以愁慘之氣象相加，慎毋令堂皇西偏，再有人枯坐胡床，求見不得，徒勞其仰屋默數木椽若干、方磚若干也！相國名伊里布，瀋陽人。罷相後，嘗為人言之。
　　里乘子曰：往予讀《國策》、《漢書》，睹蘇季子、朱翁子已事，未嘗不感慨太息。今聞相國所云，然是鼎有足矣！人生世上，勢利富貴，蓋可忽乎！
　　圓光二則
　　梅生，四川人，久客皖江，思鄉綦切。嘗館六安州幕中，會署有術士，願為作法。先令儘量酣飲而臥，戒眾勿驚，自坐生榻前，駢二指自畫左掌心，口中喃喃誦咒，呼十二歲識字童子諦視之。少選，童子曰：「掌中放光，圓明如鏡矣。」又曰：「鏡中現館舍，梅生臥榻上矣。」又曰：「梅生興矣，出門矣，方渡於水之涯矣，旋陟於山之巔矣，升峻嶺矣，履坦途矣，抵屋一所，登門矣，升堂矣，入室矣。怪哉！怪哉！室中一少婦，凴几握管作書，梅生竟笑倚其傍，且拊其鬟而玩其字矣。」術士曰：「是矣，汝第諦視所書云何？」童子一一口誦，術士另紙筆之，蓋其婦方作寄夫書也。須臾，書畢，婦緘疊完好。童子以語術士，術士曰：「先生不可久留矣。」復駢指畫其掌，仍令童子視之。則曰：「梅生出室矣，出門矣，由坦途而峻嶺矣，又陟山而渡水矣，猶是入館舍而上榻矣。」童子之言甫畢，梅生遽從榻上欠伸起，竟體大汗如雨，拭目歎曰：「奇哉幻夢乎！」術士叩其夢中所歷，與童子所言相符，因笑而謂之曰：「此真境，固非幻夢，君如不信，俟夫人家報至，自知。」未幾，生妻家書至，驗之，果與生夢中所見，並童子口誦而術士筆之者無少異。後生歸，與妻話及此事，妻訝曰：「方妾作書時，恍惚鬢邊有物作祟，固不虞是老奴作此狡獪伎倆也。」相與粲然一笑。
　　里乘子曰：宋魯應《龍括異志》載：「三山曾陟，嘗館於陳氏，七載音信不通。夏月，青衿俱歇，獨處一室。有道人自吳山來，謂曰：『子思鄉之切，何不少歸？』陟曰：『水陸三千里，幾時得到？』道人剪紙為馬，令合眼上馬，以水噀之，其疾如風，祝曰：『汝歸不可久留！』須臾到家，門戶如舊，妻令入浴易新衣，陟曰：『我便去。』妻曰，『才歸便去，何不念父母妻子乎？』陟便上馬而行，所騎馬足驚折，寤，乃身在書館中，隨身衣服皆新制者。道人亦不見，惟留一藥籃，中有一詩云：『一騎如龍送客歸，銀鬃綠耳步相隨。佳人未許輕分別，不是仙翁那得知？』」此事與梅生差相類，然以身騎紙馬而歸，較夢中不更為神異乎！
　　杭州沈公子，世居吳山之西，食舊德，擁厚資，豐衣美饌，粥粥群雌，顧非心之所好，惟餘桃斷袖，嗜而溺之。少美儀容，生性徇通，喜涉獵圖史。嘗獨居齋中，左右給役皆二八孌童，有鮑婉奴、蔣霞媖者色尤姣好，寵信倍隆。家藏祖遺夜光珠一顆，面面圓勻，大如雀卵，誠為希世之珍，最所寶貴；綴於角巾，黑夜光照一室，不肯輕以示人。會殘暑初退，天氣晚涼，夜脫巾庋齋中案頭，晨興，求之已亡。齋故在花園中，不許外人闌入，意必兩童之所竊攘，訊之，堅不肯承；鞭之，各負重傷。與兩童約，速為覓獲，倘合浦不還，則蟻命難活。紹興俞仲華茂才萬春，素諳圓光之技。某甲見兩童鞭撲之慘，特造俞告其事，謂：「君術妙圓澄，曷不一試？」俞不肯，甲嬲之曰：「我非為公子失珠，所願是非立見，庶免波及無辜。果是兩童則已，否則，亦可為辨其誣，俾性命得全，功勝合尖浮圖也。」俞固好善，惻然心動，乃諾之。甲喜，趨告公子。禮延俞至，命備黃紙十二張，駢指作劍訣，書敕勒其上，口默誦咒，焚投地上，選十二歲以內童子十餘人，環視之。俞戒之曰：「爾曹第有所見，據實以報，勿得妄言！事畢，各有厚賞不吝！」少間，群兒報稱地現鏡光，圓如釜口，鏡中現花園，園中池亭、花木，竹石、魚鳥、闌干、罘罳，簾幕，及齋中幾榻、圖書、鼎彝之屬，一一畢具。則見公子著羅衫、首戴綴珠角巾至齋中，兩童從其後。公子脫衫，冒椸上，著短衫，據案觀書。兩童或燃燭，或瀹茗，或進瓜果菱藕，或拳背按摩、揮扇驅蚊，展衾拂簟。公子欠伸起自私，手除角巾置案頭，解衣脫襪上榻臥，兩童安置虎子，壓幕剔燈，聯背拽門而去。俞問：「兩童子去後，角巾尚在案頭乎？」曰：「然。」俞曰：「是非正在此刻矣，爾曹須用心觀之。」俄，群兒又報，稱：「園中荷池花葉紛披中，忽立一白髯老者，四顧而嗤，何也？」俞曰：「是必有異，須再用心觀之。」忽聞群兒驚曰：「噫！是何怪也？老者上岸，則人首而蛇身也。由岸而升階，伏窗櫺而內窺矣。徑由窗櫺入，至榻前揭幕笑向公子矣。回身至案前，顧角巾而笑，以口銜珠，仍從窗櫺出，下階蜿蜒入池，　遁不見矣。」俞大笑曰：「得之矣！」斯時簾外簾內觀者百數十人，聞群兒所言，僉咄咄稱怪，且同聲贊俞曰：「先生真神術哉！微先生，則屈煞兩童矣！」公子疑信參半，命以車涸池水，果見角巾在焉，巾則猶是也，而珠已化為烏有矣。蓋池舊有蛇妖，以珠為寶物而襲取去也。噫！失物顧可妄誣人哉！
　　里乘子曰：《晉宋藝術傳》載：「石勒將擒劉曜，佛圖澄令一童子絜齋七日，取麻油合胭脂，躬自研於掌中，舉手示童子，粲然有輝。童子驚曰：『軍馬甚眾，見一人長大白皙，以朱絲縛其肘。』澄曰：『此即曜也。』」錢竹汀先生大昕謂即近日圓光之術，蓋本於此。
　　楚北王某
　　楚北王某，性豪而黠。家固不封，常與人緩急相通，輒貸此償彼，不爽所約。西鄰富翁某，素貪且吝，極有心計，王欲貸其資貿易，恐不見諾，而思有以賺之。會歲將暮，慮人索逋，以婦翁家頗小康，特詣稱貸百金，約歲周歸還，並加什一之利，婦翁知王不失信，如數予之。王以百金兌錢，不待索逋者登門，一律先期償訖。尚餘錢數十千，市布帛為妻孥制衣裳，煥然一新。富翁心果生疑，謂王每歲暮索逋者踵相接，今不待剝啄，一律先期償訖，且為合家細弱制衣裳煥然一新，何其綽綽有餘裕也！得勿掘發窖藏耶？既屆除夕，聽王宅爆竹聲震耳不絕，潛往偵察，見王門已閉，心益疑之。謂除夕迎神，類皆重門洞開，今反閉之，何詭秘乃爾也！王宅故湫隘，門內即是堂皇，竊側目從門隙內窺，但見堂上燈燭輝煌，家人嘻嘻，笑語甚歡，幾上累累堆積朱提，大小不下數百鋌，默計何止盈萬，不勝駭羨，益信掘發窖藏無疑。因念王本窶人子，一旦幸邀天貺，暴獲巨資，足徵時運亨泰，倘與合伙貿易，利當倍蓗，即什伯千萬不難也。獻歲，特諏吉日，折柬獨召王飲，肆筵設席，極其豐腆。酒酣，笑　王曰：「賀君得巨資，能以奇零貸我否？」王蹙然曰：「小子守命安貧，君所知也，何得巨資？」富翁笑附王耳小語曰：「君瞞他人可，不必瞞我，我知之稔矣。尚何虞詐為也？」王力辨其無，富翁曰：「君不願貸我，我卻願貸君。今請以五千金付君，同為貿易，君願之乎？」王搖首固辭曰：「小子赤貧，受君重資，倘為折閱，其何以報？不敢從命！」富翁曰：「如獲利，彼此均之；如有折閱，誓不責償，何如？」說之再，王始首肯。富翁乃慨以五千金相付。王齎至江西，見菜油滿市，爰傾囊購歸。是秋楚北菜油翔貴，獲利數倍。富翁大喜，仍以母子金盡付王，聽其籌運。往無不利，不十年，累資百萬，彼此均之。至今兩家子孫猶稱素封焉。富翁嘗自鳴得意，為王備述疇昔除夕偵察一事，謂：「君至黠，乃竟為我所賺。」王笑曰：「微君言，亦將明告。疇昔幾上累累堆積阿堵物，固是錫箔黏成，計君倘來窺，姑以相衒，竊冀一垂涎，即藉以餌之，果賴得君資，致有今日。誠如君言，非君賺我，實我賺君矣。不然家無儋石儲，縱說如蘇張，君亦安肯慨以重資相付乎？」富翁聞之，始恍然如夢初覺。乃前席笑拍王肩戲詆之曰：「我自謂頗有心計，不圖竟為君所賺，促狹兒，何其譎也！」兩人相視粲然一笑，遂訂為莫逆交云。
　　愛兒
　　舒城田舍翁某，年四十，生一女，名愛兒，以中年所出，甚珍愛之。爰字於同里之農家子，謂相距密邇，便於往返。亡何，翁妻卒，女才十齡，即育於嫂氏，以憨稚貪於嬉戲，嫂甚厭惡之，往往相對惡謔，並以語恐之曰：「若已十齡，不為嫛婗，尚自蜀束好弄，聞若婿與若齒相若，其勢已甚偉，將來齒日增，更不知何若！日後若嫁去，吾甚為若危之，看若猶能嬉戲否！」嫂平居與女相對，輒道及此，以謔語出之，或有時又以莊語出之，甚至故作顰蹙狀，若以為是真為女厪慮也者。愛兒聞之既熟，甚以為懼。不數年，女已及笄，往嫁有日，嫂猶時以為盲。愛兒默自計曰：「誠如嫂言，吾命休矣！奈何！」又自幸距家不遠，脫有危，姑遁歸再作計較。未幾，桃夭期屆，冰人在門，彩輿將發。嫂固不喜愛兒，今當吉期，故以不祥之語咒之，便擥女手佯為悲泣而送之，曰：「阿姑須珍重自衛，但願人言不實，則我與若相見猶有日；假使其言不謬，若此一去，吾將見若出，而不能再見若入也。嗚呼傷哉！嗚呼哀哉！」愛兒聞之，甚感嫂氏之多情，倍益恇怯。是夕合巹後，眾賓既散，新郎雖農家子，年裁弱冠，亦甚溫存腼腆，至夜將闌，乃低聲促女曰：「寒夜難耐，與卿睡休。」愛兒正懷疑懼，忽聞此言，如九天之發霹靂，不覺震驚，汗流浹背，低首面壁，默不敢聲。少選，新郎又前搴女袂，再四敦迫。愛兒計不能免，不得已解衣入幃。新硎初試，其利可知，愛兒僅志嫂言，深自防衛，才一著體，已自難御，益信嫂言有徵，低死支拒，不使遽盡其器；而新郎欲燄正熾，勢難中止，女不得已，紿之曰：「爾我夫婦，為日正長，奴今適有小恙，一俟全愈，惟君所欲，斷不敢再事推卻以逆君意。」新郎聞而憐之，遂為罷戰。女喜獲免，竊慶再生。伺新郎睡熟，托以溲溺，潛開後門，將竄歸謀之嫂氏，轉達於翁，願長侍於膝下，沒齒不嫁，以全性命。天明，農家子醒，意女溲溺，呼之不應，急著衣起覘之，闃其無人，驚呼，家人皆興。知開後門竄走，急遣人往翁家問之，云：「昨方吉期，何得遽歸！」彼此驚訝，難測其由。惟嫂氏心知有異，默笑不言。是夜大雪盈尺，共遵其雪跡尋之。道旁故有一眢井，群議暮夜獨行，雪光迷炫，保毋失足墮落，乃縋一人下井窺視，果有一屍，大駭，意必是女。拽起覘之，非女也，乃僧也，囟頂劈裂，血痕猶新。眾人相覷，益深駭愕。知難隱匿，遂牽連而訴諸官，窮極研訊，卒無聯兆。歷久轇轕，不能剖決。越五年，翁有族子至豫經紀，路過一市，忽見愛兒在此當壚貰酒，怪為面似，迫審良然。默識其地，歸以報，翁即自馳往跡之。女方在門首梳髮，見翁至，大驚。翁前持抱泣曰：「兒何至此，累吾實甚。」女亦泣。既誥至此之由，女具告之。蓋隨某乙來此，貰酒營生，頗稱小有，翁佯為大喜。俄頃乙至，女使拜父，居然稱翁婿焉，情甚親昵。問：「訟事結束未？」紿以早結，農家予已別娶多年，今抱子矣。乙乃放心。翁便諷女宜偕乙歸里，女謀於乙，乙以為無事，遂治裝偕女歸。翁既到家，即密詣縣上狀，遣隸拘乙至，訊得巔末，其案乃結。先是，愛兒夜竄時，雪迷失路，墮眢井中，呼救。某寺僧晨出募齋，聞知女子，大喜，正將縋繩下拽；某乙故里中無賴，夜博方畢，過此見之，遂與僧同拽起。悅女之色，欲挾以私奔，慮僧敗露，乘其不意，取扁杖當頭力劈，僧痛楚仆地，乃拖入井中，然後以言脅女，偕遁至河南，竟成夫婦。官乃斷以乙抵僧罪，愛兒仍歸原夫；以嫂氏謔語起釁，令批其頰以示薄懲，人皆稱快。厥後，嫂氏兩頰因撻成創，終身膿腐，臭不可邇，鄰里鄙其為人，都置不齒。愛兒既仍歸農家子，夫婦重聚，皆知為嫂氏所騙，伉儷倍篤，由此銜嫂入骨，畢世不與通慶弔。
　　里乘子曰：婦人群居，謔浪笑傲，殊足滋事，況以之施於發才覆額之小女郎，更難保其無意外之患。愛兒之獄，實由嫂氏惡謔階厲，猶幸轇轕五年不能剖決，賴族子無心路遇，報翁賺歸，殺人者抵，疑獄頓雪，可稱快事。迨至舊弦重續，琴瑟永調，追憶疇昔惡謔之言，至是始悟其妄；銜嫂入骨，永絕慶弔，固其宜也。觀嫂氏批頰成創，孽報顯然。似此惡作劇，生雖已慘受官刑，竊恐死猶不免下拔舌地獄也。閨閣聞之，可不互相警戒歟！
　　變驛馬
　　倪次郊運同，宰陝西興平縣時，有吏來白，養濟院某叟病革，顧謂同侶，手足俱為納履。或謂：「汝足業已著履，手何須此？」叟曰：「否否，緣平日受豢養恩，一無報效，今將變驛馬圖報於來世，非履何以馳驅耶？」爰手足俱為納以瓷碗，尋斃。觀此，凡受主人豢養恩者，當及時酬報，庶免償補於來世耳！
　　廚媼
　　吾皖藩司書吏，多金陵人。飲食起居，享過豪貴，其儕日以酒食相徵逐。道光丙申夏，藩吏某甲家，招集儕侶，醵金為撇蘭之會。既斂錢付廚媼，使市酒脯，至肆，雷雨大作，電光輒燭媼衣袂，媼駭甚，急趨回家，雷聲隨之，隆隆然響震四壁。僉謂媼有隱慝，使速自暴白，求神赦宥。媼自念生平殊無甚作惡，沉思久之，乃赦顏謂眾曰：「頃身入月，倉卒間取破《憲書》纏諸穢處，得毋是耶？」眾聞而訶曰：「是矣！」急命取出，以淨水濯而焚之；僉跽地代媼求神恕其無知，雷乃止。後視筐中所斂錢，皆為雷火鎔成銅丸，稱錢之多寡以判丸之大小；內惟二百繩穿無恙，驗之，蓋西席某先生所出一分也。
　　里乘子曰：廚媼所為，悖謬已極，雷所以不遽擊之者，恕其懵懂無知耳。斂錢　為銅丸，惟西席某先生一分二百文繩穿無恙，其他阿堵物來歷可想！即此小事，倉卒間尚有甄別，所以為神！
　　玄壇
　　世俗商賈所祀黑虎玄壇，稱趙大元帥，其實非也。神姓陳氏，初當捕役。相傳捕役至穿窬家，類皆奉如貴官。陳一日至穿窬某甲家，時已二鼓，甲慮無以款客，家惟蓄一牝雞，因與妻謀，詰旦將伸一臠之敬，時抱卵方鷧。陳夜聞母雞作人言，訓其子曰：「吾命明日合休，素受主人豢養恩，鼎鑊所不敢辭；惟念爾曹尚在哺乳，未免不能忘懷！此後爾曹須自慎重，無事在家，勿妄出門，恐鷹抓狸攫，致罹非命，切記切記！勿似我在日有所恃也！」諸雛一一諾之，聲甚淒楚。陳聞而憫之。明發將行，甲再三堅留不可，並戒毋得殺雞，千萬叮嚀而別。陳由此頓大悔悟，聞某寺長老高行，往求皈依。長老察其意誠，因與陳約：必忍餓七日，勺水不咽，並將各甕水擔滿，方許摩頂。陳謹受教。寺中僧眾數百人，各甕水不下百石，陳既餓七日，將荷扁丈出而擔水，忽見寺門外來一黑虎，眈眈相視，陳叱曰：「我一切皆空，豈畏咥者！俟擔水畢，施汝一齋可也。」虎果掉頭去。陳擔水畢，出門將供虎食，但見黑虎復來，帖耳搖尾，馴若犬馬，不似前其欲逐逐。陳異之，因祝曰：「豈天賜我坐騎乎？」虎頷之。陳乃橫杖跨虎而去。世所塑像手持金鞭，即扁杖也。
　　里乘子曰：此陳祥浦為陳西堂言者，西堂為予述之，以其近似，故筆之。嗟乎！一念之善，頓悟大道；當日不忍一臠，遂致萬世血食遍天下。可見聖賢仙佛，皆同此好生之心也。
　　邑人某甲
　　邑人某甲，歲除，無以為計，家僅存一舊竹榻，妻使負往西村富翁家，冀易升斗粟。富翁愛其光如髹漆，言定以鬥米千錢易之。會鄰人來，翁指以相示，且鳴得意。鄰人冷笑曰：「君嘗自矜算無遺策，然以有用之資易此不時之物，其計無乃太左，尚何得意之有！」富翁素固嗇吝，果悔而反齒。甲無奈，負竹榻歸。與妻言之，且咒且泣，相對計窮，中夜俱投繯死。翌日元旦，鄰人祀祖甫畢，忽見甲夫婦披髮喋血入門，戟手指而詈曰：「我以物易錢米，乾汝甚事！富翁已有成說，為汝一言所僨，致我夫妻計窮，戕於非命，汝心安乎？今已訴於冥府，亦不令汝家泰然度歲也！」言訖，直前相攫，鄰人駭絕倒地。妻子趨扶床上，但見色如死灰，以手撓心自責曰：「吾過矣！吾過矣！」尋卒。無何，妻亦病卒。其子尚未成童，家產盡為匪人所賺，後竟不能成家矣。
　　里乘子曰：富翁素性吝嗇，高興其偶然也。鄰人如解事，迎機贊成固妙；不則緘口不置一詞可也。乃冷笑相誚，語直刺心，彼吝嗇人聞之，焉得不反齒？嗟乎！某甲當計無所之之時，甫得生機，倏爾失望，斯時鄰人試捫心自問：富翁因我反齒，於人固有損矣，於己復何益乎？卒致夫妻泣咒，相對俱盡，能不抱恨泉壤也哉！先師孔子有云：「君子成人之美。」文昌帝君《陰騭文》有云：「行時時之方便，積種種之陰功。」觀鄰人一言僨事，亦何不成人美，不行方便乃爾耶？其獲慘報也固宜！
　　秦氏婦
　　姑蘇有秦與蔡二姓，自祖以來合計在楚貿易，後生業日隆，資盈百萬。鄉人蔣某羨而且嫉。會秦有悍婦，武斷烈於鬚眉，蔣因以甘言　之，唆與蔡氏割業分資。婦信之，遂搆釁興訟。不十年，兩姓家業，凋敗殆盡。悍婦忽膺奇疾，矢從口出，醫不能治；未幾，蔣患舌創，中斷如割，狂叫一聲而逝。是可為聽信讒言及陰險搆釁者戒。此葛菊人所言，兩姓皆與菊人有瓜葛也。
　　里乘子曰：兩人奇疾，足見冥罰之當。
　　某媼
　　姑蘇洞庭山寡媼某氏，每遇婺婦，必設法慫恿，說其改醮，己則從中漁利，藉以餬口。他日，自蘇州城中執柯畢，趁舟旋家。舟至中流，忽雷雨大作，雲霧模糊，人不能自見其掌。須臾，雨霽雷止，遍稽舟中不見某媼，群甚訝之。既舟將泊岸，聞蘆葦中有人呼救聲，群審其音，疑是某媼，跡之果然。但見泥塗遍體，狼藉不成人形。蓋天怒其平日敗人名節，姑薄譴以示警也。媼後卒改為善，不敢復為馮婦矣。此亦葛菊人言。
　　里乘子曰：此媼卒改為善，較勝馮婦。向使薄譴而不知自警，雷豈能終恕之哉！天道許人自新，省過者皆當以媼為法。
　　吳明府
　　山右吳明府咸之，初以進士出為縣令，頗著政聲。丁艱服闕，選直隸新城縣令。到任匝月，薄暮，見一人氈笠布衫，面目薰黑，徘徊堂皇，叱問：「誰何？」其人怒目答曰：「我。蹤跡到處，今始得之，不汝恕矣！」直前相撲。吳大駭，疾呼役隸，叱命縛之，役隸問：「所縛何人？」吳怒讓之曰：「立堂皇者，爾曹豈不見耶！」群謂不見，吳知是鬼物，大恐，疾趨入內。其人亦尾其後，手挈一棒，長尺有半，立吳左右。自是，凡飲食時，即從棒橫截吳頷下，滴水粒粟，不能下嚥。且曰：「汝昔以此物戕我命，我今亦以此物還報之，不亦可乎！」吳憂懼成疾，署中各友書房遷避幾遍，皆不能免。有時瞰其人不在側，急索飲食，甫入唇，其人即至，罵曰：「汝尚欲飲食求生耶！」以棒橫截如初，尋以餓死。或曰：「吳初任時，曾因贓以棒痛搒一人，並絕其粒，瘐死獄中，一時冤之。故其鬼來索償也。」然耶？否耶？有民社之責者，覽之亦可自警。吾友葛少莪司馬，在吳幕中，目所親睹，同游灤中為予言。
　　里乘子曰：或謂吳初在都中，貸鄉人某萬金，得官後，攜其人至任，約償其債。既以數甚巨，吝欲負約，遂謀構其人於法，而潛令獄卒絕其粒，竟致餓死。果爾，天良喪盡，鬼即以其道還治其身，可謂冤冤相報，絲毫不爽。
　　陳司馬
　　紹興陳鑑，伉爽卞急，向為直隸制軍司奏牘，品學為當道所倚重。族人有慶陛者，以同知需次，鑑為游揚補官。後，鑑亦納資除大名同知，尋以卓異受上考。適慶陛任滿，例得遷擢，時正定守出缺，心頗覬覦，恐鑑奪其席，遂造蜚語，嗾言官劾之，鑑以　議停遷。後訪知為慶陛之謀，以恩施而得仇報，恚憤而卒。事既傳播，自大府以及寅屬，僉不直慶陛，遂以才具庸劣，勒令休致回籍。甫抵家門，即謂左右云：「陳司馬同我一路來，爾曹速汛掃廳事，小心款待。」左右問：「陳司馬何在？」曰，「已升階矣，爾等豈不見耶？」家人見其神情恍惚，情知有異，急扶至寢室。但聞喃喃囈語，謂：「陳司馬要我對質，我去矣。」尋卒。無何，龍虎山天師牒至，正定府城隍，已補紹興陳鑑。
　　里乘子曰：可見陰曹黜陟，與陽世不殊。鑑既真除冥官，知慶陛亦必有應得之罪也。然則忮刻者觀此，不亦可廢然自反哉！此亦陳西堂言。
　　林遠村方伯
　　吾皖林遠村方伯之望，賦性端方，束躬嚴謹。自言開藩甘肅時，督師攻剿回匪，驛館後有樓，頗覺幽靜，爰命傔從解裝其上。夜漏三下，甫就寢，忽聞樓梯窸窣有聲，一女子搴帷遽入，走傍榻前，含睇微笑，妖豔異常，粉香撲鼻。方伯知為妖物，將取床頭寶劍擊之。女子睨之笑曰：「公何為者，而忍惡作劇耶！」方伯慮其為祟，急掣劍在手，女子卻步搖手曰：「咄咄，公勿惡作劇，我去！我去！」言訖，　然不見。後聞人言，樓固有狐。然方伯居此月餘，亦竟不敢再至矣。
　　里乘子曰：老子謂：「不見所欲，則其心不亂。」吾謂：見所欲，則其心尤不可亂。左氏謂：「妖由人興。」彼妖物之來，而能如方伯之心不少亂，雖妖物亦無如何矣。諺有之曰：「色不迷人人自迷。」凡見色而心輒亂者，無不為所迷矣，況妖也耶！噫嘻！可不慎哉！可不慎哉！
　　浙江學使署狐
　　太湖李南叔學士國杞視學浙江，招予襄校試卷。署有樓三楹，李詩屏大令居其東，予居其西。樓上舊有狐仙，往往聞履聲槖槖，相處既久，亦不以為怪。樓之右有定香亭，四面環水，繞岸遍栽修竹，暑月，同人納涼其中，說鬼談天，嗢噱甚樂。一日清晨，聞樓上嚶嚶聚哭，其聲甚繁，不解其故。忽汛埽夫來言，有物大於貓，被犬噬斃亭畔。同人趨視，知為狐。予恐其類遷怒修怨，因共焚香致祝，謂：「犬無知，有傷其類，於人無與。汝曹如欲雪憤，但請擇所噬之犬而自誅之可也。」越日，果有一犬，身受多傷而殪。先是，西蜀卓海帆相國督學時，豢西犬三十餘頭以防穿窬。同人夜話亭中，狐每坐簷牙竊聽，是夜人散，狐亦踽踽將歸，不虞為犬所戕云。
　　里乘子曰：曩在定香亭暑夜納涼，同人以予年才弱冠，輒舉叢書所載鬼狐事相戲。予所居官舍後樓西楹，天熱，窗櫺盡除，遍懸蝦鬚簾。倏屆新秋，暴雨初霽，窗外梧桐數株，月影娟娟。同人散後，予歸就寢，倚枕反側不能成寐，忽隱隱聞環珮聲，見簾外一女子，靚妝高髻，徘徊延佇，既以掌拍檻者三。心知為仙，急攝神斂慮，默默致祝，謂：「同人戲語，究屬無稽，鯫生雖愚，詎敢唐突！仙如有靈，伏惟亮察。」祝畢，恍睹衣袂翩躚，飄然而去。至今思之，猶為悚懼。




    
	
		
			卷三
			　　紮拉芬夫婦
　　紮拉芬者，漢軍百文敏公之塚嗣也，墮地授官。成童，娶妻某氏，年齒相同，伉儷綦篤。文敏薨後，公子蔭襲，秩躋卿貳。十九歲甫生子，賀客閼閭，湯餅溢座。詰旦，公子忽起颒漱，具冠服，向北九拜畢，令左右請太夫人至，延諸上坐，自伏地稽顙曰：「昨夜先公命之矣。兒本上界星官，今既有子，合歸舊班，不得久戀人世。但兒不能奉母終天年，且以此呱呱者一塊肉累老人教育，兒罪實甚！此子骨相是富貴中人，異日定能代兒盡孝。凡此皆天意，母亦毋庸戚慟傷懷。」又起坐，遍諭侮甬人等：「善事太夫人，共撫孺子，好理家政，我去矣。」言訖，瞑目含笑而逝。初，公子以妻新娩，戒家人勿遽以凶耗告，太夫人痛子愛婦，恐傷厥心，遂如戒秘治喪事。及妻審公子，僉托入直為辭，三問三如之，乃不復問。兒既彌月，妻忽晨興，命婢具湯沐，濃妝結束，珠冠霞帔，向北九拜畢，令左右請太夫人至，延諸上坐，自伏地襝衽曰：「曩夕，公子命之矣。妾本上界女星，夙與公子有緣，今既有子，合與公子各歸舊班，不得久戀人世。但妾不能奉姑終天年，且以此呱呱者一塊肉累老人教育，妾罪實甚！此子骨相是富貴中人，異日定能代妾夫婦盡孝。凡此皆天意，姑亦毋庸戚慟傷懷。」又起坐，遍諭侮甬人等：「善事太夫人，共撫孺子，好理家政。我去矣。」言訖，瞑目含笑而逝。
　　里乘子曰：觀公子夫婦彌留時告母諭眾之詞，歷歷明晰，如出一口，此殆蘇長公所謂「其生也有自來，其逝也有所為」者歟？降昴騎箕，足徵載籍不謬。如公子夫婦者，一得嗣體，人事已盡，含笑偕逝，可告無罪矣。牛女兩星之外，天上又添此一雙嘉耦，傳之千秋，真堪豔羨。
　　仙露
　　高陽某生，舊家子也，少孤。家業素豐，以委托非人，乾沒折閱，銷耗垂盡。及生長知事，年少負氣，奮欲恢擴舊業，遂將存產盡行鬻變，作孤注，得二萬金，服賈游吳，計反掌可與陶、猗埒富。時吳下有名姬仙露者，年甫破瓜，豔聲隆起。生方喪耦，耳姬名，姑偕友具贄往訪，一見目成，兩情心許。酒闌，送客留髡，枕席綢繆，各吐衷曲，割臂締盟，矢以嫁娶。自是，無日不往。未及一年，腰纏漸絀，難厭媼欲，頓遭白眼。生將質衣貨馬，以供纏頭之資。姬微聞之，謂生曰：「君以尋常狹邪視兒耶則已；如以伉儷視兒，則宜早為之計。大抵平康生活，有資即事趨承，雖富有銅山，亦不能填無底之壑。日來偵君囊橐告匱，聞將變質衣物，殊非長策，且過此以往，又將何如？」生沉思久之，答曰：「小生所謂得過且過，過此以往，倘計無所之，拼一死以殉知己！」姬聞之淒然曰：「果爾，則君之計亦左矣！君如實心愛妾，彼此不妨熟商。鴇媼所愛者，貨財耳。君在此耗費已復不少，況爾我白首之約，方君盛時，媼曾極口許諾，君試申前說，料亦不忍苛求。得間，第往探之，需價多少？君如不足，妾薄有私蓄，當以相助。」商計已定。越日，生果如言詢媼，且謂：「嫁娶之約，姆所親許，天父地母，實所與聞。小生久客當歸，理宜不背前盟，聘資若干，合當如命。敢請？」媼冷笑，揚目答曰：「所說誠然。然自妮子入門，老婦教養不易，今欲脫籍，其身價在他人必得千金，念公子平日伉爽，願減其半。如有五百金，即惟命是聽；不則，莫怪老婦不情也！」生唯唯，退以告姬。姬問生：「能得幾何？」曰：「變鬻衣物，可得二百金。」姬曰：「若此，易矣。君速去措辦，俾事早偕，遲恐生變。」生急慘澹經營，姬為傾筐倒篋，湊合如數，攜以獻媼。媼初從五百金非生所能猝辦，今竟如數相付，礙難反齒，不得已，納金署券，乃盡褫去姬之衣裙釵飾，僅存衵　，逐令隨生速去。時方暮春，天氣薄寒，姬再三哀求，始給一舊布絮襖，聊以御冷。生攜姬至旅舍，檢理行裝，所存無幾，途長資短，莫知所措。逆旅主人憐兩人荏弱，慨贈白金一流，甫得成行。半肩行李，生自負荷之，姬披髮韜容，徒步相從，日只行十餘里。不及旅店，輒寄人簷下，或宿古剎以為常。經秋始至齊境。資斧不給，會天雨纏綿，泥淖難行，姬足趾皸破，血流濡襪，脫以示生，生歎曰：「小生漂泊窮途，孽所自取，固無尤怨！累卿憔悴若此，心實不忍！」姬曰：「是何言也？妾從君出門時，早知必有今日，但人患無志，不患吃苦。君傾產出賈，為欲恢擴前業也。今舊業未恢，產資蕩盡，攜妾而歸，立錐無地，其能免鄰里姍誚乎？」生曰：「奈何？」姬曰：「妾意小作貿易，較跋涉安逸，或冀少得什一，亦可聊以解嘲，還見故鄉父老。君以為何如？」生曰：「卿言良是，顧何從得資？」姬曰：「容妾圖之。」詰旦，笑脫左履，出珠一顆，大如發菽，付生，入市售得三十金。遂稅屋三椽，操業來其，作苦半年，食用粗給。姬笑問生：「君業此不厭乎？」生曰：「以今視昨，較僕僕奔馳，悽惶無定，相去不啻天淵矣！何厭為？」姬曰：「固然，但所操太狹，必稍擴充而潤色之方可。」生曰：「談何容易！」姬笑脫右履，又出珠一顆，大如前，付生售之，價亦相等。遂兼貨米鹽醯醬雜物，日有生色，不半年，漸蓄傭媼。生日操會計，夜擁麗人，自以為人生之樂如是已足。姬忽問生曰。「君將沉浮於此以終身耶？抑尚有他志耶？」曰：「小生得隴不敢望蜀矣。」曰：「敢問賈與仕孰優？」曰：「賈不如仕，又何待言？」曰：「若然，君何不棄賈而仕。」曰：「卿傎也耶？明知小生讀書未成，何從求仕？」曰：「妾聞司馬文園尚不以貨郎為恥，豈古之循良吏皆由科目起家耶？君如有仕志，曷不納資以求之？」生不覺失笑曰：「卿益復囈語，些須薄資，僅敷餬口，那有多資可納？」姬正色曰：「君果欲仕，妾自能設法。」曰：「將如之何？」曰：「君意欲何仕之求？」曰：「佐貳，可乎？」姬搖首嗤之曰：「何其卑也！」曰：「丞倅、牧令，可乎？」曰：「未也，盍再等而上之？」曰：「意者其為郡守乎？」曰：「如斯差可，萬不得已，亦必須如此，庶可稍展妾志！」生問：「何法之設？」姬笑指舊所著布絮襖謂之曰：「妾籌之已熟，此中所藏，不止一郡守之資，其餘可留作資斧，無俟他求也。」以兩儀刀折之，中綴明珠不下三千顆。坎第鬻之，共得五萬餘金。遂罷賈，趣生赴部納資，銓得粵東太守，指日挈眷之任。時濱海州郡所在患盜，行旅苦之。姬謂：「居官當首先為民除害。」因囑生檄所部各邑嚴行緝捕，又出多資，遍募健兒，散佈津隘，以備偵訪。連獲劇寇百數十人，悉置之法，盜蹤頓戢，水懾陸栗，遠近頌之。姬固粗曉文義，自生之官，凡催科撫字、聽訟察吏，事無大小，皆內決於姬，庶務畢理，生惟優游素餐，坐享其成而已。三年政成，受上考，擢浙東觀察使，尋遷浙臬。前後不十年，開藩吳下，以千金報逆旅主人。時鴇媼之夫為怨者所訐，株連係獄，媼偽為賣珠者，夤緣入署，求姬為道地，見姬攢珠簇翠，華妝坐七寶床上，容光四照，較前尤為豐豔，麗婢數輩，環侍承命。媼膝行匍匐而入，伏地不敢仰視，叩稱：「老婢死罪死罪，當日不識貴人，過於計較，乞賜恕宥。」乃泣白所求。姬鮮腆欠伸，微哂曰：「阿母休矣！瀕行時幸叨布襖之惠，不致凍填溝壑，念此一點香火情，容與官人謀之，聊以報德，且藉以補身價五百金，免使阿母齒冷也。」媼汗流淫面，稽顙有聲。姬麾令：「去。」不日，即出其夫於獄。後生晉豫撫，向用方殷。蒞豫甫半載，姬笑謂生曰：「以君之才，何能獨當一面？語云：駑馬戀棧，久必蹶蹇。不如避位，免譏覆餗。且人貴知足，大丈夫如此亦足矣，何必畫蛇添足耶？」生從其言，遂疏乞罷歸。姬封夫人，年尚未四十，望之如二十許人。生二子一女，子讀書均成進士，一入部曹，一入詞館，富貴甲於一鄉。姬勸生力行善事，培養英才，賙恤窮乏，創設義塾、義倉，仿范文正公條定章程，刊碑以垂永久，鄉人至今稱頌不衰。
　　里乘子曰：高陽生一庸夫耳！變產作孤注，以圖恢擴舊業，其計已左；二萬金揮霍殆盡，脫非遇姬，亦溝中瘠而已；及貿易少安便無他志，然則生一庸夫耳。乃公然由太守而洊晉封圻，庸夫偏有此庸福，伊誰之力哉！仙露作為，事事令人可愛、可法，初屬其求仕，繼佐其為政，終促其勇退，且勸力行種種善事，鄉人稱頌，其見地之高，多非鬚眉所能及，何況巾幗者，何況巾幗而勾欄者！噫嘻！異矣！
　　袁姬
　　浙東江山船，有欄杆、頭亭、蕉葉白等名，其陳設也華而潔，其飲饌也精而新；船各蓄美姬二三人，甫及笄者，謂之「同年妹」；齒少長者，謂之「同年嫂」。大抵桐廬、嚴州人居多，同年固桐嚴之訛也。各姬有親生者，有購養者，兒時即延師教之度曲，弦管檀槽，靡不精曉。凡仕宦客商登舟，飲食起居，皆若曹伺奉，無須廝僕。其目聽眉語，類能曲如人意，往往客子被其迷惑，資罄身殉，在所不惜，故初登其舟者，無不各有戒心。以予所聞顧生袁姬一事，則誠千載不易得之遭也。顧生，江東人，少年俊美，抱翩翩元瑜之譽，傳食於公卿間。往來錢塘江，時乘袁翁之船。翁有養女阿翠，年裁破瓜，色藝冠時，生愛戀綦殷。會杭州太守聘司記室，筆札有暇，即往就姬。凡櫛沐飲啄，皆自為姬給役，歷久不厭，如是者二年有餘。生情日密，姬則淡漠遇之，每欲留宿，輒拒不納。旁人多為不平，即袁翁與媼亦竊竊憐生，而怪姬薄情。姬不之顧，而生亦不以為帶薢也。明府某公，任俠好義，素與生友善，以愛生才而憐其太癡，願出千金為姬脫籍。生大喜，商之翁媼，諾之。轉以問姬，則抵死不肯，說之再三，始勉強應諾，並與翁媼約，親迎之次日即歸寧，凡舟中己之床奩什物，毋許動移。叮囑諄諄，翁媼極口許諾，然後兌金署券。至親迎之次日，姬請遵約歸寧，下午即返。薄暮，城門已鐍，足音杳然。生竟夜徘徊，起坐太息，目不交睫。詰旦，急往尋其舟，已掛帆不知何往矣。生望江水渺漫，煙波無際，懊惱如焚，忿欲蹈流而死；繼念徒死無益，姬他日瑟琶別抱，更可無忌，不如忍息以偵察之。乃嗒焉若喪，走語明府某公，求為畫策。公勸生：「既姬不願，亦姑置之。譬嗜籠鳥，野性難閒，終思飛去。以君之才，自有嘉耦；況煙花中人有情者少，亦何必戀不割愛而自貽伊戚哉！」生殊不以為然，遂獨買舟，沿江蹤跡之。後，至嚴州城外，見垂楊下袁舟　焉。姬方倚門與翁閒話，睹生至，返身遽入，若不相識。生登舟與翁寒暄已，呼姬，不答，恚恨莫遏，狂叫譙訶，姬四顧他語，置若罔聞。生無可奈何，遂具狀訴諸郡守。郡守素耳生名，拘姬至，訊之，姬嘵嘵強辯。郡守問生，究竟意欲何如，生出券呈驗，堅求合璧。郡守如判，飭令姬歸，並反覆開諭以後當與生和好，無再參商。姬既歸舟，怨恨之情形於詞色。翁媼從旁規勸，亦謂當贅生於舟，免招物議。姬搖首不語，勸譬再四，始與生言定：兩舟相並，每夜自攜衾枕過生舟就寢，日則仍回己舟。生不得已，曲從之。自是，肅肅宵徵，抱衾與裯，夙夜必偕，習以為常。相居半載有餘，琴瑟靜好。翁媼竊慰，以為從此可白首魚水矣。一夜，月白風清，漏二下，姬察袁舟人已睡熟，乃遍悄呼生舟人起，戒勿高聲，自於裙底出匕首一柄，長尺有半，白如霜雪；又出白金二百兩，指謂眾曰：「公等若聽妾言，請以此金相酬；不則，請伏刃而死，於汝舟亦有所不利，願公等決焉。」眾相視錯愕，莫知所指，僉謂：「如能效力，敢不如命！但請相示。」姬袖刃，低聲告曰：「若然，請公等納金，悄將前後纜解開，切勿驚覺鄰舟。乘今夜風利，開帆向杭州速發，抵岸尚不吝重犒。」舟人如言解纜，將帆拽滿，兼程馳抵杭城。姬大喜，問生：「城中有賃屋否？」曰：「有。」姬乃厚犒舟人，急召人擔負什物偕生入城，笑謂生曰：「妾今日方是君婦。」問：「何謂？」曰：「後自知之。」先是，生舟夜發，昧爽，袁舟始覺。翁媼忿甚，急張帆追至杭州。入城見姬，責其背逃之罪，姬謂：「嫁夫隨夫，何謂背逃？翁姆尚念舊好，請勿贅言，後日尚可往來；不則從此斬斷葛藤，兩為陌路矣！」翁媼以姬明決，悔恨之極。欲訟官，以前既憑媒署券，後又經郡守判斷，更難翻覆，乃白眼瞪視，垂頭嘿嘅者久之，不得已，甘言強笑，訂盟而別。蓋姬平日私蓄，固有萬餘金，嫁生斷難攜帶，必如此作為，使翁媼不覺，然後兩舟相並便好陸續攜運，若稍露聲色，則防察必嚴，絲毫莫取矣。其機甚警，而其心亦甚苦哉！姬尋出金為生納資縣令，所在悉著政聲，皆由內助之力居多焉。
　　里乘子曰：袁姬深得用兵欲擒先縱之法。觀其平日遇生無情之狀，不惟旁人不知其心，翁媼不知其心，即生亦實不知其心；及再經郡判，並舟來往，宿蓄運盡，乃召眾餌以白金、劫以白刃，馳抵杭城，至是始為生婦。翁媼雖躡跡而至，亦徒有白眼瞪視而已，又將奈姬何哉！夫如是而姬之心旁人知之、翁媼知之，而生亦始得知之。古所謂將飛者翼伏，將奔者爪縮；守如處女，出如脫兔，袁姬有焉。勾欄竟有此人物，合之仙露，可稱女中二豪。仙露事事從容固好，袁姬事事沉密亦好，予樂為瑣瑣筆之，所以賀二生之遭也。
　　夙冤
　　休寧黃某，貿易越東。蓄一番犬，馴而且黠，能解人意，黃極珍愛，每食即飼以其餘，眠則令臥床下；出入行止，須臾不離。會歲暮歸家，路過睦州，以失路投止蘭若。一老僧出，與客問訊，忽見犬，問黃曰：「居士那得此犬？」黃告之。僧歎曰：「居士奈何豢此冤畜！」黃聞之錯愕。以其言異，叩之曰：「鄙人庸俗，不知夙世因果，願求指示。」僧初不肯言，再三研求，乃謂：「此犬與君前世冤結甚深，不久必當相報。」黃益駭懼，遂膜拜頂禮，求示解脫之法。僧喟然曰：「老衲不合向居士饒舌，然佛法慈悲，又不忍坐視。君須謹識吾言：到家三日後，夜就寢時，伺犬睡熟，君潛遁去，但取素所著衷衣多件，結束如人形，悄置衾中，聽其作為。計此，犬求君不得，必憤極自斃。君將其屍懸深山樹上，待其銷化，如此，庶可解脫。須謹識之勿忘！」黃合十受教。歸，如僧言部署，犬果以求人不得，遍將衾枕衷衣抓齧狼籍，狂狺跳躍而斃。黃大稱異，知僧言不誣，遵將死犬掛深山樹上。逾月往視，其皮肉已銷化殆盡，僅存毛骨一具而已。既而又作越游，特往謝僧，僧曰：「君不悖老衲言，部署甚善。但此犬怨氣未散，今又變而為蛇，知君來此，翌辰必蹤跡而至，甘心於君，奈何？」黃聞失色股栗，哀求拯救。僧曰：「君幸遇老衲，緣分不淺，合終始成全之。」乃出大甕，令黃踡臥其中；又取一甕覆其上，合口處敕勒書符鎮之。至時，果來一蛇，身粗如盞，長數丈，繞甕數匝，甕振振作響，竟不得開，蛇憤，自裂其身寸斷。僧啟甕出黃，黃再拜稱謝。僧賀之曰：「君大冤已解，然其鬼知老衲饒舌，將來必與老衲作難。」黃曰：「奈何？」曰：「老衲自有處分，居士可請無慮。」黃大喜，酬以重金，不受。後亦不知所終。此新安吳子琴言者。
　　里乘子曰：怨毒之於人，甚矣哉！夙世之冤猶固結而不可解如此。黃某非遇老僧，則此生休矣！君子觀此，亦可藉以自警。
　　趙乙
　　子琴又言，無錫縣城中典庫後有曠園，大逾十畝。忽有一壯夫負竹篙一竿，修而多節，白司事者求寄存園中，訂日來取。詰旦，汛埽夫趙乙見之，問司事者：「此篙從何而來？」司事告之，趙太息不語。司事察其言狀有異，轉詰之，乃曰：「小人向日流蕩江湖，略知暴客號訣。此篙即若曹信物，數節之多寡，便知黨羽人數。今倚園牆西隅，其來必由此處，是不可不預防之。」司事聞之大驚，趨告主人。眾意乙非常人，因謂：「汝既知此篙，必能辦賊，果爾，當重賞不否。」乙初不肯，再三央之，乙乃數篙節，凡三十有三，曰：「賊數如此之多，非以計殲之不可。」眾問：「計將安出？」乙笑曰：「公等勿慮，小人自有料理。」乃請買豆數百石，攤布園中，約厚尺許；又買大甕三十具置牆下聽用，主人如言部署。一夜，天月陰黯，乙謂眾曰：「賊至當在今夜，小人當一一殲之。公等如膽大不畏，請作壁上觀可也。」主人駭懼，恐乙眾寡不敵，出資募健兒百餘人，各持器械，為乙助威。乙麾之去，曰：「爾曹鹵莽無能，在此攪擾，徒亂人意，請速去，勿敗乃公事！」悉命舉室吹滅燈燭，自袖利刃，潛伏牆陰以伺之。少選，竹竿窸窣作響，一莽男子自竿溜下，足踏豆上，滑而顛，乙暗中以刀剁其首，擲甕中；未幾，一人繼下，顛如前，又剁之，連剁十餘人。外賊以其黨多人入牆，寂不聞聲，慮內有備，中一黠賊躍登牆上，次且不敢下，俯首觀察良久，輕拊其掌者再，內無應者，知事敗，遂率餘黨遁去。無何，東方漸明，乙招諸健兒置屍甕中。計之，共剁十有六賊。命悉舁而瘞於野，以滅其跡。主人大喜，厚犒諸健兒。自是，除乙汛埽之役，待以殊禮。惟時惴惴焉，慮盜復來報怨，而盜竟不敢復至。
　　里乘子曰：畸人混跡賤役，不遇有事，將終身埋沒不彰；彼盜之來，所以顯趙乙也！夫趙乙猶其細焉者也！嗟乎！風塵莽莽，豪傑盡多，俗眼不識，則交臂失之者不知凡幾，惜哉！
　　絳幘生
　　廬州武弁某，智而俠，道遇不平，不惜殉以白刃。以角巾愛著絳色，人多戲以絳幘生呼之。嘗夏日有事六安，兼道失路，乘月策馬夜行，忽陰雲驟合，暴雨如注，無可棲止，道旁有叢厝，暫繫馬倚劍，佝身入避。俄雨少霽，聞對面厝室內窸窣有聲，見一人自內探首出，披髮袒臂，手持一碗，承簷溜而飲之；電光閃燭，諦審似是女子。某素豪於膽，悄拔劍趨往，以究其實。女見某，返身欲遁，某亟撩其發叱曰：「汝人耶鬼耶？可速說，免屈污我寶劍也！」女戰慄答曰：「是人。」某問：「在此何故？」女初腼腆不肯言，研詰不已，始知為某生簉室某姬也。姬固滁州人，生而失母，父瞽，精於星命。某生秋試金陵，過滁見姬，悅其色，托人謀為小星，父雅不欲。姬幼讀父書，亦知命學，自推命薄，聞生為世家子，自請於父，願屈身為副室。生感其意，益喜，爰出重金厭其父，乃許之。既攜姬歸，竟不為大婦所容，頻受凌辱，年餘不使當夕，奴婢畜之。三日前，以為掠　失意，痛撻無算，生坐視嘿歎而無可如何。姬屢蓄死念，試以金錢自卜，遇遁之姤，其繇曰：「堅冰泮春，陌路逢親。卵完石碎，替舊更新。」詳玩繇詞，生機未絕，姑忍息以待。是日早起，侍大婦曉妝，袖誤拂玉釵，墮地折之。大婦怒甚，謂釵為父母贈嫁物，終身吉凶皆兆於此；姬故意斷之，使己不利。乃撮發令跪，裸而鞭之，怒猶未息，吼與姬約：日內不如式相償，誓不兩立。姬懼，逃匿厝室，不圖與某弁遇。某勸還家，姬不肯，因備訴嫡悍妒狀，且示之臂，固無完膚。某義忿填膺，願與姬締為兄妹，授以計，令仍藏厝室。天明，某跨馬特往生家，謂奉父命遠來省妹。生夫妻同出，見某言頗不遜。某怒，拔劍斲庭前柳樹，頓折；戟手指生夫妻厲聲曰：「如不以妹來見者，有如此樹！」先是，生妻虐姬太甚，鄰里均為不平，今聞某來，眾等畢集攢視，且嗾某勿稍寬縱。某聞益怒，謂如不見妹，先毀其室，而後鳴官，言已，一拳已洞牆壁。生夫妻始大恐，央眾為緩頰。亟遣人各處覓姬，後於厝室得之。姬猶觳觫，不敢遽歸。其人告以兄至，歸當無患。姬佯問曰：「汝言真耶？」曰：「然。」姬喜。既歸，與某相見，彼此愕視，故作驚喜狀，儼然妹也兄者，相持痛哭失聲。眾見兩人情狀逼真骨肉，互相勸慰，生夫妻益信而不疑。急具酒食，序姻婭禮，款接甚殷，留住三日，餞贐備至。某瀕行時，當眾謂生夫妻曰：「某十五歲出而從軍，妹依瞽父，不幸為生所紿，此是妹命不猶，夫復何怨！昨歸家，老父告知，命來省視，不料如此受虐。誰無骨肉？被人摧殘若此，於心甘乎！今請憑諸公與生夫妻約，此後倘仍蹈前輒，某必有以報之！勿謂武人鹵莽也！」眾唯唯，生夫妻俱謝過不遑，並請寄語乃父勿以掛懷。自某去後，果相安無事。某順道經其家，輒信宿授餐，居然至戚。逾年，大婦以病噎死，姬竟正位，始悟繇詞所謂「堅冰泮春」者，陰極陽回也；「陌路逢親」者，意外遇某，締為兄妹也；嫡，石也；姬，卵也，卵雖不能敵石，而一完一碎，嫡亡姬存，則新人將更換而替故人也。歷歷不爽，亦何神哉！
　　里乘子曰：絳幘生自是黃衫客一流人，所以處分某生夫妻，不愧智而且俠，快人快事，惜馮小青當日未遇此君耳！
　　屍變
　　江蘇葛生，客游楚南，為觀察某公記室。公展覲入都，以期迫兼程前馳，生與廝僕督裝在後。一日，趁程較遠，投旅舍過晚，宿客已滿，再三商之主人，只求一榻地聊以棲止，主人沉思久之始首肯。導生至後一室，內故有南北兩炕，科浪反，北中設一方土床也。幾，上置燈檠，光熒熒如豆，剔而亮之，襆被南炕。時方暑月，見北炕已有一客仰臥其上，頭蒙氈笠，不辨老少。以天熱尚著氈笠，疑是病夫，姑呼而問之，不答，意其睡熟，遂置之。枯坐取管吸建煙，漸覺倦怠，將拂簟就寢，忽見北炕客坐起，瞪目直視。生諦審之，面色慘白，不類生人；試問之，寂然不語，慮是屍變，心　且懼，欲遁匿床下，計僵屍身不能佝，或可倖免，奈磚炕四圍砌密，無從竄入，益復惶悚。嘗聞俗言：僵屍必借人生氣方得起，其瞪目視人，人亦瞪目視之，四目相向，陽克陰永不能動；如目少眨，則陽氣便散，彼即乘勢而起。生憶其說，遂亦瞪目對視，不敢稍瞬。良久，漸難搘持。幸南炕旁近雙扉，反手潛以煙管撥其　，頓脫，急起拔關趨而出，屍亦躍起直追，緣生出戶匆遽，雙扉為衣風拽掩，屍撞觸之，遂闔，阻不得出。方生之出也迫急，失足顛踣，暈不能興；逾時始力疾起，呼廝僕召主人至，厲聲叱責。主人忸怩謝過，且言客家小康，距此不過一舍地，今午過此地，得暴疾卒，已遣人召其妻孥，會當即至。正嘩論間，妻孥果至，主人歷訴其故，見生顴青鼻腫，並損二齒，俱稽顙謝罪。急欲入室，雙扉為屍撐拄，猝莫能開。同破壁入，見屍直僕門上，十指入木如釘，牢不可拔。妻孥環哭，斧扉以停其屍。又見幾燈為屍觸翻，油潑南炕衾席，污漬狼藉，乃厚償生資，相將舁屍而去。葛生與吾友葛菊人同族，菊人歷歷言之如此。
　　小蛇
　　黃稼田司馬言，其鄉某孝廉，禮闈下第南歸，乘一薄笨車，途中天氣暴熱，當午歇涼，車子坐白楊樹下。見一小蛇，長尺許，竟體褐灰色，昂頭向上；樹上則蟠一大蛇，身粗如碗，垂頭向下，兩頭相向。見小蛇口中呼吸，大蛇為氣所攝，漸覺癱軟，不能存身。車子嘿嘿詫異，以小反制大，心頗不平，急起，以足向小蛇頸上極力踏之，小蛇負痛，掉尾鞭其足背，車子固赤足著屨，足頓腫。小蛇既殪，大蛇屈伸久之，始蜿蜒穿樹而去。乃車子之足，不炊許時已腫過臍，痛徹心髓，尋卒。
　　辣蟲變蛇
　　夏日有蟲，長寸許，竟體皆毛，刺人痛於蜂螫，吾鄉呼為辣蟲。黃稼田司馬家有園，樹木甚多。嘗夏晚納涼，見一辣蟲棲桐樹幹上，以草撥之不動，遂置之。越日，又一蟲來銜其尾，凡七日，陸續相接，共七蟲，長不及尺。司馬留心以察其異。日見蠕蠕微動，漸自膠續，不十日，竟共化成一蛇，蜿蜒而去。以數蟲化一蟲，奇哉！噫！七日七蟲，次第如有約而至，是果誰使之哉？
　　灤州儒學蛇
　　灤州儒學，有輿夫見大成殿外樹下一小蛇，長七八寸，粗裁如箸，竟體紅光耀目，詫為罕見。以其小也易之，戲搦其尾，將攜以示人；乃手甫近尾，蛇昂頭直立，身暴長，尾略一擺，已將輿夫顛踣倒地，暈不能行。間壁一門子，聞聲伏窗窺之，見一大赤蛇，其長不知幾許，蜿蜒入大成殿內去，其身粗巨，塞門幾滿，逾時始竟。門子駭異，急入殿尋之，杳然無跡，見輿夫臥地呻吟，扶歸，臀股青腫不良於行。彼此言蛇之異，猜為神物，命輿夫禳禱之，尋瘥。
　　溧陽史仲皋言三事
　　鄉里有某生者，素好習武，凡擊刺超距，無所不能，嘗授徒鄉里。暑月，輒逾牆出，盜瓜解熱。一夜摘瓜回，忽見一人，匡躟尾其後，審其步趨與人異，意是僵屍，急遷道斜行以避之。乃彼亦躡跡，相從迫逐，不少寬縱。生大恐，踉蹌疾奔三四里許，甫至己塾，急飛步躍登牆上；屍亦三踴三躍，所不及牆者盈咫。牆上故覆以瓦，後一躍用力較猛，落地時頦掛仰瓦上，虛懸空中，竟不能動。生俯首諦視，且駴且笑，知其不能為患，掌摑其面者再而去。翌晨，趨往觀之，一無所有，牆下但餘黑水一窪，其臭刺鼻，不可向邇。某生讀書寺中，間壁有空舍，中停枯柩，歷年既久，嘗出為祟。生素豪於膽，夜伏窗隙窺之，漏二下，果聞舍內窸窣作響，一老者衣冠自內出，蹀躞向外而去。生燭其舍，見棺蓋已開，遂為合之，料其不能再入；又恐與己作難，乃返室猱升樑上，伏而察之。少選，老者歸舍，果以棺合不能再入，跡至生室，意甚憤怒。遍室搜尋，見生伏樑上，瞪而仰視，目光綠若貓睛，三踴三躍，愈躍愈高，去梁幾不盈尺。生大恐，袖攜《易經》，急俯以擲其首，老者仆地，頓僵。天明人來，生始敢下，歷述其異，共視其屍，已幻為棺蓋，焚之，臭聞數里。自是毀柩埽舍，怪異遂絕。某處有厝柩，白日嘗出為怪，一鄉患之。有木工某甲，笑謂眾曰：「諸君如醵金作筵飲我，當為除怪。」眾果如言，作筵招甲。飲畢，問：「何時除怪？」甲躊躇久之，乃曰：「必俟天氣晴爽、日方中時乃可，然須諸君往佐之。」眾諾，訂約而去。至日，甲來邀眾同往。袖出尺周量棺蓋，取墨繩彈於蓋之當中者三，三彈而棺中皆霄霄有聲，意似痛楚，初聲較厲，後以次遞殺；又取斧微削棺之四隅，謂眾曰：「怪已除矣！」自是果絕。眾大喜，乃厚酬甲。
　　里乘子曰：仲皋又言圬工之刀、石工之錐、木工之斧、尺、繩、墨各物，均極寶貴，皆能鎮壓怪異。凡房舍之梁、柱、楹、桷，楶、　等類，及諸木器無故自爆作聲，皆墨繩刨刮未淨，其精靈日久自鳴也。然耶否耶？
　　樵夫某甲
　　蘇州樵夫某甲，娶妻某氏，伉儷甚敦，惟日相對憂貧。甲嘗忍饑以媚其妻。一日，賣柴畢，腹饑，入市食錁，吝錢，僅食三顆。旁座一人歎其太少，力勸加餐，願為納資，甲以素不識面，辭之。其人再三固讓，乃各食十餘顆。其人納資訖，問甲所業，憐之曰：「君業良苦，何不貿易？」甲以無資對。曰：「是不難，但從我去，願以相助。」偕行四五里，出齊門，至一處，有瓷壇三，皆土封其口。其人指曰：「此中皆藏鏹，任君取攜，不靳也。」命俱去其封，視之果朱提充牣。因趣甲自取。甲廉，只取兩鋌。曰：「何不多取？」固請益之。甲又取二鋌，其人乃自取十餘鋌付甲，使以衣盛之，約計不下千金，喜出望外，稱謝而歸，傾置床上。妻方在灶下作晚炊，甲趨拊其背曰：「卿勿復爾，當作富家媼，享用有日矣，何必作苦！」妻嗤之曰：「君顛也耶？未睡何得作夢語？」甲笑曰：「來來！」遂拉妻袂同至房中，指床上謂之曰：「卿視此累累者，猶不足為富家媼耶？」妻視之，但見紙灰一堆而已，駭問：「此物何來？」甲茫然若失，具告其事，知為鬼所揶揄。翌辰，往尋三壇，亦為烏有。自是，夫妻安命食苦，不再憂貧。久之，日漸自給，今則居然小康矣。
　　里乘子曰：一經鬼物揶揄，即安命食苦，不再憂貧，如此夫婦，可謂賢矣！居然小康，不亦宜乎？
　　平鄉縣老儒
　　直隸平鄉縣老儒某，年逾五十，授徒村塾。一夜，月白風清，挑燈獨坐，忽有二女款關入室，韶齡媚姿，世所罕有。某目炫心搖，詰所自來。二女掩口笑曰：「我姊妹皆仙人也，與君有夙緣，願侍枕席。」某狂喜，不暇研究，遂與綢繆，情好綦篤。自是，每日諸徒散後，二女即至，風雨無間。如是年餘，某神情日漸惝怳。家人察其有異，叩之，秘不肯言。某有二子，皆邑諸生，夜伏窗潛窺之，一無所睹，但聞某喃喃囈語，音殊模糊，一字不辨。家人憂之，禳禱無效。忽一夜，二女謂某曰：「妾等侍君年餘，情好無猜，不可不使君知我家裡。君肯從我游，當使君一睹天界。」某忻然諾之。二女遂左右挾某行，登山涉水如履平地，終夜跋涉，不少停趾，道路修阻，不知幾何由旬。未幾，天漸達曙，入一大山，樹木森茂，中有蘭若。某聞晨鐘，心頓清爽。一老僧策杖而來，二女見之，卻不敢前。僧問某將何往，某心佝愗，噤不能答。僧以袖拂其面，喝聲曰，「疾！如律令敕。」如雷震耳，某豁然如夢初醒，回視二女，已不知何往矣。知二女為妖，以僧非常人，膜拜求救。僧謂：「二女皆天狐，與君固有夙緣，此來亦無禍君意。脫不遇老僧，恐還鄉無望耳。」某益駭懼，力求拯救。僧乃戟指於某胸背，敕勒書符，訖，送某出山，指示歸路。又袖出碎鏹若干，聊作資斧，且謂：「此地為永平世界，距君家已千餘里。途中但凝神守志，勿涉邪想，妖自不敢近。歸家，日晨起淨口，端坐誦《易經》一通，當永保無患矣。謹識勿忘，慎之！慎之！」某再拜受教歸。如僧言，二女果不再至。同治癸亥，予北征過平鄉，某尚無恙，年已七十矣。人有問其事者，自言不諱。惜某憒憒，當日未曾詳詰僧為何名，所至之地為何山、何寺耳！
　　超勇公軼事
　　超勇公，索倫人，即伊徹滿洲也，少以軍功累晉公爵。聞公出征時，沿途供億，必遣心腹偏將某甲前驅預備，公平日嗜好惟某甲能知之。凡啟節，每到驛館，下馬即顧某甲問：「所需各物俱備不？」某甲鞠躬對曰：「諾。」公色然喜曰：「好孩子，狠會辦事。」甫入門，某甲手捧髹漆紅盒一，屈膝以獻。去其蓋，內盛徑寸大蜘蛛百枚，蝍蛆、蠑螈、蠆蠍等物稱是。公一一去其鉗爪，生啖畢，某甲侍公登堂梁，左右懸兩巨蛇，粗如盞，長丈有奇，公睨而嬉笑，拔金錯刀，寸斷大嚼，如咬甘蔗，食訖，某甲屈單膝告退。公獨入後室，內有蠢胖村婦八人，年皆二十以來，裸體以待，公一一遞接已，乃呼從者具湯沐、進冠服，出見客。客退，又呼某甲來，贊之曰：「好孩子，狠會辦事。」凡沿途供億，必如此方愜公意，不則竟日忽忽不樂，戲下部曲，訶責鞭箠，無所不至矣。又聞公過戈壁瀚海等地，常數百里無人煙，村婦難致，則以肥壯水牛代之，故出征必多帶水牛聽用。按日輪交四牛，牛輒不能與公敵，公恨其不能勝任，則手刃剮而生饗之。觀公所為，可謂天人，彼樊舞陽之生食豚肩，常開平之與虎豹交，以公較之，皆不足為奇矣！
　　里乘子曰：相傳公能伏地聽百里外馬駝聲。且知敵軍有無多寡。人皆謂公天授，不知北魏時斛律金行軍，用匈奴法，望塵知馬步多少；嗅地知軍遠近，公既久於戎行，閱歷較多，不難留心師其遺意耳。又聞公英姿蓋世，氣懾三軍，而平生最憚阿文成一人。當從阿文成出師時，每召計議軍務，公輒兢栗異常，汗多透甲。故阿所運籌，一以命公，無或違誤。阿公所在克奏膚功，皆公之力居多云。
　　海州四怪
　　海州四怪，一鱧，一蜘蛛，一蜈蚣，一螞蟻也。鱧長丈有半，竟體鱗甲燦然，本草所謂穿山甲者是也。蜈蚣亦長丈許，有翅能飛，嘗天晴風靜，飛戾半空，夭矯自如，人多誤為紙鳶。螞蟻大若栲栳，臀堅似鐵，五兵不能入。四者之中蜘蛛尤為靈異，其大如箕，絲粗如小兒臂，好與龍鬥，吐絲縛龍，膠不可解，必火龍來焚其絲乃已。濱海人常於山野拾得斷絲，尺許之絲，兩健兒持兩端極力扯之，長可盈丈，利刃不能斷，人恒寶之。四怪常幻人形，出遊市廛，不為人禍。蜘蛛出時尤多，每出則化形老者，白髯垂胸，道氣盎然，最喜與小兒戲。出時，小兒多依其前後左右，老者出錢市梨棗餅餌之屬分啖群兒，人多識之，呼為朱道人；遇久早，為人求雨輒應，地方頗受其福。顧四物同出，雷恒欲擊之，往往片刻間雨雹驟至，雷電交作，四物即遁，則鱧居前，以頭鑽山，山洞如腐，鱧即入洞，蜘蛛啣尾繼進，蜈蚣又次之，螞蟻殿後，以臀堵洞口。豐隆左執錐，右秉鉞，目灼灼觀望，竟不能施其一擊之威；徘徊刻許，天晴雨霽，四物亦不知何往矣。人以螞蟻臀肉之堅，皆稱為「鐵屁股螞蟻」云。
　　鄭甲
　　鄭甲者，汴梁人，固綠林之魁也。中年改行，至老，鄉黨稱善人。與人接，謙和惟謹，見者不知其能武也。　去發一撮，圓如錢，光如鏡，似僧之受戒火者。叩之，自言少時兩臂能開二百石弓，取十磚累疊之，剖以掌，畫然中開，利如刀劈；日可行六百里，捷過奔馬；尤工彈術，百步外擊物，百不失一。壯時馳騁齊魯燕趙之郊，短衣匹馬，藉探丸漁獵過客，往無不利，自以為無敵於天下矣。一日，有解餉官輦銀百萬如京師，車馱甚盛，末一少年為後殿，年約二十以來，美皙溫存，弱如處女，展繡褥趺坐車唇；衣服華燦，首戴角巾，上綴貓睛寶石，大於龍眼核，精光上燭，與太陽相激射，洵希世珍也。以其為紈　公子附從入都，殊不介意。惟心涎重資，計必有好建兒護衛，不敢孟浪從事。爰勼同道中之好身手者四十餘人，沿途尾之，蹈隙而動。顧車馱過重，日行不過八十里，他日以遇雨失程，不及投店，道旁有蘭若，遂棲止焉。予與眾竊喜，曰，「此天授機會，不可失也。」於是伏莽以待。時新晴，濕雲歸山，少選，皎月東上，朗若白晝。漏二下，行蹤已絕，萬籟俱靜，僉日：「可矣。」各褫外衣，著短褐，身藏利器，約次第逾牆入，拊掌吹唇為號，量技分遣，入者半，留者半。計議已定，同道中二十餘人鼓勇爭先，一躍入牆，疾如飛鳥，墮地無聲。予同二十餘人屏息牆陰，靜聽好音，準備運物。乃待至一時之久，牆內寂然。互相猜疑，吉凶莫決。又遣五人登牆探察消息，五人登牆不敢遽下，遙見少年秉燭簷梧，南向危坐，似知有人上牆，袖出白光一道，閃如電發。五人知是劍術，大駭，急厲聲呼曰：「敗，敗矣！去去，勿緩！」吾儕聞之，急返身奔馳，牆頭白光旋出，冷氣逼人，猝難迴避，各
　　謀奔命。予見路旁有土圊，急投其中，穢深滅頂，僅露顖門，已為所髡，痛徹心髓。亡何，白光漸縮斂入牆。二十餘人已各身首異處，無一獲免者。是役也，予幸為穢物所厭，得占碩果，不然，亦與四十餘人把臂為伍，白骨早朽矣。予既出圊，覺頂上血流涔涔，驟不可止，爰匍匐往叢莽中脫出穢服，別取他衣著之；又抽佩刀割襟以裹其創。自是嘿慶再生，不敢再為馮婦。今七十矣，每手摩劍瘢，猶覺電光在頂，為之齒擊不置也。
　　千金亭
　　吾鄉方恪敏公，微時，屢試不第，行年五十，猶以筆耕為業。有精風鑒者，謂公大運將至，不十年可位至封圻。公問：「何之而可？」其人曰：「公利西北，不利東南，當以入都為可。」公固善書，素欲赴部謀為議敘，聞言，遂決意北上。襆被徒行，至保定界，資斧已絕，路旁有茅店，聊坐少憩，老嫗提壺茶置公前，渴，不敢飲；案堆角黍累累，公正苦饑，涎視不語。老嫗覘公意，笑問曰：「客欲食耶？」公笑曰：「然，奈無資何！」嫗笑曰：「此細事耳，無資何害？」遂命子婦取角黍一盤，勸公飽啖，公亦不辭。啖畢，索紙筆書券付老嫗藏之，謂：「他日過此必酬汝資，此券慎無失也。」乃未及十年，公果為直隸總督。履任時，百官郊迎，觀者夾道。公命清苑縣令召老嫗至，老嫗不解所謂，戰傈跪伏輿前，叩首請罪。公命左右扶起，溫言撫慰，笑問曰：「一別多年，汝發已盡白矣，茅店猶無恙耶？飽啖角黍，今當酬汝資，所書券可繳還也。」老嫗聞公言，始憶及前事，乃笑對曰：「向察公顏色，敬獻不腆，未敢求謝。公今為貴人，尚憶及老婦，死且不朽。前券什襲藏之，當即奉繳，戔戔微物，那得倖邀賞賚，敢辭。」公笑曰：「汝歸休，保衛眠食，吾當酌給汝資，令汝子小權子母，以娛餘年可也。」乃命人齎賜千金，送其還家。老嫗感公德，作亭，奉公栗主而屍祝之。土人至今豔稱其事，皆呼其亭曰「千金亭」。
　　員先生
　　粵東馮崧湖宮詹譽驥言，少侍封公遊宦秦中，會母夫人有疾，百藥罔效。時封翁宰某邑，或謂：「邑有員先生者，鄉居好道，少得真仙秘傳，能知過去未來，素精醫理，不輕為人治疾，治輒奇效。如諸公子自往延請，渠惠然肯來，可保毋慮。」封翁乃命宮詹兄弟，翌辰徒步踵門延請。甫出城半里許，一人御車迎面而來，見宮詹兄弟，拱手問曰：「君等為馮公子耶？」對曰：「然。」曰：「為母夫人疾來召員某，非耶？」曰：「然。」曰：「僕即員某，請偕返署可也。」宮詹兄弟訝其預知，樂與偕返。比至署中，封公大喜，命導入寢室，見病者臥床上，寂然不動，員諦審良久，遽索瓷瓶一具，力擲於地，瓶碎如粉，揀取片瓷，以鋒砭病者兩太陽穴，少選，血珠珠出，其色紫；再砭之，紫色漸轉為赤，便聞病者呻吟作聲，竟體已能轉側矣。員笑曰：「得之矣！」亟索紙書方，服藥調理，疾頓瘥。封公酬以金帛，固辭不受，謂：「感公子孝思，不召且至，況辱徒步枉顧，敢以小技責謝耶！」自是常來署中，宮詹兄弟咸喜從之游。嘗謂：「真仙最喜遊戲人間，俗眼不識，往往交臂失之。」曾偕游終南山，見一道人，清臞如鶴，修髯垂胸，有瀟灑出塵之概，員拱手迎候道左，執禮甚恭。宮詹叩問何人，員低聲附耳曰：「此漢張留侯也，那敢不敬！」既又見一白衣女道士，員執禮愈恭，謂為觀雲大士云。員羽化後，留有小像，有事禱之，輒驗。
　　錢弗要
　　錢福耀，池州府人。其為人也好善。知醫市藥，為人治疾，不肯責謝；遇窮乞者，輒施藥以治之。鄉里稱其賢，因共贈以別名曰「錢弗要」。家本素豐，坐是中落。城外齊山有洞，窈然而深，為一郡名勝。錢嘗於歲暮除日避債洞中，薄暮，又一人貿貿然來，詰之，亦同志者，惻然憐之。問其人止需錢十千，錢歎曰：「我較君所需，不啻數十倍，不得不爾！十千細事，何必至此！」腰橐適存會子錢十千，遂取以授之，曰：「此十千，汝可攜歸償宿逋，與家人團聚度歲也。」其人驚喜曰，「君得勿錢弗要先生耶？」曰：「然。」曰：「聞名未曾識面，何敢遽領厚貺！」錢笑推其背曰：「君請速歸，無用多言。」其人拜受，稱謝而去。昧爽，錢稱娖歸家，行至山腰，見兩叟坐地談醫，一叟蒼髯垂胸，一叟豐頤微髭。錢頓觸所好，拱手請教，蒼髯者笑曰：「汝亦知醫耶？」對曰：「然。」曰：「醫有三審，汝知之乎？」曰：「何為三審？」曰：「一審色，二審舌，三審脈。凡為人治疾，先審面色，由色而辨五行，或宜相生，或宜相剋；次審舌，辨其枯潤；次審脈之浮沉遲數，以分表裡虛實，而決其風寒濕熱。三審既確，然後斟酌立方，百不失一。汝第識吾言，神而明之，能事畢矣。」錢頓首謝教。請問兩叟姓名，微髭者指蒼髯者謂曰：「此三國時華元化先生，予乃唐時孫思邈也。」錢大驚，知為遇仙，急蒲伏叩首，及仰視之，已杳矣。自是醫理日進。會太守有母暑月患疾，衣重裘尚自惡寒，群醫僉以熱劑投之，不效。錢除日給票之人適在署司押，因言錢得仙傳，誇張而游揚之。太守大喜，急延錢胗治。錢觀病者兩顴微赤，舌色黑燥，確係實熱內伏，攻去內熱，外邪自去，急命飽飲瓜汁。少選，泄去惡滯，　然熟睡；寤後，汗出如雨，其疾良瘥。太守喜，酬以金，固辭不受，太夫人性固好施，召錢謂曰：「我疾非汝莫治，酬以金，知汝不受；我私蓄有千金，存汝處，施藥濟人，藉為我種福可也。」錢乃頓首受命。亡何，太守以有事晉省，時值中秋，與寮寀謁見中丞某公，公忽白晴上眨，昏然倒地，手足攣搐，多醫相視，不敢立方。太守因薦錢醫道甚神，方伯商之廉訪，遂飛櫂延錢至。錢見某公面白微青，舌白而潤，意仲秋金氣得令，涼風乘虛而入，引動內風；症屬虛寒，治宜扶火泄金，培土製木，遂進參芪術桂等藥，而疾果頓愈。中丞大喜，遂商之僚屬，延錢在省為官醫，並籌資巨萬，俾錢市藥以廣濟窮人。錢生計日擴，凡求醫者無不應手立效，不責人謝，人必量力以酬之。年九十餘，腰腳強健，為人治疾猶步行，不喜乘輿。三子讀書，連入邑庠；孫十餘人，皆幼慧。僉謂好善之報云。
　　徐霞客
　　徐霞客，名宏祖，江陰縣人。平生有山水癖，曾作《遊記》，厚尺許，真奇觀也。相傳霞客得異人術，日可行千里。不攜傔從，自負行囊，囊有機括，日暮猱升樹上，懸囊高枝，啟囊展衾枕，蜷臥其中，距地數丈，以遠猛獸。嘗三至崑崙，山靈厭其貪，夜遣大鵬扇翅撲折樹枝，墮霞客崖下而損其脛，霞客度無生理，望鄉而泣。昧爽，山靈現壽者相，策杖來問所苦，霞客具告之，且謂：「身填溝壑非所惜，奈家有老母何！」壽者責曰：「崑崙為宇宙第一山，多真仙所居，世人欲一至不得，汝乃三至，天惡其貪，故罹此罰。予憐汝孝思，不忍不一援手。」袖出藥一丸授之，曰：「咽之當愈。然君歸奉母，勿再遠遊矣！」霞客拜諾，受藥吞之，頓愈。既歸，泣拜母前，足脛復損，自是杜門作遊記，遂不再出。
　　里乘子曰：予在江陰，聞其里人言之如此。然觀霞客《遊記》，出遊有時亦復需舟車，不盡徒行也。霞客嫁妾生子，從母姓李，名寄，字介生。
　　產怪
　　同治七年七月，某官需次皖省。其婦分娩，產一物，微具人形，尖嘴鷹鼻，三目，左右額生二角，手足皆鳥爪，墮地一躍高二三尺許。接生媼大驚，急以被蒙其身，猛力按捺；又令人善視產婦，放帳安寢，不使見之，恐驚駭致疾也。然後呼人以索縛此怪，殺而投諸江中。後亦無他異。此媼識見甚高，處分亦甚得法。袁竹畦參軍起所目見者。或謂熱天婦人不可露宿，馬通褻物俱不宜夜置野處，倘妖氣侵之，即不免感生怪物，是或一道也。爰筆識之，使妊婦知所自謹焉。
　　祝由科
　　相傳黃帝有二臣，曰岐伯氏，曰祝由氏，皆善醫。岐伯氏治疾，按脈能知人七十二經，投以藥，無不效。祝由氏治疾不用藥，惟以清水一碗，以手捏劍訣，敕勒書符水面，以飲病者，亦無不效。祝由氏為湖南辰州府人，故今辰州人多擅此術，名曰「祝由科」。為人治疾誓不受錢幣之謝，或酬以酒食則可耳。然擅此術者雖多，而真得秘傳者甚少。如得真傳，實有起死回生之功；否則，第偽托其名以欺人，愚夫愚婦受其欺者，往往坐失巨資，悔之無及矣。或曰得真傳者每歲元旦祭禱祝由之神，默占以笤，即預知是年當治幾人之疾，隨緣巧遇，最為靈驗。吾曩過豫州，其土人言，某年汴城節署旗竿鬥損壞，匠人以繩轤轆上升其巔為之整理，竿忽為風折，匠人墮為齏粉，僉謂無再生之理。會有辰州術客過此，笑謂：「無患。」乃命人取板四片，以一板上置黃土，將匠人舁置土上，左右夾以二板，又以黃土遍撒其身，以手捏劍訣，敕勒書符，口中喃喃誦咒，畢，復吸清水噀其面，上蓋一板，以麻繩束之。七日後，解去麻繩，啟板視之，氣熱如蒸，匠人竟體大汗，欠伸而起，已霍然蘇矣。人問及前事，懵然不知，但謂如夢初覺，殊無所苦。噫嘻！其術如此，真神乎技矣！聞節署前曾泐碑詳記其事，惜匆匆過此，未及訪閱耳！
　　褚祚典
　　褚祚典，明嘉靖時關中諸生也。性豪誕，好馳馬試劍。尤善超距，嘗與諸健兒較藝，一躍能摩真定府銅佛頂，諸健兒咋舌讙贊，謝不及。素嗜賭，一擲千金立罄，負輒與諸健兒伏莽探丸，藉獵獲以償賭資。後以從徵倭寇得官，洊擢山東按察使。平時所交綠林錦帆之徒，暮夜猶與往來，遇大腹賈挾重資，必邀褚同獵取之，褚亦自鳴得意，樂與從事。一時童謠有云：「君勿行郊藪，陸有攔路虎。君勿行江湖，水有吞舟魚。」故凡估客舟車所至，莫不惴惴患盜，各有戒心。撫軍聞之，以語褚曰：「道路童謠，君聞之乎？」褚唯唯。撫軍正色曰：「今外寇甫平，萑苻未靖，商賈不通，民何聊生？君職司爽鳩，應為民除害！坐視不理，將何以辭其責也！」褚聞之，無任主臣，急檄所屬府州縣，嚴行緝盜，如敢姑息寬縱，立予糾劾不貸。各屬奉檄畏劾，疊限比捕，卒無所獲。時河南有名捕梁科者，年七十餘，家居柴門，久已罷役。群捕畏比，因醵資具厚幣，遣使求助於梁。梁初以年老無能為役，固辭；既款使者以酒，酒酣，談少年時捕盜事，精悍之色見於眉宇，使者拊掌贊歎，故諛詞以激勵之，謂：「今盜風雖熾，均非公敵。如勉為一行，使若曹知捕班中尚有老廉頗在，當不敢逞。否則若曹不謂公年老，反笑公膽怯，當日之英雄埽地矣！竊為惜之。」梁不覺耳熱技癢，掀髯笑曰：「汝激吾耶？不得已，偕汝一行何如？」使者大喜稱善。不日，同至山東，群捕接見甚歡，僉謂：「疊瞷盜蹤，實藏臬署。」梁謂：「當偵確虛實，休得孟浪。」乃日伏臬垣左右以伺之。一夜，漏二下，果見一人躍垣出，疾如飛鳥而逝。梁故善彈，老猶黑夜彈香火，百步之外，百不失一。漏四下，其人仍如鳥飛還，梁急援勍扣鐵丸，從垣下而彈其額，聽牆內墮地有聲，知已中彈。詰旦，覆命歷城令，謂大盜斯得。令問：「盜何在？」曰：「在臬署。」令叱曰：「汝囈語耶！焉有臬署而為逋逃藪者！」梁曰：「小人已彈其額，公可白撫軍，急諭稽臬署人等，額有傷者即盜，盜復何遁？顧此宜速不宜緩，緩則少縱即逝矣！」令曰：「然。」急謁撫軍，謂大盜斯得。撫軍問：「盜何在？」曰：「在臬署。」撫軍叱曰：「汝囈語耶？焉有臬署而為逋逃之藪者！」令曰：「捕役已彈其額。公可召按察，急諭稽臬署人等，額有傷者即盜，盜復何遁？顧此宜速不宜緩，緩則少縱即逝矣！」撫軍曰：「然。」乃遣人召褚。褚辭以有疾，不可以風，請假一月。撫軍頓足讓之曰：「此何事也！而可待至一月耶！」令鞠躬進曰：「此事關係甚重。如按察有疾，公姑枉駕省視，固不失為謙尊。況僚屬一體，必不得已，即寢室亦可晤語，無須遠嫌引避也。」撫軍然之。比至臬署，褚辭以不敢屈駕，有事俟假滿謁見再議；撫軍執意省視其疾，褚益固辭。撫軍大疑，即自下輿徑入其寢室，褚蒙頭呻吟，不敢露面。撫軍命左右搴被而逼視之，見褚額墳起，纏以布帕，血涔涔外流，確係彈傷無疑也。撫軍瞪目詫曰：「奇哉！大盜斯得，我始固料不及此也！」反署，使人風褚速自錄供待劾褚料難掩飾，果據實直承為盜不諱。撫軍特疏入告，敕即正法自褚伏誅後，盜蹤頓戢。
　　里乘子曰：予曩在臨清，有周生者，談褚事甚詳。並言褚工書，楷字摹褚登善，大草仿米元章，皆極入妙，至今山左士夫家藏者尚多。特怪堂堂風憲，甘作盜魁，延頸受誅死而無悔，不知是何居心也。其女名毅華，字果男，乳名訥兒，美而好武。嫁同邑武進士某，亦美男子也。夫婦嘗出獵，女騎鏤金鞍棗騮馬，慣著緇衣素裳，短襟禿袖；腰繫五色絲縧，左懸朱弦雕弓，右懸錦箙，內盛鷲翎金僕姑；兩足躡利屣，立鐙上纖細如錐。頭上青帕抹額，發綰盤龍高髻黑如髹漆；髻前插盞大紅絨球二顆，迎風顫搖。眉彎新月目瑩秋波，玉靨朱唇，不假涂澤。與夫並轡而馳，儼然雙璧。後其夫由游擊薦擢總戎，每閱武，女必坐屏後觀之，有好身手者輒另賞以銀幣。一時麾下臥彪之儔，技勇非他部所能敵，皆女獎勵之功也。或謂女諳彭祖內視法，當隨夫之任時年已逾四十，望之猶二十許人。亦善書，嘗見骨董客藏所臨《十三行經》泥金便面，某太史以朱提一流購得之，狂喜如獲異寶云。
　　古雛鸞
　　江左奚生鐵臣，才華豐蔚，容止都美。大名太守與為通家招司記室。嘗夜讀書，有女搴帷入，姿首娟妍，目波明媚，誠天人也。生意其為妖，愕眙卻立，不敢仰視。女掩袖笑曰：「妾狐仙也，古氏雛鸞，以與君有緣，故來相就。非禍君者，可請毋畏。」生固悅其美，以所言委宛動聽，遂不復畏，與同寢處，情好甚敦。女暢通文義，兼擅書法，遇生事煩，輒為捉刀，字體秀健，出生之右。每戒生慎勿泄語，久之，人漸有知者。太守起家翰林，亦風雅士，聞之，私以問生。生以通家，質言不敢稍諱，並堅囑勿以語人。太守戲要之曰：「如不泄語，須君意中人私覿，俾得一親芳姿，乃如所戒。」生笑曰：「諾。」退以語女，女笑曰：「太守公不懷好意，挾勢劫盟，妾必有以小懲之！」一日，生觀書，擁女於懷，太守緩步搴帷迅入，女翩若驚鴻，起身遽遁。太守瞥睹其貌，不禁神馳，戲撫生肩笑曰：「君幾生修此豔福？佳人不媒而合，夙夜必偕，鄙人一求平視而不可得，能勿羨而生妒乎？」聞暗中嚶嚶小語讓之曰：「公以堂堂太守，後房粉白黛綠，爭憐鬥寵者不知凡幾，尚不自慊，而鰓鰓然歆羨於窮措大，能毋愧乎！」太守慚不能答。生以將應京兆試，偶取時藝翻閱，女見之笑曰：「君不知取法乎上，徒此孜孜，縱終日咿唔，口角流沫，何益也！」生驚曰：「卿世外人，亦解此小道耶？」女正色曰：「惡是何言也！時文為詞章根本，時文不精，各體俱難暢達。每慨三家村偽儒，時文不通，輒自命以詩古文詞名家。一時貴耳賤目者不辨真偽，遽以名士相推。彼竟居之不疑，自以為是；不愧學植無根，反大言欺人，肆口醜詆時文為小道，鄙棄不屑染指。而後生小子希慕虛聲，樂從其道，相率為偽。文風既壞，學術奚端？是則可憂也。不知時文代聖賢立言，每成一藝，必須鎔經鑄史，醞釀而出，不可率爾操觚，草草畢事。乃村傖不察，猥以小道目之，不亦慎乎！」生瞿然曰：「誠如卿言，可謂於此道三折肱矣。其源流得失，能道其詳否？」女笑日：「略知一二。」生笑請賜教，女曰：「時文自半山作俑，欒城效尤，所作非論非說，半類語錄，不過偶爾遊戲創為此體。自有明以此取士，謂之『制藝』，大致仿唐人試帖法，義取駢偶，始名曰『八股』。明初之作，傳者寥寥，成、宏、正、嘉，規模於焉大備，其樸實說理處，猶不免近於高頭講章；隆、萬專尚神韻，多涉淺滑；天、崇則稱極盛矣！海陽、太乙、蘊生、大樽四家可稱四杰；仲昭文品最卑，文鋒最利，可稱名場健將。至我朝，熊、劉、韓、馬諸公，博大昌明，是真盛世之元音也。此後則惟桐城二方、宜興諸儲各樹－幟，能事畢矣，歎觀止矣！妾嘗謂舉業家，於有明宜多讀金、陳、黃、陳及項宮詹五家之文，於我朝宜多讀二方及儲仲子之文，以此八家為之根柢，然後取近科名墨簡練揣摩，稍趨風氣，及鋒而試，尚何患不操勝券哉！君不知取法乎上，但欣賞坊刻腦滿腸肥之作，雖弋獲科名，亦居下乘；矧得失有命，未必果能幸取也耶！」生聞女言，爽然若失，自是每成一藝，必就女正訂，女點竄塗抹，不稍謙讓，生極悅服，儼然奉女為師，功亦日進。亡何，試期已及，女偕入闈中，人竟不覺。三場詩文經策，女為斟酌盡善。揭曉，果登魁選。越歲春闈，復請女與俱，女辭曰：「僥倖行險，可一而不可再。秋闈，賴君祖功宗德，未及於禍，然亦君命應得一第，故妾敢放膽效命；今春闈，神明愈多，監察愈嚴，倘一經邏獲，有害於妾，無益於君，是不可以不慎也。」生乃獨赴南宮。既下第歸，會太守擢秦中觀察，生得乃母手諭，促即南歸。爰別太守，邀女偕行，女不肯。生固嫌妻貌寢，歎謂女曰：「內子下體亦差可為葑菲之彩，而面目未免可憎，與小生殊不相配！如卿肯偕歸，平生願足矣！」女笑曰：「從來巧女多伴拙夫，而美男亦多娶醜女。人多謂配合顛倒，為之不平；不知天地愛人以德，即此可悟造物妙用。試觀秦嘉徐淑、相如文君，伉儷相當，古今有幾？然即此四人而論，非女抱沈痾，即男嬰渴疾，青春相愛，白首難期；琴瑟常調，弦多中斷；轉不若梁孟、鮑桓，棄貌取德，反可山河偕老也。至君嫌夫人貌寢，殊可不必。妾知夫人命薄，不堪為孝廉之配。君歸不久，必不免奉倩神傷，舊人既逝，新人即來，君具此才貌，又得一第，何慮無嬙施作匹？妾相君鸞膠重續，定屬嘉耦，贈嫁甚豐。君命非仕宦中人，此後可戢景邱園，春暉奉母。日對麗人，坐擁厚資，一襪同心，南面不易。有妾在旁，反使目中添刺。況與君緣分垂盡，何如稍留未了，為他日重會計耶？」生以女言決絕，料不可強，不得已，揮淚而別。歸家後，未幾，妻果病卒。時同鄉某觀察，有女甚美，素極鍾愛，以妻生，奩資巨萬，生藉此經營生產。以狐能前知，遂遵其言，杜門養親，灰心仕進矣。
　　里乘子曰：此亦臨清周生為予言者。且言狐女工書善畫，至今大名人家藏者尚多；他如詩古文詞亦略曉其大致，惟於時藝尤極精究，觀所持論，亦不無可採。嘗有大名府屬某縣觀風，以「道之以政」一章命題，卷呈太守閱評，苦無佳構，女戲擬一篇，太守極為稱賞。其警句云：「束縛之以政刑，民僅立於無恥之地；薰陶之以德禮，民乃還其有恥之天。」一時士林為之傳誦。予觀叢書所載狐知翰墨者甚多，不謂此女竟解此藝，奇矣哉！
　　粵東某甲
　　粵東某甲，向在粵海關監督署中司會計，獲資巨萬。既罷，貪心無厭，復挾資入都，營謀其役。路投逆旅，棲止後樓。薄暮，橫枕挑燈，焚吸合甫融膏，忽聞樓梯窸窣作聲，見一美少年衣服華爛，舉止殊眾，步至榻前，向燈而立。甲姑起身為禮，少年略一點首，便橫眠其左；試燃膏以獻，亦不謙讓，約吸數十口，乃起，從容下樓而去，並無一言。甲殊怪其驕蹇無禮，亦姑置之。時新任監督某公，出都赴任，使公子前行，恰與甲同逆旅。公子平日固亦吸合甫融膏，傔從拂榻展被，甫畢，公予以路途勞瘁，一偃仰不覺睡熟，群僕屏息伺應，不敢驚擾。少選，公子欠伸起曰：「好夢！好夢！」群僕聞之，急燃膏以進，公子搖手止之。命呼逆旅主人至，問：「此有後樓乎？」曰：「然。」「樓上有宿客乎？」曰：「然。」問：「其客年貌若何，衣服若何，然否？」曰：「然。」乃命召某甲至，相視駭愕。公子笑曰：「頃承嘉惠，尚憶之否？」甲漫應曰：「唯唯。」問甲姓名，並入都何事，甲具告之。曰：「如此甚好，可返轅隨我赴粵也。」甲叩謝，悄詰傔從，知為公子，喜出望外。初，公子睡熟，魂適出舍，聞膏香，跡至後樓，居然與甲吸膏。醒時為群僕備告前事，群僕轉以語甲，憶及前事，實深稱異，始恍然悟頃之吸膏者，固公子之魂也。後甲至粵大得寵任，主僕由夢中作合，亦奇緣也。


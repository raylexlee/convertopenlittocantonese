<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>文昌雜錄 - 第六卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六卷</font></h4>
			　　元豐乙丑正月，以司勳員外郎彭次云為郎中。<br />
　　開寶寺為禮部貢院。二月十八日，火。凡本部貢牋與夫所考試卷，須臾灰燼，略無遺者。自正月九日鏁院，方定二十八日奏號，至是火。詔以太學為貢院，再令引試，前此未有也。<br />
　　元豐六年癸亥，大慶殿元會。初設五輅於廷。除夜三更，大風自北，木拔，幕屋壞，新玉輅右輪入池數尺，玉飾皆碎。觀者莫不駭愕。八年正月二日，先帝不豫。二月五日，遽宣遺制。方悟為變之兆也。<br />
　　二月二十七日，內出白麻，丞相而下，進官一等。是日麻案在崇政殿門，百官素服序班於門外，南北相向。通事舍人宣麻於正東西向，示變禮也。<br />
　　元豐八年春，太史奏熒惑守心。是時，太清宮道士王太初奏章於太一宮真室殿之中壇。回云：至九天門下，有傳上章之命者曰：「已付南陵使者告行。」太初因敬問曰：「南陵使者謂誰？」答云：「見守心者是也。」已而又拜章於壇上，回云：復有傳上帝之命者云：「已再付南陵使者，依命告行。」自此京師大火，焚廬舍，開寶寺為甚。未幾，宮車晏駕，太初方敢傳此事於人間也。餘昨充北朝賀同天節接伴使。三月五日，至深州安平縣。前一夕，大風，是日，寒甚，雪深數尺，林木多折。至雄州，泣睹遺制。河朔人言：雖極寒，暮春未嘗有此異也。<br />
　　度支員外郎陳向權兼京西轉運使，以修奉山陵增員也。事畢如故云。<br />
　　四月，以左司郎中范子奇為直龍圖閤、河北轉運使，以右司員外郎范純粹為直龍圖閤、京東轉運使，以吏部員外郎劉奉世為京西北路提點刑獄，以戶部郎中劉理為京西轉運副使，以金部郎中晁端彥為利州路轉運副使，以都官郎中葉溫叟為秦鳳路提點刑獄。又以右司郎中李之純為太僕卿，以吏部郎中胡宗愈為右司郎中，以工部員外郎高遵惠為左司員外郎，以職方員外郎邢恕為右司員外郎，以知滑州劉摯、新知信陽張汝賢並為吏部郎中，以潞州韓宗道為戶部郎中，以京西北路提點刑獄梁燾為工部郎中，以知密州范諤、考功員外郎呂和卿並為金部員外郎，以太常博士盛陶為考功員外郎，以秘書省校書郎葉祖合為職方員外郎，以閤門通事舍人文貽慶為都官員外郎。<br />
　　五月，左僕射王公薨。以右僕射蔡公確為左僕射，以知樞密院事韓公縝為右僕射。又以戶部尚書王存為兵部尚書，以翰林學士曾布為戶部尚書，以兵部侍郎許將為龍圖閤直學士、知成都府，以吏部員外郎文及為直龍圖閤、知陝州，以戶部郎中曾肇為吏部郎，以考功員外郎王子韶、水部員外郎王諤並為郎中。<br />
　　六月，以通判潁昌府范純禮為戶部郎中，以右司諫蹇序辰為司封員外郎。<br />
　　左僕射王公珪，己未七月初九日生。知樞密院韓公縝同甲，月日皆同，惟時差異。五月十八日，王公薨。後數日，韓公拜右僕射。陰陽家之說果可信邪？<br />
　　餘奉使至雄州。五月二十二日，次白溝驛。是日晚，雨雹。其大如拳，屋瓦多碎。彼人云：歲常如此，尤有甚於此者。目所未睹也。<br />
　　司馬公光拜門下侍郎，辭避甚確。累遣御藥院近侍召受告身。隻日，特垂簾，促令告謝，押赴門下歸，即歸秋第。又遣入內都都知張茂則宣召供職。國朝故事：惟宰相或間遣御藥院近臣傳旨，都知累朝未嘗遣也。召受告身，雙日特開延和，又遣都都知宣召，皆非舊例。恩禮之隆，今昔絕擬。<br />
　　北人謂住坐處曰捺缽，四時皆然。如春捺缽之類是也。不曉其義，近者，彼國中書舍人王師儒來修祭尊，餘充接伴使，因以問。師儒答云：是契丹家語，猶言行在也。<br />
　　七月，以資政殿大學士呂公著為左丞。自王安禮罷，左丞久闕，至此方有除授。<br />
　　初五日，詣南郊，請大行皇帝尊謚曰英文烈武聖孝，廟曰神宗。三省給、諫、侍郎已上，學士、待制、御史中丞、宗室、正任團練使、寺監長、寄祿、中散大夫已上，並預焉。<br />
　　七月十六日，太皇太后生辰，上節名曰坤成。有司檢討故事，北朝當遣使人。乾興元年，章獻太后垂簾，各遣生辰使人，亦曾致書。嘉祐二年，虜母聽政，真宗之妻，於仁宗皇帝為弟婦，即難通問。是時，每遣國信使，即致書洪基云：請侍次聞達。其回書亦洪基傳達母后之辭。使者到彼國，即洪基殿通書母后殿，傳達遣使之語，及致禮物，當時以謂得禮。今洪基，英宗皇帝之弟也。於太皇太后亦難通問。朝廷方採用嘉祐故事，無以易焉。<br />
　　十四日，北朝祭奠弔慰使副各素服詣皇儀殿行禮，既畢，百官立班殿門外，進名奉慰雲。<br />
　　以戶部侍郎李定為龍圖閣直學士、知青州，以寶文閣待制吳雍為戶部侍郎。<br />
　　梁沈約有《修竹彈甘蕉文》。其略曰：「渭川長兼淇園貞幹臣修竹稽首言：『切尋姑蘇臺前，甘蕉一叢，宿漸雲露，荏苒歲月。今月某日，有臺西階澤蘭、萱草到園同訴，自稱今月某日，巫岫歛雲，秦樓開照。乾光宏普，罔幽不矚。而甘蕉攢莖布影，獨見鄣蔽。雖處臺隅，遂同幽谷。臣謂偏辭難信，敢察以情。登攝甘蕉左近杜若、江蘺，依源辨覆。兩草各處，異列同款，既有證據，差非風聞。妨賢敗政，孰過於此？而不除戮，憲章安用？請以見事，徙根翦葉，斥出臺外，庶懲彼將來，謝此眾屈。」歷觀自昔文集，未嘗有類此製者。雖曰新奇，蓋亦有所寓託也。<br />
　　朝廷承五代之弊，名式未正。文德殿東西有上閤門而無上閤。按大唐宣政殿，周之中朝也。是謂正衙。紫宸殿直其北，是謂上閤。蓋自晉太極殿有東西閤，天子坐以聽政，閤之名起於此。方唐盛時，立仗於宣政，天子坐紫宸，而金吾殿中細仗自東西上閤門入，謂之喚仗。今文德殿，唐宣政正衙也。而垂拱直其北，紫宸乃在東偏。文德殿東西但有上閤二門，未審以何殿為上閤？謂宜參詳典故，正上閤之名，以復有唐盛事焉。<br />
　　以知蔡州黃好謙為駕部郎中，劉摯為秘書少監，以都官郎中蒲宗閔為利州路轉運副使，以知明州馬珫為都官郎中，以左司郎中胡宗愈為起居郎，以右司員外郎邢恕為起居舍人，以吏部郎中張汝賢為右郎中。<br />
　　元豐八年七月，御史臺班簿：銀青光祿大夫二員，光祿大夫二員、正議大夫六員、通議大夫九員，大中大夫四員，中大夫六十員，朝散大夫七十三員，朝奉大夫八十七員，朝請郎一百二十一員，朝散郎二百一十四員，朝奉郎二百八十四員，承議郎三百六十七員，奉議郎四百八十九員，通直郎二百三十五員，分司官四十員，宣德郎二百三十八員，宣義郎一百一十四員、承事郎一百三員，承奉郎一百五十七員，承務郎一百一員，內外共一千八百餘員。近者登極覃恩，各有遷改，其多如此，然舊數亦依約可見也。<br />
　　《史記．季布傳》：楚人曹丘生招權，顧金錢，事貴人趙同等。《漢書》同作談，司馬遷以父名故改之。今人與父同名者改曰同為是也。<br />
　　唐慈恩題名。按《劉公嘉話錄》，起自進士張莒，於長安慈恩寺閑遊，題其姓名於塔下。後書之於板，遂為故事。本朝進士題名，皆刻石於相國、興國兩寺，亦慈恩之比也。<br />
　　梁四公子：一人姓（蜀去蟲加圭）音攜。名闖，萬禁反。孫原人。一人姓（左需右免），音萬。名杰，音傑。天齊人。一人姓（左麥右戈），音蜀。名（左耑右廣），音湍。浩（左氵右亹）人。一人姓仉，音掌。名䏿，五阮人。昭明太子曰：（蜀去蟲加圭）出揚雄《蜀記》；闖出《公羊傳》；（左需右免）出《世本》，字亦作簡，出《三齊記》；傑出《竹書紀年》；（左麥右戈）出索緯《隴西人物志》；（左耑右廣）出《世本》及《廣雅》；仉出《太乙符》，䏿出《史記》。孫原，僰山名。浩（左氵右亹），洮湟之間二水名。五阮，雁門也。<br />
　　浩音告，（左氵右亹）音門，今俗呼為閤門河，蓋疾言之，告為閤耳。<br />
　　吏部四選：一曰尚書左選，京朝官三千餘員。二曰尚書右選，大使臣一千九百餘員。三曰侍郎左選，幕職、令錄、判司、簿尉四千餘員。四曰侍郎右選，小使臣一萬三十餘員。四選除非次闕外，例多待闕及二年者，員多闕少之弊也。<br />
　　唐制：天子坐朝，宮人引至殿上。故杜甫詩云：「戶外昭容紫袖垂，雙瞻御坐引朝儀。」天祐二年十二月，詔曰：「宮妃女職，本備內任。今後每遇延英坐日，只令小黃門祗候引從，宮人不得出內。」自此始罷也。<br />
　　今三省官、諫議大夫、司諫、正言、郎中方出入重戴。蓋昔者門下、中書省自侍郎、常侍、給、舍、諫議至起居遺補，尚書省自尚書、丞、郎至正郎皆重戴，是為清望官。唯員外郎不得預此。御史臺至今自中丞、監察皆重戴，獨此為是耳。三省皆非故事也。<br />
　　周顯德六年，高麗遣使獻《別敘孝經》一卷、《越五孝經新義》八卷、《皇靈孝經》一卷、《孝經雌圖》三卷。別敘者，記孔子所生及弟子從學之事。新義者，以越王為問目，釋疏文之義。皇靈者，止說延年避災之事及符文，乃道書也。雌圖者，止說日之環暈、星之彗孛，亦非奇書。熙寧中，王徽病，詔醫官馬世長往治之。歸，得《東觀漢記》七冊。彼亦自無完本。然俗好經書，至於庶賤之家，各於衢路造大屋，謂之局堂，子弟晝夜誦讀雲。<br />
　　建隆三年班簿，計二百二十四員，南班在內。元豐八年止，階官計二千八百餘員。然建隆時，兩省凡二十七人，蓋不專職本務，分蒞中外之任焉。<br />
　　神皇帝靈駕發引，自福寧出垂拱殿，由西上閤門，文德殿端禮門出右昇龍門至德門，而不由大慶殿平日輦路。既葬，吉仗即日東還到闕。虞主自右掖門入，由右長慶嘉肅銀臺承天門至集英殿奉安，列聖故事也。<br />
　　中書舍人禮上有押角。尚書、八坐、丞、郎初拜，並集都坐交禮，遷又解交。《六典》載蘊位動位，省未詳其義，以俟知者。<br />
　　押角、解交，已檢獲，載後篇。<br />
　　梁均王，晉天福中始葬，故妃張氏獨存。考功員外商鵬為誌文曰：「七月有期，不見望陵之妾；九疑無色，空餘泣竹之妃。」後唐武皇師還渭北，不獲入覲，幙客李龔吉作違離表云：「穴禽有翼，聽舜樂以猶來；天路無梯，望堯雲而不到。」五代之季，工翰墨者，無以過此也。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
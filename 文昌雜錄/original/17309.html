<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>文昌雜錄 - 第五卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五卷</font></h4>
			　　元豐甲子正月五日，宴北遼國信使於紫宸殿。酒七行，不作樂，以魯國大長公主在殯故也。是時，上元節，有司已設山樓，詔撤之，罷御端闈。魯國，仁皇帝之女，恩禮加隆焉。<br />
　　熙寧二年，朝延始命兩浙、福建等路轉運司，招接高麗入貢時舟人傅旋，至彼國述朝廷之意。王徽喜甚。次年二月十五日，然燈如中華上元。旋適在彼，見徽賦《感天朝招接擬侍中華然燈夜述懷詩》云：「宿罪應深近契丹，歷年徒貢事多般。忽蒙舜日龍綸召，便侍堯天佛會觀。燈豔似蓮裝闕燄，月華如水洩雲寒。夷身幸入華胥境，甚惜今宵漏滴殘。」福建路轉運使張徽上其事雲。<br />
　　以開封府推官祖無頗為駕部郎中，以開封府判官胡宗愈為吏部郎中。又以司勳員外郎蘇注為郎中。二月五日，太師致仕文公自西京造朝修謝，對於垂拱。詔是日特開宴，酒五行，命御藥院內侍梁從政，特以大觴酌御樽酒以賜之。且命飲，侍臣拭目以觀恩禮之隆遇焉。<br />
　　慈聖光獻太皇太后，天聖中冊為皇后。其文，丞相呂公夷簡之辭。元豐二年，奉上尊謚，詔同知樞密院事呂公著撰冊文，丞相之子也。樞密公亦自陳遭遇，中外莫不感異雲。<br />
　　滕正議甫知安州，苦風眩，久不差。有一道人贈藥方，名筠遇丹，因修合服之，舊恙頓愈，自此遂常服。既罷官，赴闕，至都城，久之未有除授。因旦服筠遇丹，謂其門人云：「久服此藥，豈非得筠州邪？」不數日，遂知筠州。禮部何員外，正議子婿也。質之信然。<br />
　　三月二日，太師潞公西歸。詔宰相、執政官、三省近臣、學士、待制宴餞於瓊林院，賜御詩以寵行。前此，令有司不得收河東印節。又令都水具舟，由洛河以歸。清明日，特宴於玉津園，唯執政官得預。太師以詩述感遇之意以遺丞相。次日，賜御詩，俯同元韻。恩數之隆蓋如此，公卿聳羨雲。<br />
　　十八日，集英殿大宴，再坐，延安郡王侍立。百官稱賀廷中，既升殿，上遣內侍引王揖宰相輔臣，皆再拜以謝。酒再行，方還內。在位瞻睹，莫不悅懌抃蹈，共釂賜觴焉。<br />
　　四月初五日，禮部試饒州童子朱天錫，年十一，念《周易》、《尚書》、《毛詩》、《周禮》、《禮記》、《論語》、《孟子》凡七經，各五道，背全，通無一字少誤者。是日，禮部侍郎召本曹郎官赴坐，左右觀者數百人，此童諷誦自若，略無懾懼。後數日，召至睿思殿，賜五經出身。昔晏元獻公名貫撫州，近年何正臣名占臨江，皆童子舉。江南多奇偉，亦山川之秀使然邪？以陝西轉運副使范純粹為左司員外郎，補曾伉致仕闕。又以倉部員外郎王兢為郎中，以湖南轉運判官鄒極為度支員外郎，以司門郎中范百祿為吏部郎中，以太常丞呂升卿為司門員外郎。<br />
　　杜甫為左拾遺，作《紫宸殿退朝》詩云：「宮中每出歸東省，會送夔龍集鳳池。」東省，門下也，鸞臺在焉。鳳池在中書省。杜詩不應有誤，恐唐朝別有故事，又恐是時政事堂適在右省耳。<br />
　　五月，戶部尚書李承之以憂去官。以龍圖閤直學士、知開封府王存為兵部尚書，尋改戶部。以戶部侍郎蹇周輔為寶文閤待制、知開封。以刑部侍郎楊汲為戶部侍郎。<br />
　　景靈宮天元殿考宮之初，靈芝產於殿栱。今歲孟夏朝獻，車駕詣宮。前數日，芝又產於殿門。近臣賀於齋殿，右僕射賦詩，命禮曹郎官屬和焉。<br />
　　登聞鼓院，未知起於何代。因讀《唐會要》，見顯慶五年有抱屈人齎鼓於朝堂訴，遂令東西都各置登聞鼓，自此始也。<br />
　　六月，吏部侍郎蘇頌以憂去官，以知桂州熊本為吏部侍郎，以庫部員外郎王子韶為考功員外郎，以路昌衡為右司員外郎，以左司員外郎范純粹為河東轉運使，以工部郎中范子奇為左司郎中。<br />
　　禮部上言：「郊廟親祠儀注：祭日，皇帝並服靴袍至大次，於禮意未協。謹按《禮記．郊特牲》曰：『祭之日，王皮弁以聽祭報。』報，謂小宗伯告時告備，若今請中嚴奏外辦也。韋彤《五禮精義》，以通天冠，猶古之皮卉齋服也。伏請太廟圓丘祭之日，服通天冠、絳紗袍，自齋殿赴大次，以應皮卉以聽祭報之儀。」勑依。<br />
　　新制：寺監丞、簿皆輪宿直。長貳每五日一點宿。有一卿長，每點宿，亦令丞、簿自依日赴直。謂長貳點宿，乃點檢之義。按學士、舍人新拜官，有儤直，舊官間數日乃點檢，直欲新來者稍休也，豈點檢之謂邪？士大夫不可以不知故事，一點字，其誤如此。<br />
　　書奏之奏，謂進也。漢田蚡奢侈，後房婦女以百數，諸奏珍物狗馬玩好，不可勝數。注：奏，進也。<br />
　　晉州州學教授陸長愈上言：「朝廷追封孟軻為鄒國公，竊謂春秋釋奠，宜與顏子並配文宣王。」禮部看詳：「孟子於孔聖之門堂，在顏子之列。伏請自今春釋奠以鄒國公孟子配食文宣王，設位於兗國公顏子之次。」勑依。<br />
　　禮部上言：近年禮文屢經改定，而正辭錄，其間尚有差誤。如先農正座帝神農氏祝文云：「以后稷配神作主。」配座后稷云：「作主侑神。」謹按《春秋公羊傳》曰：郊則曷為必祭稷？王者必以其祖配。王者則曷為必以其祖配？自內出者，無匹不行。自外至者，無主不止。何休曰：必得主人乃止者，天道闍昧，故推人道以接之。然則古者作主配神之意，本施於祖宗。其間有雖非祖宗而施祝辭可以言作主配神者，如五人帝之於五天帝，是推人道以接天神。勾龍之於社，后稷之於稷，是推人道以接土穀之祇。其祝辭俱云作主，可也。若並為外祭而正配座，又皆人鬼，則以正座為主，其配座但合食從祭而已。《禮》曰：蠟之祭也，主先嗇而祭司嗇。說者謂以先嗇從祭，今儀享先農，亦是以先嗇為主，以司嗇為合食而配座。祝辭乃云「作主侑神」，於正座祝文，亦曰「以后稷配神作主」。伏緣先農為外祭，正配座均為人鬼，而以司嗇主先嗇，蓋自唐以來失之。伏請於神農祝文云：「以后稷配。」於后稷配云：「配食於神。」如此類數十條，皆刪修改正，協禮意。<br />
　　元豐令：諸私忌給假一日，逮事祖父母者準此。樞密安公祖妣忌，方二歲時，祖妣已歿，疑逮事，以問禮部。何員外答曰：「《禮記》云：生不及祖父母。說者曰：子生所不見。又曰：子生之時，祖父母已死，故曰生不及祖父母。元豐令所逮事祖父母，逮，及也。謂生而及見祖父母者也。夫生而及見祖父母者，禮許其稅服。則今令於私忌給假，不違禮意。子之生未有不逮母者，故鄭氏以逮為及識也。」然則及識當以幾歲為限？曰：「子生三月，則父名之，以其三月一時，天氣變，有所識別故也。生三月之後，可謂之及識耳。事者，為成人言之也。成人，然後知事母之道也。」<br />
　　七月，左丞王安禮罷，以端明殿學士、知江寧府范純粹為右司員外郎。以右司員外郎孫覽為河東轉運使。<br />
　　左僕射廳西貯廊，右僕射正廳，各產芝草一本，繪圖以聞。<br />
　　禮部林郎中言：昔見宋賜道說：唐朝帝王帶雖犀玉，然皆黑鞓。五代始有紅鞓。潞州明皇畫像，黑鞓也。其大臣亦然。餘昔通判滑州，見州衙設廳東西有賈魏公祠堂，皆黑鞓玉帶。不知紅鞓起於何時也？<br />
　　八月，膳部郎中魯有開罷為提舉亳州明道官，以通判延州吳安憲為膳部員外郎。<br />
　　流蘇，五彩毛雜而垂之。摯虞《決疑要注》曰：凡下垂為蘇。張衡《東京賦》：飛流蘇之騷殺。其注云：騷殺，垂貌。蓋流蘇、騷殺，皆下垂也。<br />
　　宗室子漪說書於秘書省，特授通直郎，服緋。令馡士淝等數人應進士舉，取解別試，所衣白襴，一時新事也。<br />
　　柳子厚作《館驛使記》云：萬國之會，四表之來，天下之道塗，畢出於邦畿之內。故館驛之制，於千里之內尤望《柳河東集》作「重」。自萬年至於渭南，其蔽曰華州，其關曰潼關。自華而北，界於櫟陽，其蔽曰同州，其關曰蒲津。自灞而南，至於藍田，其驛六，其蔽曰商州，其關曰武關。自長安至於盩厔，其驛十有一，其蔽曰洋州，其關曰華陽。自武功而西，至於好畤，其驛三，其蔽曰鳳翔府，其關曰隴關。自渭而北，至於華原，其驛九，其蔽曰坊州。自咸陽而西，至於奉天，其驛六，其蔽曰汾州。由四海之內，總而合之，以至於關。由關之內，束而會之，以至於王都。言唐都畿之制如此。雖六典所在，亦不得其詳。今司門、職方謂宜舉唐舊制，而復京畿之壯觀焉。<br />
　　九月，駕部郎中祖無頗知潁州。<br />
　　二十一日，以立冬祀黑帝。祠官受誓戒於尚書省，始舉質明故事，從新勑也。前此，四鼓初，群官皆集，多宿於近坊。禮部上言：以謂質也，明也。仍請蠲其日朝謁，勑依。不准禮合經據而奉祠者，免後至之彈劾焉。<br />
　　天下諸路文武職事官總四千一百一十八員：開封府界約五十員，京東路約三百七員，京西路約三百八員，河東路約二百七十員，河北路約四百二十員，陝西路約五百二十二員，淮南路約三百五員，兩浙路約三百一員，江南東路約一百九十四員，江南西路約一百六十四員，荊湖南路約一百二十員，荊湖北路約一百五十三員，福建路約一百一十四員，成都府路約一百五十八員，梓州路約一百五十員，利州路約一百四十二員，夔州路約一百一十一員，廣南東路約一百六十一員，廣南西路約一百六十八員，蓋十九路總數大約如此。幕職判、司、簿、尉又在其外。因頒降擬舉陞陟人數式，遂得見天下具員，他處則無也。<br />
　　禮部郎中廳，東直皇城，其內即廣聖宮。林子中云：每清旦風順，聞濃香東來，此宮三清閤晨炷也。主客又在其北，正對後苑，春夏燕鶻無數，飛翥往來，上林喬木之所棲止也。<br />
　　起居郎楊景略、左司郎中錢勰奉使高麗。七月二十四日，同自密州發洋。楊起居至大洋，遇東風，飄回登州。八月初二再發洋。十三日方至高麗境上。錢左司郎八月四日已達彼國。一海之中，風勢如此，又可異。<br />
　　開寶寺試國學進士。景德寺又為別試所。既開院，以車營務驢車數十量載試卷赴禮部架閣，數日方畢。所落人數可知也。<br />
　　十月四日，禮部試饒州進士朱天申，年十二，念《周易》、《尚書》、《毛詩》、《周禮》、《禮記》、《孝經》、《論語》、《孟子》、《揚子》、《老子》凡十經，各有一百通。前日所試童子天錫之再從兄也。亦召至睿思殿，賜五經出身。<br />
　　以給事中韓忠彥為禮部尚書，以左司郎中錢勰為中書舍人，以吏部郎中范百祿為起居郎，以直集賢院滿中行為左司郎中，以太常丞呂希績為吏部員外郎。<br />
　　世言市井、市廛，未曉其義如何？因讀《風俗通》曰：市亦謂之市井。言人至市，有鬻賣者，當於井上洗擢令香潔，然後□學津討原本作「入」。市。或曰：古者二十畝為井田，因井為市，故云。又市中空地謂之廛。顏師古乃云：凡言市井者，市，交易之處。井，共汲之所。總而言之也。<br />
　　餘嘗見樞密都承旨張誠一說：昔年使北虜，因問耶律蕭姓所起。彼人云：「昔天皇王問大臣云：『自古帝王英武為誰邪？』其大臣對曰：『莫如漢高祖。』又問：『將相勳臣孰為優？』對以：『蕭何。』天皇王遂姓耶律氏。譯雲劉也。其後亦錫姓蕭氏。」歐陽少師作《五代史》乃曰：天皇王阿保機，以其所居橫帳地名為姓世裡。世裡，譯者謂邪學津討原本作「耶」。律。昔蕭翰為契丹大族，其號阿缽，本無姓氏。李鬆為製姓名曰蕭翰，於是姓蕭。二者不知孰是也？<br />
　　世謂胡餅者。《釋名》云：以胡麻著之也。《前趙錄》曰：石季龍諱胡，改胡餅曰麻餅，今俗字增食非也。<br />
　　《齊書》曰：永明九年，詔太廟四時薦麵起餅。豈今之蒸餅邪？<br />
　　二十七日，禮部試撫州進士黃居仁，年十二，誦《尚書》、《毛詩》並《正義》、《禮記》、《周禮》、《孝經》、《孟子》、《老子》及《太玄經》凡九經，合七十五通。又試《論語》大義三道，文理稍通，勑賜五經出身。閤門送袍笏至禮部給賜焉。<br />
　　太師潞公歸開封府，推官趙君錫作小詩二十篇紀恩寵以送行。其尤為人傳誦者，有若：「樂人都用教坊家，席上群公換口誇。內裏宣來蕉葉盞，御前賜出縷金花。」「全上纔初佳句傳，中官寫得便聞天。聖人含笑搜尋了，依韻當時賜和篇。」「西苑重排餞會時，新篇御製降彤墀。明朝上巳無公事，赴宴臣寮總進詩。」雖王建宮辭，無以過此也。<br />
　　十一月，職方員外郎黃莘出知汝州，以秘書省著作佐郎邢恕守職方員外郎，以司門員外郎呂升卿為兵部員外郎，以秘書丞陳宗古為司門郎中。又以曾肇為戶部郎中。<br />
　　十二月，司勳郎中穆珣出知潤州，以彭次云為司勳員外郎，以左司員外郎路昌衡為江准發運副使，以中散大夫李之純為右司郎中。<br />
　　急、告、寧，皆休假名也。《釋名》曰：急，及也，言切之使相逮及也。李斐《漢書》下脫「注」字。曰：告，請也，言請休謁也。寧，安也。吉曰告，凶曰寧。又曰休沐。漢律：吏五日得一下沐，言休息以洗休也。<br />
　　禮部投納試卷，因國學至天下所解進士者諸科赴省試者約六千人，辭場之盛，未有今日之比也。<br />
　　昔年有一大臣，留守北京，方暑，至上關，因得詩句云：「河上荷花何處好？」坐上幕客，河朔人也。應聲對云：「市中柿子是誰甜？」諸官莫不為之恐悚，而大臣終不見怒也。<br />
　　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
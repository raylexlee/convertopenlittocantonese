
			　　餘記中書舍人禮上押角，未詳何義。按唐《裴坦傳》載：令狐綯薦坦為知制誥，裴休持不可，不能奪。故事：舍人初詣省視事，四丞相送之，施一榻堂上，壓角而坐。坦見休，重愧謝。休咈然曰：「此令狐丞相之舉，休何力！」顧左右索肩輿出。宋次道乃曰：舍人上事，必設紫褥於廷，面北拜廳，閤長立褥之東北隅，謂之壓角。宋丞相作《掖垣叢誌》，亦不解其事，未知何者為是？

　　唐國子祭酒李涪作《刊誤》云：兩省官上事日，宰相臨焉。上事者設牀幾面南而坐，判三道案。宰相別施一牀，連上事官南坐於四隅，謂之押角。自常侍已下，以南為上。差牙相承，實乖禮敬。何不為丞相設位於眾官之南，常侍、諫議、給事、舍人循次而坐於丞相之下？尊卑有序，足以為儀。由此觀之，不獨中書舍人，凡兩省官禮上宰相皆壓角也。至五代，馮道為宰相，判狀尾罷之。應自此閤長立於東北隅，猶謂之押角，如宋次道所記也。

　　又《五代會要》：晉天福五年三月，敕中書、門下五品已上，於兩省上事宰臣，押角之禮宜廢。

　　餘又記：後唐同光三年洛京積善坊得古文錢曰得一元寶、順天元寶，史不載何代鑄此錢？近見朝士王名御儀家有《錢氏錢譜》云：史思明再陷洛陽，鑄得一錢，賊黨以謂得一非佳號，乃改順天，蓋史思明所鑄錢也。

　　餘前記：尚書省初拜，並集都坐交禮，遷又解交。未詳其略。曰：漢制：八坐及丞郎初拜官，並集都坐交。僕射，八坐也，又無不答之文。又《東宮舊事》曰：太子至承華門，設位拜二傅，二傅交禮畢，不復登車。又後漢養老儀：天子與五更於門屏交禮，即答拜。詳此，並以對拜為交禮。遷日又集，對拜而去，謂之解交也。

　　餘前記：唐諫議遺補在左右省，而劉禹錫《送令狐博士》詩云：「諫院過時榮棣萼。」已有諫院之名，何哉？按《會要》：貞元中，薛元輿為諫議大夫。奏云：「諫官所上封章，事皆機密。每進一封，兩省印署。凡有封奏，人且先知。請別鑄諫院印，庶免漏泄。」乃知諫院之名舊矣。
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>銀瓶梅 - 第十五回　鳳凰山花綱劫駕　赤松林瓊玉除凶</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十五回</br>　　鳳凰山花綱劫駕　赤松林瓊玉除凶</font></h4>
			　　詩曰：<br />
　　山寇猖狂驚帝王，英雄奮勇滅凶狼。<br />
　　覆盆冤陷反明照，風虎雲龍會合昌。<br />
　　當時，王仁勇用刀架開大斧，兩將對敵，一連殺六十回合，不分勝負。<br />
　　只因嘍囉兵一萬多，官兵二三千，早被困在核心，登時四下敗散，王仁勇一見官兵敗陣，回頭一望，卻失手被賊將大斧劈於馬下。官兵四散奔逃。嘍囉四散追殺。敗殘兵飛報知：「啟上萬歲，王將軍被殺，兵散。」明皇大驚曰：「王卿家為國身亡！何將可去迎敵？」<br />
　　有曹威大忿出馬，帶兵一千五百，各通姓名，果因兵少亦不能取勝。只此剩得二千餘兵，賊兵萬多，四下圍困。還虧馬英出敵，殺敗了鐵花綱，賊兵方退下去。但仍圍定山口去路。按下慢表。<br />
　　再說梁瓊玉自下山回朝，要將九齡丞相所贈之書投遞與李太白學士申理冤屈。當日去進京都，卻過山東鳳凰山，在左邊大路見許多敗殘軍兵衝下。<br />
　　只為是強徒打劫，問其來由，方知唐天子往山東酬香遂願，被賊寇圍困。即刻帶同精壯頭目軍士一同殺上鳳凰山。<br />
　　此日，馬英思量：「兵少賊多，只得賊兵十之一二，想來必要一陣奮勇，殺下山頭，方得出險。倘得濟南府有兵接應，不難收除此強盜。」喝令兵丁銳進，殺得征塵滾滾。在半山中大殺嘍囉兵一陣，死者亦二千多，奈一萬之眾，賊又有鐵騎逼來，實難大勝乘勢殺出。<br />
　　有梁瓊玉拍馬當先，二十勇軍隨後，將眾賊兵殺得風捲殘雲一般，人頭落滿山。馬英才與鐵花綱大戰，冷目見一少年將一馬殺入賊隊，勇不可擋，雙鞭飛打得賊兵死者無數，心中大喜。有此少年將幫助，三千名將士亦舊銳殺，賊兵四山走散。鐵花綱大怒，搶了馬，一起大戰。這瓊玉二人交鋒一陣，有曹威長槍又上，花綱抵敵不住，被瓊玉一鞭打中左臂，痛喊一聲，落於馬下，已是不活。<br />
　　馬英喝令四邊追殺，賊兵見寨主死了，登時驚散，尚有三千上下奔逃不及，只慌忙投降，拋刀下跪。馬王爺准他不殺。<br />
　　馬英、曹威同呼：「何方少年小將，來山救駕？其功非小，待本藩與汝奏知，聖上自有顯爵高官封賜酬勞。汝且通知姓名，隨來見駕。」梁瓊玉見馬上兩位將軍，王侯服式，即下馬曰：「小人乃江南省蘇州府人，因有大冤情，被本土官員所屈難伸，故不得已趕回長安京都，上呈皇狀，又得張太師明白冤陷情由，現有他手書交大學士李大人收覽，懇王爺諒情鑒察。」<br />
　　馬、曹二人聽了，見他下跪，命起來曰：「梁英雄請起，汝有大冤情，被本土官員所屈陷，幸今救駕有功，又有張丞相手書，此冤何愁不雪？不須多陳此事，且往見聖駕，逐一奏明。諒這些污吏贓官，斷斷難逃其國法也。汝且隨來，本藩先入奏明，待聖詔宣！」<br />
　　瓊玉聞言，又叩謝而起，跟隨馬、曹王侯來至山中營外住足，俟候聖上旨召。<br />
　　當時，馬、曹二將進大營見主，馬英將戰鬥賊人，偶得一少年殺上山來一並幫助將盜首鐵花綱殺死，賊投降者三千餘稟上，又說：「此人言江南人氏，身負大冤情，特來京都上呈皇狀，未知有何冤屈，只求聖上面詢其人，方知底細。今臣現帶他在營外，候旨召宣。」<br />
　　明皇聞言大喜曰：「有此少年，英雄膽大，一人一騎敢來與戰賊寇，救拔寡人，忠志膽量可嘉！惟此人遠隔江南，有何大冤屈情？本地官員因何不為申理？是則設此文武員蒞任，要來何用？命他治民，反是殃民了。好生可惱！即刻傳旨，梁瓊玉進見。」<br />
　　當時，梁瓊玉聞宣，只得跪下膝行而入，到御前遠遠俯伏下，頭也不敢抬。聖上命他平身曰：「汝雖無職童生，但救駕有功，不復拘執。賜汝起來，不罪。」瓊玉聞皇命，叩首低頭起來。<br />
　　明皇一觀，見他威貌堂堂，虎頭豹目，玉面生光，十分愛重，呼瓊玉：「汝怎知朕被困於此山？是哪人通知，特來救駕？」<br />
　　瓊玉低聲對曰：「蟻民只因業師身蒙大冤，並自己傾家蕩產及師之友家破人亡，被本土官員不肯稽察明白，草草聽著風聞之言，辦為通盜搶劫郡城，捉拿屈打，問成死罪。幸得張太師前兩月奉旨旋歸，得以稟明，察知枉屈，有書賜贈，交大學士李大人，方敢遠來京都，上呈皇狀。現今有張丞相來書在此，只乞萬歲龍目鑒瞻，便明冤陷真情矣。但今道經此山邊，只見敗殘軍兵，問起情由，方知萬歲爺被赤松林山賊圍困住，故捨命殺上山來，藉君王萬歲洪福，逆賊得以授首，非蟻民有功於陛下也。」<br />
　　明皇聞言，一喜一怒。喜者，瓊玉一少年英勇雄膽，一騎敢入虎穴幫助殺退賊人救駕，有忠君愛主之心。一怒是怒此江南省中文武官，多是貪婪受賄、百姓冤屈難申。<br />
　　當時，又將張丞相相贈手書拆開。大抵命瓊玉投交大學士李白，要秉公申理梁、劉、陳三人被枉屈。盡言江南一郡文武不理民情、不察枉屈、妄抄家產以肥己；家破人亡不恤，只知抄滅民業，共合分贓；欺君罔民，大幹國法。又推薦梁瓊玉，雖年少，具此文武全才，可任充將士，為朝之佐。可秉公申理被冤。即劫法場，傷了官員兵弁，實出於大忿。陷屈逼反、烈性難民，皆由本土文武只知貪利抄家分肥、置民於死地、以杜塞其口，妄獲捉瓊玉故。<br />
　　惹出二龍山草寇劫法場，搭救瓊玉皆各官自取其禍也。須要急辦，以除貪婪害民官，方得江南郡寧靜……<br />
　　當時，帝看見丞相書信，准信江南文武不法。李學士也覺怒惱，上奏君王准依丞相來書懲辦各贓官，方得此土萬民得所。明皇准奏，且待回朝再議。<br />
　　帝復開言安慰瓊玉曰：「前兩月江南據節度使有本回朝，言二龍山賊寇猖狂，劫去高麗入貢寶馬並串同本土刁民劉、陳、梁三人，思占疆土，已經擒獲，後被二龍山賊劫法場，殺死趙總兵，傷武將三人，兵死三百多人，謀反大逆。<br />
　　正請旨起兵徵巢，朕思勞兵動餉非同小可，故未即發兵往徵，實爾三姓家門有幸，不然，即日動兵，爾門親友人人枉死了。今且住辦，回朝再申理。惟察問投降兵，命他帶同我軍往赤松林放火，燒焚其寨，有無餘黨，以免遺留後患也。馬、曹二卿帶同瓊玉及眾兵往他山剿滅，盡不可遺留。」<br />
　　三將領旨，合同降兵共有六千零，一程殺上赤松林，將山中不投降者尚有兵五千餘及鐵賊之妻子一齊殺戮已盡，又將山中藏的金餉馬糧概行搬運出。然後放火焚燒山寨，晝夜火不息，燒的松林非赤名，乃一白地。<br />
　　三將收兵，回山覆旨。<br />
　　次日，明皇發駕，拔寨登程。當日，收殮武平侯屍首，備棺盛殮，運回家鄉安葬，蔭封他子，用之於朝，襲父職，不過多表。當日，君臣一路起程，駕到東嶽廟宇中。有君王駐駕於節度使府衙，沐浴素膳三天，方進廟中擺駕享謁。<br />
　　此日肅淨，鼓樂悠揚。天子行禮，炷香爐上靄靄，神像加金冠玉帶、龍袍靴子，一新寶蓋，長幡高掛。御祭已畢，又賜撥公田十畝以為廟宇中歷年香燈費用。<br />
　　天子禮畢，有文武臣皆來叩首。是日，拜罷登程。<br />
　　文武兵保駕一程回歸長安而去。所到經處皆有大小文武員恭迎跪接，如往者一般。不須煩述。水陸三月方至京都。<br />
　　有監國皇太子早已打聽明白，先率同眾文武大小官員，俱出皇城五十里之外迎接，帝駕回城，文武也紛紛隨入，再復朝參。不知唐天子進殿後如何封贈梁瓊玉救駕之功，怎生伸辦三人冤陷，看官，且聽下回分解。<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
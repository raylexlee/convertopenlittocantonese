<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>續客窗閒話 - 序　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　蓋以帷天席地，人生等稊米之觀；弄月吟風，客路作浮萍之寄。造化既成為傳舍，寰區何限於吾廬。往事可傳，藉消晨夕；閒情偶得，聊足光陰。即眼前之清談，驅腹中之宿墨。手同揮塵，爪證飛鴻。此薌厈吳公所以有《續客窗閒話》之著焉。吳公浙水名流，燕山遊幕。雖事申韓之學，實耽周孔之書。廣有見聞，善於言論，每當知己相對，奇語可驚。得來風月之談，書作棗梨之刻。茲又續成數卷，共為二編。禮制仿乎虞初，訛不必刪夫亥豕；文章間亦志異，傳不必合為鬼狐。漫作滑稽，等於遊戲。是固《說鈴》之嗣響，仰亦《觚賸》之新音也。念自萬物不外乎逆旅，古今可喻以浮漚。當來牛去馬之場，溯此泣彼歌之會。荒煙蔓草，昔年則競賞樓台；勝地盛筵，他日則誰親魚鳥。人世之閱歷，正如馬足之輪；天上之星辰，祗共蟻行之磨。苟使弗留翰墨，一任雲煙，聽散佚於無稽，薄荒唐而不述，吾恐古無說部，異書既失於傳聞；世乏稗官，汗簡且難於考鑒已。即持管見，以弁簡端。是為序。性甫謝理<br />
　　生年閱歷，恍悟秘詮。人有癖好，必爭投焉。故孟嘗好客，珠履三千；葉公好龍，虯螭見前。太白好飲，斗酒百篇；僕好閒話，與客言言。奇聞軼事，告述連綿。自少而壯，前三十年。所有聞見，已付雕鎸。自壯而老，又三十年。投僕所好，搜羅蕃宣。續成八卷，就正群賢。或曰，「讀子之集，似詔薛君以土偶桃梗，繪葉公之神龍蜿蜒。詞成白雪，舌吐青蓮。彰善闡惡，正正平平。續之無盡，越著新鮮。」對曰：僕古稀已屆，兩耳塞綿。客縱雕龍災轂，盡態極妍，其如無所聞問，難與周旋。賦聾而止，力盡情堅。詞多疵累，志欲求全。誰其訂正，高君寄泉。一經筆削，較勝於先。聊陳大意，韻語是編。時維道光庚戌中秋既望薌厈自序於泉州官舍之西齋<br />
<br />
　　題詞<br />
<br />
　　說苑紛紛各逞長，誰攀屈豔與班香。《蓴鄉》《觚賸》諸家後，合讓吳生遠擅場。<br />
　　客窗風月自年年，掇拾叢殘手劈箋。怪得蓮花開幕府，本來舌底粲青蓮。<br />
　　說法何妨偶現身，仙才豔福證蘭因。千金能卻豪家聘，不信紅閨大有人。<br />
　　邂逅畿南小滯留，瓊瑤先喜一編投。何時快把驚才筆，與爾同登海上樓。虹江陸元烺<br />
　　喚世婆心錦繡腸，縱橫椽筆發潛光。遙知蓮幕三更月，定有幽靈拜石牀。<br />
　　勸懲彰癉湧毫端，枵腹思移一字難。勝讀《毛詩》三百首，莫將閒話等閒看。<br />
　　客中滋味本無聊，魍魎情形盡態描。立意豈誇狐鬼傳，自將遺事溯前朝。<br />
　　閻羅王亦待人權，身毒國名尤駭然。漫道先生工說謊，先生此謊不須圓。<br />
　　封翁有後善通神，智勇偏教在婦人。喚醒幾多名利客，盜知守義鬼榮親。<br />
　　憶從筆墨訂交情，兩載相思未識荊。何日客窗一閒話，不須說鬼說生平。經圃達綸<br />
　　吾兄作客三十年，奉身橐筆向北燕。遂謝制舉專讀律，相與決事無間然。有時揮塵無一事，說有談空各盡意。卻於紛紜錯雜中，別出心裁森斷制。古來記載千餘家，或奇或正多紛拏。正則史乘志略詳明而核實，奇則鬼怪神仙詭譎而浮誇。無論機錦七襄才八斗，畀益人心始可久。伸紙過服如煙雲，作書玩志等瓿缶。人言道德變刑名，編排法律堅長城。操縱能得法外意，依然道德游至清。兄今此作非記實，借鑑記諷文而質。以犯為避真妙手，通觀即是申韓術。與兄睽隔廿載餘，登堂問訊風雪徐。地闊天長喜會面，此後著述當何如。<br />
<br />
　　同懷弟靖符卍生<br />
　　<br />
　　薌厈先生續刻客窗閒話台幸與校勘恭題二絕句王金台笠卿<br />
　　頻揮斑管藹如春，鐵案求生一念真。活潑天機隨處暢，階前蘭桂仰靈椿。<br />
　　幸讎亥豕正金根，藉對春風旦夕溫。我有一編慚刻楮，（舊著《墨塵》甲乙丙丁數編，尚未付梓。）何年負笥候班門。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>

			　　詩曰： 
　　坐化仙游各有因，莫教昧卻本來真。
　　虛無悟徹玄元理，空寂了明自在身。
　　億萬天神常擁護，大千世界任遊巡。
　　塵寰接引多方士，可謂超凡入聖人。 
　　卻說白紫清離了羅浮，邀游臨安。宋帝聞之，徵至，命館太乙宮。居未半載，酒酣墮在西湖水中而去。後復見於海豐縣。後至姑蘇台，詠梅未竟，值泥丸至，邀去復歸武夷山，以應止止庵詹琰夫五年復歸之約。 
　　時萬年宮道士施宗時至誠精修，投白真人門下為徒。真人授以九靈飛步章奏及太上紫樞玉晨洞陽飛符，並梵音煉科、五雷秘法，乃親為陳過懺罪，表奏天庭。真人詔眾門人，曰：「我自十六歲棄家訪道，苦志參玄，受了千辛萬苦。大死三次，死而復甦。一志不移，甘受苦惱。方至四十二歲得遇真師，始達修身奧旨。苦修至六十四歲，才得丹成。迄今九十六歲，方能了道。自此相別。汝等有志者，效我之志，何愁德之不立，道之不成哉？」語畢，坐而屍解。眾人見真人空中跨鶴飛升，拜送不表。 
　　宋帝寧宗聞之，詔封海瓊紫清明道真人，敕建武夷宮，彰其道德。真人弟子彭鶴林纂輯其書四十卷，並撰其事跡，實以發明道法之樞要也。 
　　且說張道清真人，自應詔後，復歸九宮山，以符水濟人疾苦，靈異莫測。雲集道眾，大演玄風。一日，上堂示眾曰：「昔日我師譚長真真人在蜀示我雲；『凡人輪迴，生死不停，只為有心之故也。心生，則種種魔生；心滅，則種種魔滅。若能一念不生，則脫生死矣。何為有心？蓋緣眾生有此貪、嗔、癡三毒孽。欲學道者，必當清淨三孽，跳出三山。何為三山？即無明山、火燄山、陷空山也。須割情棄愛，摧強挫銳，除去一切不善之心。私欲之心淨盡，方見父母未生之時的真性，即是本來之真面目也。何為不善之心？即一切境物之上，起無名慳貪嫉妒財色之心，種種計較意念，生滅不停，被這孽障舊來熟境朦昧真源，不得解脫。須要滅盡種心，得見自性。何為自性？自性者，即天賦之稟性，非氣質之性也。要在十二時中，念念清靜，不被一切舊染境界朦昧真源，心住虛空，逍遙自在，自然神氣交媾，一意沖和，如如自在，一性圓明。似皓月之當空，照耀大地，無處不燭。毋使一念搖動，雲霧遮其性光。固無生死之憂，焉有孽障可繫？稍生一念，心不清靜，即有罣礙，不能入道，如何得見本來？只要子等一志如山，不動不搖，向前逢魔，心無畏懼，志不退轉，其魔自消。倘然見魔退懼，終入塵網，焉能跳出苦海？心清意定，登天有路；志迷性亂，即入地獄之門矣。眾可參之。所以通靈者是神，所以長生者是氣。我自得師傳，刻刻在道，念念不忘，存其一神，養其一氣，故能通靈。以符水濟人，無不應驗。吾何異乎？只存其神氣，守其正心而已矣。我今久厭塵世，欲往終南會集師友，同應天詔矣。」退歸丹房。越三日，喚人眾門人，作偈一首，安然而逝。偈云： 
　　邀游大地已多年，撒手懸崖了性天。
　　笑指蓬瀛三島地，回頭只在我身前。 
　　及至殯殮時，其屍如蟬蛻然。眾門人知師屍解而去，遂安葬之。 
　　且說蒙古主自西域班師回都，燕京行省石抹公、宣使劉仲祿及諸官等，各持疏懇請帝旨，至山東詔丘處機，封為蒲察大使，主燕京太極宮觀，主管道家事。丘師許之，遂應詔至燕京，居太極宮。奏敕改太極宮為白雲觀。道侶雲集，教字日興。丘師乃建八會：曰平等，曰長春，曰靈寶，曰長生，曰明真，曰平安，曰消災，曰金蓮。求取法名者日眾，遠近翕然，聞風而道化。此時大闡宗風，公侯伯子皆來皈依，門人不知其數。 
　　附近這些凡僧，見道風丕暢，心懷不伏，在白雲觀之西離二里餘，建一西風寺，以惟「西風起，白雲散」之意。丘師以洪鐘鎮之於西，使西風不能搖動，風屬木，以金製之也。蓋天下廟宇之鐘鼓，皆是東金西木，顛倒五行，惟有白雲觀之鐘鼓，東木西金，故停而不叩耳。 
　　九月，宣撫王楫言：「熒惑犯尾宿，主燕京有災。宜清蘸以禳之。」問丘師所費若干。丘師曰：「一物之失，猶懷不忍，何況合境乎？這數年人民困苦，公私交空，我當以常住物給之。」遂設大醮七日。醮南畢，宣撫進揖，喜而賀曰：「師之道心感格天心，熒惑已退數舍，今則無憂矣。」丘師曰：「天之感應，如聲應谷，急速如此，世人豈可背乎？善惡昭彰，報應分明，豈有虛哉！奈何時人不信，可不悲欽！」 
　　時師在白雲觀，設壇傳戒，用律門度人。初演初真信戒，行持一年，俱足十戒。著初真信衣，說《功過格》、《感應篇》明其罪福因果，習學規矩威儀。明年，方許受中極淨戒，三百條章，行持一年。說《四品經》、《明心經》、《日用》等經，講明修身理路，俱足戒行。明年，方許受天仙大戒，所說《悟真篇》、《參同契》、《南華》、《道德》諸般丹經，受持天仙大戒。以後無戒不戒，不戒自戒，乃為真戒。至此地位，動也合道，靜也合道，行住、坐臥、語言、舉事，般般圓通，事事在道，豈有不合道之事乎？ 
　　丘師一日登葆光堂說法，普示云：「汝等既已出家學道，因緣看破紅塵，故來皈投三寶。入此道門，又不肯端的修行辦道，更不肯勞身積功，內不得清靜心身，修持道果；外不肯苦己利人，栽培根基。只圖偷安享福，坐消信施，作孽造罪，更增愆尤。及至福盡孽滿，死墮地獄，受苦滿足，或投生六畜，以力酬勞，償其夙債；或以肉償還，滋其口腹。至此之時，悔之何及？是此觀之，何不急早立定腳跟，把牢主意，苦志堅心，修身辦道。省悟世情，事事非真；虛空本性，般般是道。且如我昔年十六歲棄家慕道，十九歲得遇真師，隨師二十餘載，未聞一言半句之道，更受許多折魔。我心無半點怨尤，方至我師了道之時囑咐丹陽，而後得授道旨。那時我稍有嗔恨怠惰之心，早已入鬼域，化為異類矣，焉有今日成道之事哉！」 
　　於清風稽首問曰：「或有人無心無著，一意不離方寸，守至老死無成，終不遇師點化，何也？」師曰：「無心無著，落於幻空。一意不離方寸，執心也。未到真空實際之地，如何感動真聖？故而老死無成。真空者，難言也。待你心上除了一分思欲，就有一分的功；除了十分，有十分的功；除了九千九百九十九分，只有一分不除盡，不名真空。直須除盡，真仙必來向汝心上校勘，自然有真師來度你。若處塵世之間，安能常常無事？若有些小事，亦是外行，不得不應酬。但事過不可尋也，事來不可避也。故呂祖曰：真常須應物，應物要不迷。事來則應，事去則止。如此行持，日應萬事，而心不亂。閒暇之時，泰然而定，何著之有哉？」 
　　弟子問曰：「修道之人，還是靜處好，鬧處好？」師曰：「初心未定，情慾未曾卻盡，宜避靜之處，漸可卻情斷欲。若有真志者，塵心已淨，鬧處更好。如我昔在蟠溪，六年苦志，能比他人六世之功夫也。」 
　　或問曰：「弟子一心向道，體嘗有漏，如何治之？」師曰：「汝等心未寂靜真清，故而有漏。若到心源湛寂，元神泰定，神氣混合，六賊無侵，精化於氣，神氣交結，煉成至寶，精路自然永閉，安有漏體之患哉？」 
　　或問曰：「嘗聞修身者，全憑志願。何謂志願？」師曰：「志者，持心煉己，一念不遷，除情滅欲，勿起貪嗔。不以富貴榮華亂其真心不以困苦患難移其處向，不戀一塵，不起一念，此是真志也。願者，幾起利人利物，一切行功積德，度人濟世之心，皆是願也。」 
　　有人問：「調息如何？」師曰：「龜息綿綿，乃是道人活計，但不可著他。禪家不言調息自煉的工夫，單言清靜寂滅四字，是兩重糞土。故曰：色身元有限，情慾浩無涯。癡似蜂貪蜜，狂如蝶戀花。 
　　「大凡修身之道，抑亦多門，未遇明師指示，卒難洞曉。世傳術法，或存神注想，搖筋擺髓，呼吸吐納，吞霞服氣；或用卦爻而運用抽添；或用爐火以燒茅煉汞；或得旁通技術，巧詐愚人；或引採戰之術，耗精敗德；或偽言設教，哄誘平民，自人傍門，誹謗真教。此等之人，生為教中罪人，死墮地獄畜生，不足舉也。經云：『長生至慎房中急，何為死作令神泣？』蓋世人恣情縱欲者，身雖未死，而神早已喪矣。夫道，修無形之形，以無人有，以有含無，存守一點虛靈不昧之真性。所以雲六合之廣，三光之明，亦天地之有形也。吾故養其無象，像固常存；含其無心，性明不昧。是以煉成仙真，神合於虛，身存於道，形神俱妙，與道合真。故我身可以飛升玉京，可以邀游金闕，能有能無，不終不沒。故無降謫之事，亦無劫運之憂矣。若以獨得見性為妙，不知煉形為要者，死為清靈之鬼，安能升入虛無，何可與高仙上聖為比哉？若論身不壞而神去，則身存於世，肉身不壞；若論性不壞，即餓鬼畜生皆有此性，惟靈與不靈、明與不明之分別耳。夫心能造形，心能留形，法中有愛住世者，動經千百劫，心為之也。若心根傷壞，轉眼便為冥途矣。有形亡而心存者，聖賢也；形存而心變者，畜生也。今且舉世之人欲祈長生者，不知向自己本命中搜求，卻從仙佛神明前乞討，愚哉！捨本而求未，究竟於我何益乎？吾宗所以不言長生者，非不長生，超乎長生也。此無上大道，非區區延年小術也。修道者必要通文達理，方能參透玄機，悟徹奧妙，才好下手用工。稍有不通，差之毫釐，失去千里。故曰：毫髮差殊，丹不全也。今者人欲修身，只便訪道求師，一年半載便想成個仙佛；倘然三年五載不見成功，便生退志。為人之理，尚且未明，欲明道理，豈能得乎？人能通得一理，便能出得一殼；萬事義理皆通，出得萬殊之殼，則心無礙滯，大道明矣。倘有一事一理不通，便生滯礙，這一層殼就出不成了。所謂孔聖門中，豈有不通理之賢人？太上派下，未有不達道之真仙。汝等欲通達道理，必先通達人情世態之理，會於一源，物物可知，事事可曉。人理已通，道理不遠矣。一本可以散於萬殊，萬殊亦可歸於一本耳。」 
　　弟子問曰：「北宗道法，至吾師大行。師能神通變化否？」丘師曰：「大道極平常，不作奇特想。只要心真，何事不辦？吾初受苦，數十年魔折，苦志不移，時刻不怠，守其一心而已矣。吾出山已來，帝王宰官敬禮，帝敕吾為大宗師，然吾心未嘗動也。黃童、白裡、乞兒、下賤，見之，吾未嘗輕也。一切平等，無有高下。西域咸稱吾為震旦活佛，自古全真之盛，未有及此，吾豈有作為乎？不過性海中一點浮漚耳。宮中有妖，百法不靈，張天師束手而去。帝敕召吾，吾在山中，靜中微動一念，彼妖自去。吾不用符圖將帥，邪懼而去，何也？蓋邪不勝正。是理也，吾存其理而已矣，天人自然感格也。」正是： 
　　一性圓明是本宗，無心竅裡養潛龍。
　　煉成陽質金光透，何用恩榮把旨封？ 
　　要知丘真人後事如何，且聽下回分解。 
　　
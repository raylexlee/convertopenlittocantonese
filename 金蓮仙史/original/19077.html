<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>金蓮仙史 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　余思道德之宗，性命之原，是氣也，理也。氤氳於太虛之間，凝聚於六合之內，建天立地，原始要終。垂亙古而不變，歷萬劫以長存，彌高彌遠，至真至靈。太上強而名之曰道。伏羲見河圖天地陰陽生成之數，衍成卦爻。倉頡因洛書之數，近取諸身，遠取諸物，見鳥跡而作篆。文、武、周公演《周易》，篆後天之妙用，庸成傳說，陳天道，達造化之根原。孔子刪《詩》、《書》，定《禮》、《樂》，明乎仁義之端。女皇教聘定，諭嫁娶，立乎人倫之始。於是三才定而六藝成，文墨興而禮樂作。至於百家著作、三教經書，汗牛充棟，不知其幾千萬億也。時人不能窮究本根，盡在尋枝摘葉，愈見愈迷，更求更遠矣。 <br>　　今且世事澆漓，人生輕薄。見奢華淫說，則似糖似蜜；聞正真義理，則如隙如仇。故邪妄益多，正氣日耗。凡有聰慧者皆以筆墨上求精，仕宦者盡在名利中著意。由是則國風衰，民心離，安得不敗乎？今見秉忠直之心、立剛毅之志者，鮮矣；以道義上留心、性命中著腳者，更鮮矣。 <br>　　嗟乎！世間個個爭名奪利，人人愛酒迷花，誰知樂極終有悲來，福盡即便禍至。不行八德，位立三台，終是小人；不修十善，富有天下，死作窮鬼。生圖非義之名，死墮無間之獄，惟有臭名遺流萬世，畢竟與我有何益乎？聰明達人，靜自思之，急速改邪歸正，悔往修來，毋使身沉苦海，泊沒沉淪矣。 <br>　　悲夫！今且世衰道微，去聖日遠。凡有真志者，不得其門而人，盡被傍門野教誘惑；無夙根者，以虛情幻境上認真，酒色財氣中取樂，蝸角爭名，蠅頭奪利。豈知光陰有限，轉瞬無常，幻夢覺時，事事非真；傀儡收處，般般是假；苦海無邊，回頭是岸矣。 <br>　　余見舊本《七真傳》，非獨道義全無，言辭紊亂，兼且諸真始末出典、仙跡一無所考，猶恐曳害後世，以假認真。因是遍閱鑒史寶誥，搜尋語錄丹經，集成是書，共記四卷二十四回。其中以重陽所度七朵金蓮為重，名之曰《金蓮仙史》。厥中事事有證，語語無虛，乃登天之寶筏，渡世之慈航也。惟願有志於道者宜細細靜玩，不可當作小書世文而論。果能達此書中意義，道德之門可入，修真之路可尋矣。學者當效丘、白二祖之苦志堅心，勇猛精進，修持道業，何愁德之不立、道之不成哉？是為序。 <br>　　時光緒甲辰歲季秋望日。台南青陽道人潘昶明廣自序。 <br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>金蓮仙史 - 第二十三回　丘長春白雲堂登真　純陽子青霞洞留跡</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十三回</br>　　丘長春白雲堂登真　純陽子青霞洞留跡</font></h4>
			　　詞曰： <br>　　我說的修道原由，不可閒遊，不記春秋。急烹煉割欲斷情，傍花隨柳，默養勤修。聚三寶存無守有，擒六賊法令嚴收。不得拘留，終日無休。勿忘勿助，何喜何憂？（右調《折桂令》） <br>　　卻說丘真人將傳戒律法傳於趙道堅曰：「此戒法者，上志之人，動靜語默，事事在道；行住坐臥，自然合儀。無戒可戒，無律可律，何用戒哉？中志之人，依戒而戒，以威儀教相行其外，以戒律宏願鎮其內，使其內外不敢妄動。初則勉強，習慣純熟，終歸自然。由戒生定，由定生慧。智慧滋生，情慾淨盡，丹基築矣；動靜合儀，不失其道，仙品立矣。所謂戒者，止惡遷善，造福永命之大端也，後世不得不行。吾有索海市之詩偈五則付子。」偈曰： <br>　　應天以實不以文，人間世事徒紛紛。一自元豐感靈應，百年異代殊無聞。山東安撫心好道，一過蓬萊問嘗草。深期恍惚通仙靈，不見嘉祥棕懷抱。是時巨海風濤息，萬里涵空襯天碧。天邊和氣生紫煙，海下群山削青壁。層城異木當頭現，甲馬神兵隨後變。空幢幡蓋出山巔，寶閣瓊樓浮水面。參寥有若蓬萊宮，自移三山出海東。鶴駕飄飄近西岸，來向清時振道風。 <br>　　那趙虛靜受了戒法，拜謝師父。丘師復向眾人道：「今吾門下，或有講道論德，或修身煉性，或行功濟世，或苦行積功，於道門中事，內外勾當之人悉俱。吾歸無遺憾矣。」 <br>　　七月七日，大眾請師上堂，丘師曰：「我九日上堂去也。」眾門人留道：「請師住世再幾年。眾等感師庇廕，多增光輝。」丘師曰：「吾年八十矣。師兄弟們俱早已了道，待吾同去應詔，以應七朵金蓮之數，不可強違也。汝等既有真志者，後會有期。背吾道者，終不能見吾矣。」語畢，凝神安坐，閉口不言。至初九日午飯上堂，留頌曰： <br>　　生死朝昏事一般，幻泡出沒水長閒。微光見處跳烏兔，元量開時納海山。揮斥八肱如咫尺，吹噓萬有似機關。狂辭落筆成塵垢，寄在今人妄聽間。 <br>　　時坐寶光堂歸真焉。此時，空中雲鶴飛翔，白虹貫於林瑞，遠近人民驚駭，萬目共睹。異香數日不散。師前形容甚陋，及道果圓成，變為天人法相。眾門人善士威集，四方道俗奔來，赴喪者有數萬人眾，哀慟聞者如喪考妣。 <br>　　師住世八十載，弟子將師肉身殮葬於白雲觀，以缸坐之。師所著有《蟠溪鳴道集》及《西遊記》等書行於世，復有宗派四十字流傳於後，曰龍門派： <br>　　道德通玄靜，真常守太清。一陽來複本，合教永圓明。至理宗誠信，崇高嗣法興。世景榮惟懋，希微衍自寧。 <br>　　丘師葬後未幾日，有人見於房山，衣冠如故。楚村奏丘長春之靈感默佑，元太宗褒贈長春演道主教大真人，命立像於墓上，世代香煙繚繞不輟。每至正月十九日聖誕之辰，香火愈覺熾盛，後人謂之燕九會，大會一十二日方止。每年春秋御祭，以酬其功。丘師門下弟子，不知其數，內有一十八人得其真傳，最上者惟尹清和、趙虛靜、王志明、李真多也。此是閒話，不表。 <br>　　且說李真多自在龍門洞得訣別師，後遇麻姑，更授妙旨，入霍山修成真果，六根無漏，自號無漏子。至四十八歲，始得脫胎神化，然後出山積功。至是，知師返真，至燕京送葬，眾人皆未之識。惟有趙虛靜知之，見其年嘗二十許，知其道成，愈加恭敬。眾人皆來問趙師兄道：「這位女道友是誰？年貌尚輕，師兄何與其相識？」虛靜道：「此位乃師父之首徒李師兄也。曾在龍門得師傳授丹訣，一別至今，數十年間，顏容轉少，師兄大道圓成矣。」 <br>　　眾人聽虛靜之言，皆來拜見。李無漏亦各各還禮畢。趙虛靜問道：「李師兄這數十年間在何處辦道？如何這等速易？我輩皆不及也。」李無漏答道：「我自在龍門洞拜別師兄後，至關東修煉數年，游麻姑山丹霞洞天，遇麻姑仙姥賜丹傳道。後人霍山修煉，微得長生通神之術耳，不足於高道也，難比眾仙師兄道高德著，將來作玄門之領袖，為度世之慈航，豈同區區小術之比哉？今我欲南遊吳越而去，後會有期。」眾人欲留不得，送出山門，見李無漏飄然而去。 <br>　　眾人回轉觀中商議道：「師父今已仙化，喪事已畢，觀中無主。惟趙師兄道高德隆，可登主席。」虛靜讓道：「今觀中道眾數百，內中道德才能者不知其數，另當別舉。我乃德薄孽深，才疏學淺，焉能承此大事？」眾人俱道：「此任非趙師兄不可。況師父曾傳戒法，宜登主席。」一面叫各殿殿主焚香秉燭；眾人拉拉扯扯，上殿拈香，鳴鐘擂鼓。各殿參拜已畢，送入方丈。一面命廚房設齋，迎請新方丈上座，觀中道俗咸來參拜恭賀。次日，滿朝文武百官鄉紳軍民人等，咸集恭賀，整整熱鬧一十餘天。 <br>　　那趙虛靜自登主席，遵師規模，威儀教相，更兼長春真人敕封之後，香火茂盛，教宇日興。那長春真人的肉身坐在缸中，後人修理墳墓，缸破而身不壞，顏容如生，衣毀肉見，肌膚玉色，手足指甲皆長數尺。方知真人神升上界，留形住世，可謂形神俱妙，與道合真矣。此是後事，不表。 <br>　　且說丘真人門下弟子，分投各處，住持闡教，演揚妙法，各積宏功。凡丘祖宗支及七真各派，各處闡揚，時開叢林共計七十有二，大闡宗風。正是：世界變成仙界，俗風化作道風。 <br>　　時呂祖游於臨安，度黃德淵及趙肖先二人。黃德淵乃越郡人，幼而敏慧，長慕道業，棄家學道。遍訪名山，苦志參玄，十有餘年，稍有所得。後居隱臨安吳山青霞洞，洞前有蕉池，其景清幽，德淵居之，杜門靜養。後有楚人趙肖先亦來居之，處於池畔，與黃同志潛修，作清靜侶伴。呂祖至此，知二人夙有仙根，欲來度他。不期二人他出，就在天慶觀中盤桓。時方丈前蕉花盛開，呂祖留詩於蕉葉之上云： <br>　　午夜君山玩月回，西鄰小圃碧蓮開。天風香霧蒼華冷，名籍因由問汝來。 <br>　　呂祖題畢而去。越數日而來，又不遇。復留詩云： <br>　　白雪紅鉛立聖胎，美金花要十分開。<br>　　好同子往瀛洲看，雲在青霄鶴未回。 <br>　　黃趙二人及回洞同遊賞玩，見蕉葉有詩二絕，乃是神仙筆跡，悔恨未遇。越數年，忽見一客至。見其形容秀雅，言語不凡。黃趙二人慇懃接待，低心懇求。客授詩二則曰： <br>　　悟心用易息心難，息得心源到處閒。<br>　　斗轉星移天欲曉，白雲依舊覆青山。<br>　　一日清閒一日仙，六神和合自安然。<br>　　丹田有寶休尋道，對境無心莫問禪。 <br>　　黃趙二人見詩，愕然日：「見此二詩，與數年前蕉葉之詩相仿。得非洞賓仙師乎？」二人急忙叩頭求度。呂祖授以詞曰： <br>　　養氣忘言守，降心為不為。動靜知宗祖，無事更尋誰？真常須應物，應物要不迷。不迷性自住，性住氣自回。氣回丹自結，壺中配坎離。陰陽生返復，普化一聲雷。白雲朝頂上，甘露灑須彌。自飲長生酒，逍遙誰得知？坐聽出弦曲，明通造化機。都來二十句，端的上天梯。 <br>　　又作七絕四首云： <br>　　欲撈北海波心月，先縛南山嶺上雲。<br>　　若也有人知此意，便堪飛鳥見元君。<br>　　<br>　　半輪月照西江上，一個烏飛北海頭。<br>　　月落烏飛尋不見，廣寒宮內倒騎牛。<br>　　<br>　　玄北之門鎮日開，中間一竅混靈台。<br>　　無關無鎖無人守，日月東西自往來。<br>　　<br>　　採藥要明天上月，修行須識水中金。<br>　　月無庚氣金無水，縱有真鉛枉用心。 <br>　　更指玄妙修丹口訣，遂別去。二人拜送。化道清風，不見蹤跡。 <br>　　二子傾心修煉，不與外物交接，立修二十餘年，丹成。將前百字鎸於石，後人曰百字碑。一朝，岩上有雲鶴盤旋，趙肖先沐浴更衣，別眾曰：「仙師來迎，我當去矣。」跌坐說偈曰： <br>　　踏遍吳山越水，一生飄笠清風。忽地三更雷起，了然打破虛空。 <br>　　遂瞑目而化，後黃德淵壽至一百六十四歲，亦屍解而去。此是後話，不表。 <br>　　己丑，汀邵寇晏和尚行妖法，起兵掠州縣，兵犯建寧。宋將陳靴、軍監劉純領兵破之。劉純乃劉備之後，幼慕技術，入龍虎山，遇異人傳授法術，至是以法破之。自此釋風頹廢，誅僧滅寺，僧遭塗炭。是冬，宋帝理宗立謝氏為後。後乃天台人也。先翳遮一目，身黔色，躬身行孝。及選，就道病發疹，及愈，膚脫肌白如玉。又遇神醫，用藥去翳。入宮端重，太后賢之，故立其後。 <br>　　辛卯，金改元天興。蒙古人汴，五月，汴京大疫，人死無數。拖雷卒於師，兵退。蒙古遺使至宋，表議伐金，許給河南地歸宋。宋遂發兵。蒙古粘罕之弟速不合率師會宋兵伐金，圍困汴京。 <br>　　癸巳春，金主奔蔡州。速不台執金后妃北去。在道難辛甚，台欲屠汴民，楚材馳見勸解，得免汴民之難，惟取完顏氏戮之。九月，復會兵圍蔡州。 <br>　　甲午春，金改無端平。金主哀宗傳位於子承麟。宋將鈴轄孟珙入蔡破城，守緒自縊死。承麟死於兵，張天綱被執至宋，金亡。 <br>　　宋帝命收天綱大理寺獄，臨安知府薛瓊謂曰：「汝何面目至此？」天綱曰：「興亡何代無之？今金亡，比汝二帝何如？」薛瓊奏其語，帝召之見曰：「汝真不畏死耶？」天綱曰：「患不忠節耳，何畏之有？請死。」帝釋之。後遇呂祖，憐其孤忠，引至四明山，令拜子期真人為師，而後得成道果。此是後話。 <br>　　且說真德秀任宋參知政事，立朝不滿十年，奏疏有數十萬，皆言當時要務。乃是終南老道出神未歸，被徒弟焚化其軀，轉世托胎也。學人稱西山先生。時宋帝以賈妃之弟似道為籍田令，恃寵不檢。時有南豐人袁勝升，字千里，有斬勘雷法，往來江西，誅妖治祟，寓城中戴家。一日，謂戴曰：「吾死後，可焚吾身。」言畢而卒，年百餘歲。舉屍焚之，火煙中現出金字旗曰「雷霆第二判官袁千里」，隨煙上升而去。正是： <br>　　神仙降世有來因，歸去無心身外身。<br>　　不染幾間名與利，逍遙自在樂天真。 <br>　　欲知後事如何，且聽下回分解。 <br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
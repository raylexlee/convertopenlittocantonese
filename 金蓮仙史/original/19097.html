<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>金蓮仙史 - 第二十回　閣皂山孫耿煉丹藥　沖虛觀白沙送泥丸</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十回</br>　　閣皂山孫耿煉丹藥　沖虛觀白沙送泥丸</font></h4>
			　　詞曰： <br>　　學道人，玄又玄；達至道，煉汞鉛。帝王屢問長生訣，綿綿呼吸氣不輟。內外丹成入九天，功圓齊赴幡桃宴。從此蓬瀛會眾仙，自然跳出三千。（右調《下山虎》） <br>　　卻說丘真人在館舍安歇，至望日，帝宣召人見於行宮。帝勞之曰：「真人遠來，有何長生之藥以資朕乎？」丘師對曰：「臣無長生之藥，只有衛生之道。」帝嘉其誠實，約以臘月八日問道。丘師退居館舍。至是帝欲親征山賊。 <br>　　至正月望日，帝設宴於偏殿，虛前席以安丘師之座。帝親降階，鞠躬請問衛生之道。師請帝復坐諦聽。丘師曰：「太道生天育地，日月、星辰、鬼神、人物，皆從道生。天，陽也；地，陰也。人居其中，負陰而抱陽。故學道之人，去奢儉欲，固精安神，陰消而陽全，則升乎天而為仙。愚者以妄為常，以酒為漿，恣情縱欲，耗精損神，陽衰而陰盛，死則沈乎地而為鬼。修真者，如轉石上山，山愈高而進意難，跬步顛沛，前功俱廢。以其難為，故舉世莫之為也。本來真性，靜若止水，迨眼悅乎色，耳好乎聲，舌嗜乎味，意著乎事，數者紛來而疊至，若飄風之鼓浪也。學道之人，修煉其心，一物不著，損之又損，以至無為，與太虛止水相似。道人之身耳，治心猶難。天於富有四海，日御萬幾，治心豈易哉？古人以立嗣而娶妻，既嗣立以戒欲。蓋人生至於四十以上，血氣漸衰，故宜戒之。今陛下春秋已高，宜修德保身，以介眉壽。服藥不如獨臥。藥是草木，精為骨髓。枯骨髓而添草木，譬如囊中貯金，以金易鐵，久之金盡，所存者鐵耳，夫何益哉！飲食起居，珍玩貨物，亦當依節，不宜稍過。天下美地，盡為陛下所有，奈何兵火相繼，流散未集，有選清於官為之規畫，量免稅賦，使軍國有足帛之用，黔黎復甦息之期，一舉而兩得。斯即祈福永命之大端也。」帝大悅，令左右書之於策，禮謝而退。 <br>　　翌日，問以震雷事。師對曰：「嘗聞三千之罪，莫大於不孝，天故以是警之。今聞國人多不孝者，帝乘威德，可戒其眾。」帝悅，遂以師言遍告曉諭國人。 <br>　　二月七日，丘師人辭，帝曰：「請師少俟數日。前者師之道語，朕有未解者，俟朕悟後，可許師行。」是月，帝出獵於東山，射一大豕，馬蹄失馭。豕傍立不敢前，左右進馬，獵罷方回。丘師聞之，入諫曰：「天道好生。今聖壽已高，宜少出獵。墜馬者，天戒也；豕不敢前，天護之也。」帝曰：「朕已深省。」又顧侍臣曰：「但神仙勸我語言，以後都依也。」自此以後，遂不出獵。 <br>　　那長春真人歸心一定，至三月初七日，又人朝辭駕。帝曰：「真人歸心未息，朕不敢強留。但修身治國之理，朕未洞明，乞真人指示一二。使身修，一體無諸疾之苦；國治，百姓享平安之慶。天心順度，萬物昌榮。民安物阜，則天下平矣；心身安逸，諸神泰矣。何以治之斯可矣？」丘師對曰：「修身者，所以長生者是氣，所以通靈者是神。非養元氣，不能長生；非養元神，不能通靈。欲修其身者，保其精，養其氣，含其神，然後方能精足不思淫，氣足不思食，神足不思睡。三寶具足，風寒暑濕，不能入其體；疫癘邪祟，不能害其身。心身安逸，疾病不作；神氣交結，災難無侵；深根固蒂，而得長生久視之道也。治國者亦然，不外乎此。以神為君，以氣為臣，以精為民，以一身為邦國，君明天心順，官清民自安，民安則國富，臣賢則國強。治國修身，莫過於此矣。今主上身居萬乘之尊，常以自身當先，親冒矢石，是以身輕於天下，所謂保身者不處也。必須慎之。」帝大悅，曰：「真人之言，皆金玉也。朕深省。」賜禮極豐，丘師皆不受。帝命阿裡鮮護師東還，送者皆泣別。 <br>　　師回，道出居庸，遇群盜蜂擁而至。阿裡鮮欲拔劍相迎，師止之曰：「不必用武，恐傷性命。我特以言化之，斯可也。」師坐車上，向群盜拱手曰：「我本南來道士，奉帝詔而入蒙古，今特歸南，更無金銀寶物，惟有護送將官。彼欲出馬交戰，猶恐傷生害命，貧道應而止之。蓋聞為盜者，道、德、仁、義、禮、智、信，七者全備，方名大盜；悄然缺一，不名盜也。無道立身，此身不久；悖德行持，神人共惡。神惡人背，天心不順，性命難保，何為盜也！夫大盜者，立身行道，上順天心，以德育民，心不離背。無辜不得損害傷生，視萬物眾生皆如赤子，仁也；患難相救，異姓同親，義也；賞罰分明，貞節人倫，禮也；以寡敵眾，臨危取勝，智也；出言如矢，約期不誤，既諾不違，既與不悔，信也。凡為盜者，有此七字，能可以保身立名，慎終如始，則無敗事。劫富贈貧，可以積功；伐暴濟困，可以修德。生無臭穢之名，歿為正直之神。人人恭敬，方方瞻仰，芳名萬世，豈不快哉！諸君當可效之，何獨不然也 ? 」眾盜聞師之言，稽首稱揚道：「此乃有道之人，言如金玉，眾當信之。」叩謝而去。丘師人燕，南行往山東齊州天長觀居之，送回阿裡鮮歸北繳旨。不表。 <br>　　且說馬丹陽同孫不二、耿仙姑在終南別過呂祖，丹陽用十三針治人疾病，著手回春，拯救生民，遍處行功，隨方度化。不表。 <br>　　那耿仙姑同孫不二常至山中採藥濟世。時游南嶽衡山，採藥於回雁峰，遇見魏夫人，引入大虛洞天，朝見閒禮元君衛真人。元君命扶厄府君崔鈺設宴，邀請朱陵仙嬪丁淑英元君相陪，命仙姬奏樂。孫、耿二仙上前拜謝，道：「我等愚劣，初入仙班，蒙上仙魏夫人引入仙府，得見上真，感激之至。更叨盛宴賜坐，實不敢當！」衛元君道：「汝等雖則初入聖流，將來必作女仙領袖。子等內丹雖成，外行未足，必假外丹助之，然後丹成濟世，功圓果滿，方能應詔上升。」二仙拜求外丹之旨。衛元君指曰：「外丹功用火候同於內丹，須要內外相應，但藥物銖兩鍛鍊之不同耳。凡內丹未成者，修煉卻是不易。今二子內丹已成，烹煉外丹卻易也。」遂授藥物銖兩、抽添烹煉之法。孫、耿二仙姑拜謝衛元君及丁元君、魏夫人等，魏夫人送出洞天外，待二子丹成再會。 <br>　　孫、耿二仙拜別魏夫人，就在衡山採藥，下山鑄成爐鼎。至於臨江府地界，見閣皂山生得清秀，乃是天下第三十四福地、九州仙都高明大史中玄妙行真君許遜之仙都。孫、耿二仙上山，擇純陽正火之日，安爐立鼎，外按八卦次序方位，定就藥物銖兩，起火鍛鍊。調停火候，煉至四十九日，才得丹成。二仙服食之後，更覺內外洞徹，將餘丹收拾壺中，下山隨處積功，復遇魏夫人於湘州。 <br>　　二仙見之，上前拜迎。魏夫人向不二道：「子可積功待詔而已。耿姑可隨我以作侶伴，同往九疑山一遊。」孫不二拜送，魏夫人道：「子可會丹陽同人終南，會集七朵金蓮，隨師覆命。將來會子於瑤池矣。」自此別過。那不二真人見魏夫人帶耿姑同游九疑而去，遂往東行積功。不表。 <br>　　且說白玉蟾，自得紫陽真人四百字，遂往武夷山修煉。道成，各處雲遊，積功數年，至是復居武夷。這山上凡夫俗子焉知白紫清道成？惟獨山南詹琰夫知之，乃重建止止庵，欲延以居。真人為之作記，以遊興未竟為辭，許其五年再來。 <br>　　初，白真人入武夷時，無人護法為伴。忽有善士彭侶，字集益，乃三山人也。幼時敏慧，長喜道書。至三十二歲選中進士後，遂棄家慕道，苦志參玄，不喜朝中纖紫披緩，獨愛清虛散淡逍遙。游訪武夷，見師有道，以師事之數年。紫清丹成之後，道傳於彭侶。侶自得師傳之後，別師，居於鶴林道院，即改號鶴林。修煉數載，道成，以丹道傳授蕭挺之，字天來，乃閩中人也；自得鶴林之道，自號紫虛。那彭鶴林真人此後隨處顯化，神異莫測。後功成厭世，蕭紫虛延師至福州坐化。此是後話，不表。 <br>　　甲戌，金主徙都於汴京，求宋歲幣。宋臣劉煽奏絕金幣。是歲岳珂著《程史》及《辨誣集》、《天定錄》，上與宋帝。岳珂乃岳飛之孫，岳霖之子也。 <br>　　乙亥夏，蒙古鐵木真復入燕京。宋以德秀為江東轉運副使，乃浦城人也。其長子名景元，幼而好道，嘗結廬於嘉禾西山，夢游紫府，朝禮太微仙君，得授功過格。覺而錄之，自號又玄子，廬曰會真，堂無憂軒。後著《大學衍義》行於世。 <br>　　丁丑，金改元興定。 <br>　　戊寅，金起兵伐宋。宋以孟宗政、扈再興、許國合戰，金兵大潰。金人懼孟宗政威名，呼為孟爺爺。 <br>　　己卯，宋趙方使孟宗政、扈再興、許國等分道伐金。對蒙古帥本華黎奉旨攻取山東、山西等處。 <br>　　庚辰，蒙古以史天倪權知河北西路兵馬事。史天倪嘗聞教於丘長春，尚存愛民利人之心。時與木華黎相會，說黎曰：「這數年間，兵匪相繼，百姓無容身之地。況今中原粗定，大兵又兼抄掠，非王者除暴救民之義。大帥切宜審之。」木華黎聽史天倪之言，自覺有愧，即下令立禁剽略，違者就地正法，遣歸所俘老幼。兵發到處，各州、郡、縣盡歸降附。此皆仗長春真人之道化也。 <br>　　且說蒙古主存心訪道，遍訪賢才。得遼人耶律履之子楚村，命處左右，以備訪問。這耶律楚村博通術數，尤精象緯，制庚午元歷上之。常言：「宋之氣運，恭膺天命也，德昭後亦當興焉。」又言：「南北賢帥及夏金國主有災。」後果應其言。 <br>　　辛已，宋帥趙方及安丙卒。 <br>　　壬午，蒙古主親征西代回回，滅其國。兵至忻都國，破鐵門關，侍衛見一獸，鹿形而馬尾，綠色獨角，作人言曰：「汝等還不早歸！」言畢如風而去。帝怪之，而問楚材，對曰：「此獸角端，日行十萬八千里，能解四夷語。今之言語，惡殺之象，上天遣此獸以告陛下也。當宥此數國人命，可積無疆之福。」帝聞之，即日班師。 <br>　　癸未，蒙古帥木華黎卒。夏主神宗傳位於太子德旺，為獻宗，改元乾定。是年金主為崩，子守緒立，為哀宗。 <br>　　甲申春，金改元正大。宋聞金喪主，眾將商議乘喪伐金。禮部尚書崔與之言：「今且南運不嘉，恐伐之不祥。」遂止。崔與之知帝將終，乃辭疾歸廣州，隱之。 <br>　　且說陳泥丸真人北遊歸，於惠州羅浮山居之。一日，浩然歎曰：「帝王將相，皆有盡期。吾今久住於世，何益乎？」時白玉蟾與沙蟄虛同至拜見，泥丸喜曰：「汝二人亦知我乎？」白沙同曰：「師既行滿飛升，故弟子二人不約而會，特來拜送也。」泥丸曰；「你二人仙秩已高，將當不久會於蓬瀛矣。」言畢，邀二子同登山觀日，夜半時即現金光霞彩，太陽旋出，詢巨觀也。三人回轉觀中，翠虛端坐而作頌日：頂上雷聲霹靂，混元落地無蹤。今朝得路便去，騎個無角火龍。 <br>　　詠畢遂化。玉蟾等間空中樂聲，出見儀仗紛紜，昇天而去。眾人拜送。至明日，見凡身不見，化成泥丸十二顆。眾人不敢埋藏，後遇病者，刮取服之，無不立愈。真人所著有《悟道集》行世。 <br>　　且說玉蟾與蟄虛見師化去，靈異莫測，二人遂辭眾下山。蟄虛拜別玉蟾，西遊峨嵋、青城而去，更名道昭，行功濟世。正是： <br>　　白日飛升事不難，勸君急速煉金丹。<br>　　堅心苦志慇懃學，好把真常著意攢。 <br>　　欲知後事如何，且聽下回分解。 <br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
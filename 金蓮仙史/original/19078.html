<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>金蓮仙史 - 第一回　演玄元諸仙留聖跡　審造化二子降凡胎</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一回</br>　　演玄元諸仙留聖跡　審造化二子降凡胎</font></h4>
			　　詩曰： <br>　　靜觀萬事一華胥，世態炎涼總是虛。<br>　　於吉臥祈三尺雨，莊生坐著五車書。<br>　　王鵝嚴釣林梅鶴，陶菊周蓮苑竹魚。<br>　　諸子種情原有別，生心淨盡達真如。 <br>　　又詩： <br>　　道德無為體自然，師師授受有真詮。<br>　　丹成紫府書名錄，果就瑤京注永年。<br>　　太上千支貯玉冊，天仙一脈肇金蓮。<br>　　玄綱流演垂今古，世世相承啟後賢。 <br>　　話說普天之下，原有四大部洲：東勝神洲，一曰弗於逮；南贍部洲，一曰閻浮提；西牛賀洲，一曰瞿耶尼；北俱廬洲，一曰鬱單越。此四洲，彼暗則此明，此暗則被明。凡所暗者，曰混沌也。今當南閻浮提，自開闢以來，立國大小共有三百有餘，所產人物，惟中華國土最美，所以上界天仙真聖，中國最多。凡中國得道者，自古迄今，惟唐、宋間最盛。 <br>　　凡我天仙始祖、東華帝君王玄輔，漢初人，自得尹喜真人之道，居崑崙山煙霞洞，修煉丹成。至漢桓帝時，度正陽帝君鍾離權，乃陝西咸陽人，智勇雙全，仕漢為諫議大夫。因北羌人寇亂，有胞兄鍾離簡仕為中郎將，上本薦弟，拜為大將，北征。梁冀忌之。羌人劫營，軍敗，權匹馬單槍逃至山中。夜見燈光遠照，策馬覓之，見茅廬有僧，鶴髮童顏。權異之，詰其姓名，乃黃龍誨機，即商山四皓夏黃公崔廓也。公曰：「汝為漢朝大將，內有奸雄，外有叛黨，至於軍敗，無有容身之地。可往投師於少陽君，將來當作真仙領袖，何必久戀塵世，埋沒於輪迴矣？」權聞斯言，心才覺悟。公引去，拜少陽君為師，得聞至道。後與兄簡同入華山修煉，自號正陽子，字雲房。道成，玉帝降詔，封權為太極左宮真人。後隱姓名，曰金重見，仕魏為大將，鎮守代郡。見晉帝驕奢，遂隱去。 <br>　　至唐朝而度孚佑帝君，姓呂，名紹先，先祖河南永樂縣人也。伯父有溫、良、恭、儉；父名讓，曾舉進士，任海州刺史；母王夫人。於貞觀丙午二十年四月十四日巳時誕生。少有智慧，在襁褓時，馬祖見之，曰：「此子骨相不凡，日後風塵表物。他時遇廬則居，見鍾則叩。」及長時，知孝梯，行禮義，日記萬言，矢口成文。配妻劉氏。三舉進士不第，至四十六歲，母命赴試，遂帶家人童寄兒進京。 <br>　　至長安酒肆，遇正陽贈枕，紹先倚枕熟睡，夢中赴場，文章出眾，中了頭名狀元。赴瓊林宴，游京街三天。奉旨回家，興墳祭祖。來年覆命，即放主考。事畢，轉升都察御史。為官清政，遂升禮部侍郎，轉升吏部尚書。被奸臣奏了一本，定其反國之罪，遂削職拘獄。不數日，提監取決，白刃臨頭，如頭頂紅鍋，行走十里，痛楚難言。及覺時，滿身流汗。正陽道：「此夢如何？」紹先驚問道：「我今一夢，寄兒執黃粱未熟，夢中之事，師知之乎？」正陽道：「汝慕富貴榮華，一生窮通得喪，盡在此也。若不急早回頭，白刃臨頭之時，悔則晚矣！」紹先聞言，肢體如麻，方覺富貴榮皆如黃粱一夢耳。自此正陽別去，紹先存心訪道，悟世虛浮。 <br>　　時周天授二年辛卯，赴試，得中進土。出任江州德化縣令。游匡廬山，遇火龍真人鄭思遠，傳天遁劍法並內煉之訣。自此棄官雲遊，使童寄兒回家報信。寄兒領命回家，夜宿孤館，思想道：「老爺棄官訪道而去，使我回家報知主母。我今有何面目回去得見主母？倒不如死於此地，待老爺道成，可來度我。」遂縊死柳樹之下。而後紹先復遇正陽傳授金丹口訣，修煉而得成真，回家看墓，度柳登真，而謂柳仙，即童寄兒，本名郭上灶也。後至元間詔封宏教柳真君。此是後話，不表。 <br>　　卻說紹先道成，自號純陽子，名岩，字洞賓，遍處行化度人。至廣州，度何姑而成道；至昌黎，度韓子以登真；游邯鄲，令盧英一夢而覺世；游燕京，使劉操片言而求玄。攜藍養素同游碧落，度曹景休共上蓬瀛，並度張珍奴、侯仙姑。以上諸仙，籍中略有可考。此皆呂祖之夙願未了耳。何以知之夙願未了？而昔正陽帝君奉詔昇天之際，空中霓旌幢節，隊仗紛壇，鸞車鳳輦，天使下迎，詔為九天金闕選仙使，謂洞賓曰：「汝當住世積功，他日亦當似我。」洞賓曰：「岩之志異於先生，必度盡眾生，方升上界。」正陽曰：「汝志願宏深，可成大器。我今雖返天闕，他日當助汝之力，滿汝之願矣。」遂昇天而去。故後鍾、呂二仙，在在度化，方方接引，未嘗離也。後人有詩贊云： <br>　　願力宏深道德高，古今仙籍稱英豪。<br>　　方方接引無心客，處處提攜有志操。<br>　　畫鶴題詩驚世俗，飛鸞開示破塵勞。<br>　　人人若使如鍾呂，只用吹噓拔一毛。 <br>　　卻說雲台通程真人王升，自漢初時得道，後老君命張申、王升、李忠同掌雲台。至唐玄宗時，諸仙齊赴方諸度索蟠桃大會。王升真人從老君游諸仙島，見諸仙紛紛降世，各積功勳，遂起塵寰之念，即欲隨機降世，待時積功。 <br>　　至宋徽宗政和年間，西秦長安咸陽縣大魏村地方，有一位老爺姓王，名仁政，曾舉孝廉，兼且世代簪纓。仕為山西武州令。在任數年，頗有清政之名。年長半百，因乏嗣，辭職還鄉，與太太謝氏帶同家人、小僕渡過黃河，僱了幾乘馬車。路過西嶽廟前，日已西沉，急忙投店歇宿，安置車夫馬匹。用過夜膳，與太太商議道：「此處華嶽廟，乃西嶽金天順聖帝君之行宮，神靈顯赫，世人凡有禱祈，靡不立應。我今因無後嗣，辭官不做，想我家祖上數代嘗有積善之名，今我與你平生好善，佈施樂道。余嘗聞《易》云：積善之家，必有餘慶。豈虛言哉！我思天網恢恢，疏而不泄，我王氏今招絕嗣之愆，恐未必也。」遂連夜寫成一張祈嗣的表章，徹待天明，遂買些香燭紙錢之物，夫婦二人詣廟拈香禱祝。化表呈詞畢，夫婦回程。不表。 <br>　　且說西嶽大帝掌管天下仙秩、鬼神、人民賞罰功過之事，凡有大事，必奏玉帝，由天詔發落，小事悉由自主。今見王仁政這道疏文，遂差判官並城隍、土地等神，急去查察王氏。諸神回復道：「王氏數代積善，兼且仁政，夫婦累積陰功。」西嶽大帝見其根原深厚，不敢自主，遂將這道疏文帶至通明殿，表奏玉皇，內有許旌陽天師執疏呈上玉帝。玉帝見疏文上寫云： <br>　　伏以位居西方，統庚辛而化育；職司華嶽，稟乾兑以生成。萬世昭靈，無求不應；千秋赫濯，有感必通。謹疏為據。大宋國西秦咸陽縣大魏村居住信官王仁政偕妻謝氏，是日共沐拈香，至心懇禱於西嶽廟庭之手曰：伏惟王氏數代行仁，難招絕嗣之尤；仁政半生積善，可禱續先之慶。謹露丹衷，冒瀆聖聰，凡所希求，曲垂蔭佑。伏願白玉京中頒紫浩，賜永壽之麟兒；黃金闕內敕丹書，衍宗祧之犢子；承先啟後，光祖耀宗。更祈家居迪吉，諸事亨嘉。下情無任不勝激切屏營之至。謹具心疏，百拜上奏以聞。 <br>　　玉帝覽畢，道：「未知王氏果有善證否？」西嶽帝君奏曰：「臣曾遣使查察，王氏數代頗有陰功，更兼仁政夫婦十分行善。臣不敢私賞，因是表奏玉帝，伏乞陛下敕四果之仙下降，與其作子，將來可暢玄風。」 <br>　　玉帝聞奏，未及回旨，只見班中走出王升真人，執簡長跪，奏道：「臣啟奏玉帝陛下：臣昔從老君邀游下界，見玄風衰弱，欲降塵寰，將來重整玄綱，作後人之模範；廣闡大教，為苦海之慈航。臣敢冒聖聰，允臣奏悃，不勝慶幸之至。」玉皇見奏，玉顏大喜，道：「卿欲下降塵寰，廣闡道教，幸其與卿同姓，根原不改。」遂命玉女精衛進玉液瓊漿一杯：「飲此瓊漿，雖轉托胎原，能使前因不昧。徹待棄塵之時，自有真仙點化，證品仙秩，另行升賞。」那王升真人拜謝玉帝，執杯就飲。玉女精衛在傍，見王升真人奉旨下凡，遂起思凡之念，微動秋波，將王升一窺。玉帝早知其意，即命精衛一同下凡，將來配成夫婦，直至功圓果滿，可登天闕，同返瑤宮。二仙謝恩辭駕。四大天師及諸天仙送出凌霄，二真拜別眾仙。西嶽帝君回轉華嶽。不表。 <br>　　且說玉女精衛原來是神農炎帝之女，名曰女華，曾師赤松子。此女因欲渡海訪道，志慕長生，拜辭父母，帶同宮娥采女，至海濱結筏渡海，出洋溺海而死。一靈真性不昧，化成一鳥，而名精衛。嗔心不改，嘗欲銜西山之木石，填盡東海。後遇師赤松子，帶見王母，王母命守閬苑桃園。徹待嗔心淨盡，轉托人身，方能脫離羽屬而升上界。自從赴方諸大會，王母命精衛侍駕玉帝，隨機應變，轉托人身。故那精衛此時乘機下降，托胎於長安城中和氏為女。其母夢青鳥飛人懷中，覺而有孕，後生和氏。不表。 <br>　　且說王仁政回至家中，忙了幾天，家事安排定妥，才覺心安。忽然冬去春來，時逢二月，天氣清和，夫妻同游花園。但見桃花正開，豔麗映目，嘗思乏嗣，未展眉懷。遂喚家人王興移酒席於花前，對花賞嚼，吟詩云： <br>　　曾記當年栽植時，興中嘗詠種機詩。<br>　　今辰攜酒重欣賞，樹老花開結果遲。 <br>　　那太太聽見這首詩，笑道：「樹老果遲結成，方知老有實味。」這一言感動仁政心懷，夫婦歡飲談笑。 <br>　　是夕夫婦同寢榻中，忽見一羽士黃冠鶴氅，從空而下，立於榻前，高聲道：「吾乃漢朝真仙，欲寄居於此，將來可作玄門領袖也。」夫婦驚覺，卻是南柯一夢。二人疑而不信：若然是夢，為何一同見聞？其中必有因緣。那太太遂覺有孕。 <br>　　正是光陰茬苒，不覺十月胎圓，時值政和二年壬辰歲十二月二十二日。那謝氏忽覺腹疼，知將坐蓐，急忙叫使女通知老爺。那王仁政急排香案，先拜天地神明，次告祖先。但見紅霞映民異香滿空，想道：「這三九天氣，如何有此霞光瑞氣？乃是此子瑞證也。」只見家人使女歡天喜地，抱出一個活寶。仁政執過手來一看，見此子生得眉清目秀，額高鼻隆，將來不是凡品，「一則是王氏數代積善，二則上年禱於華嶽廟，神靈有感，故得此子，可延王氏宗祧，亦可慰老景平生之望，不負我夫婦一生好善之意也。」遂吩咐王興安排酒席，以備三朝待客，凡左鄰右舍、親戚良朋，無不到來恭賀。一家忙了數天，不覺年近春來，更添許多的熱鬧。 <br>　　忽然滿月之期將至，此時咸陽一縣的縉紳，長安無數的官員，俱來恭賀。車馬來來去去，不知其數，整整鬧熱了數天。正是： <br>　　車馬盈門如赴會，良朋滿座似方諸。<br>　　若非積善陰功廣，安得真仙降玉輿？ <br>　　欲知後事如何，且聽下回分解。 <br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
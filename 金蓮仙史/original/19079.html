<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>金蓮仙史 - 第二回　林靈素興玄談道德　呂洞賓護國滅妖邪</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二回</br>　　林靈素興玄談道德　呂洞賓護國滅妖邪</font></h4>
			　　詩曰： <br>　　名利幾多是與非？不如退步隱山歸。<br>　　棄文人武心含憤，訪道求玄自見機。<br>　　物性未明難把握，衷情已釋莫相違。<br>　　從今打破酸齏甕，跳出樊籠跨鶴飛。 <br>　　卻說鍾、呂二仙遊玩終南，見王家門第好生鬧熱。鍾仙道：「此是通程真人王升下降此處，今當滿月之期，恐其昧了前因，我同你去點化一回，有何不可？」二仙遂搖身一變，變成二個游訪的道侶。你看二仙怎生打扮？但見： <br>　　一個頭戴箬笠，身穿百袖襖，滿濺污泥；一個足踏芒鞋，肩掛千針衣，褐零破碎。這一個三綹長鬚條直，口唱道情聲嘹亮；這一個滿口連鬢蓬鬆，手拿漁鼓響隆咯。正是逍遙物外全真侶，通達玄微羽士流。 <br>　　二仙到了王家門首，就敲響漁鼓，唱起道情來： <br>　　昔日眾仙入帝京，信官懇禱玉麒麟。真人奉旨臨霄漢，欲把玄綱日日新。種金蓮，度世人，方方闡教自通神。道風開宋室，玄運發元辰。明月清風處處有，魚台穩坐整絲綸。 <br>　　正遇那老爺送客出門，只見二位全真道侶口唱道情，手敲漁鼓，急忙上前作揖道：「未知二位道長駕臨卑地，足使門生瑞氣，地發光輝。惟願不嫌塵濁繁賾，可請進內廳坐談。」二仙見他慇懃接禮，果然好善不虛，遂還禮道：「既蒙不嫌襤褸，敢不如命進謁？」 <br>　　三人相讓，走進廳上，重新見禮，分賓主坐下。急命王興虔設素齋，二仙止道：「貧道二人雖在塵世邀游，卻曾久斷煙火。既蒙留待，足知閣下好道之心可見矣。」那老爺見其不食煙火，愈加恭敬，急忙另取梨果之物以盡敬心。二仙笑道：「貧道二人亦非乞食而來。早聞閣下產生令郎，乞賜一見，未知尊意若何？」仁政笑道：「小犬才生，今朝滿月。既然二位愛看，敢不如命？」遂命王興通知太太，急將少爺抱出外廳。 <br>　　二仙執過手來一看，見此子微有笑意，鍾仙道：「此子生得眉清目秀，額高頤方，鼻隆耳大，將來不是塵中物，定作玉京會上人。」呂仙道：「此子表相不凡，必成大器，但小運有些欠通。先喪父而後喪母，前學文而後入武，將來夫婦同人蓬萊境，九宗七祖盡沾恩。當要取一個響亮的美名，庶使根基永固，易養成人。」仁政執住，命使女抱轉內房，遂上前深深作揖，道：「請二位仙師將小犬取個名字，使其得沾仙福，敢祈永壽，方表我平生好善一片真心。未知二位仙師肯容納否？」二仙喜道：「我見此子將來允文允武而作公卿，必得多福、多壽、多男子，以三多吉慶為名，可名嘉，字允卿可也。」 <br>　　那仁政老爺聽說大喜，復上前作了一揖，道：「願如師言，王氏宗祧有望，我願足矣。二師莫更遠遊，敝地後園頗是清靜，二師請到後園靜養。雖則不食煙火，待我備些果子，嘗可供養。」二仙笑道：「我二人蹤跡無定，居心不一，自此告別矣。」仁政道：「敢留二師姓名，日後可期再見？」鍾仙道：「貧道姓金，名重見。」呂仙道：「貧道姓昌，名無心。只此一別，不能再見，將來可見於令郎矣。」仁政送出大門，化一陣旋風，忽然不見。仁政知是神仙下降，遂向空下拜，禱祝默佑。回家將二仙畫一軸仙像，常供養香火。不表。 <br>　　時徽宗皇帝好道，賜方士徐知常號沖虛先生，徐守信靜虛先生，劉混康玄妙沖和先生。甲午春，撫州王文卿屍解，敕封凝神殿侍宸、沖虛妙還真人。吉安府吉水縣李思廣仙去，帝命建觀祀之。溫州道士林靈素，字歲昌，少從和尚削髮為僧，苦其師笞罵，棄僧為道。入蜀參訪，遇右玄真人趙升，求道苦守數年，得傳道術。後往來淮泗間乞食，被僧欺辱，至京寓太乙宮，徐知常薦之。帝召見，靈素大言曰：「天有九霄，而神霄最高，其治曰高上神霄府，其王曰無上玉清王，即上帝之長子，主南方，號長生大帝君，即陛下是也。其次為東華帝君。蔡京，即左元仙伯。王輔，即文華吏盛章。劉貴妃，即九華安妃也。」帝大喜，益加信之。原來帝曾夢游神霄之事，暗合其言。 <br>　　帝每以邊事為慮，靈素曰：「遼方自顧不給，何暇為寇乎？」是冬，女真完顏阿骨打叛遼，攻陷江寧州縣。乙未春正，阿骨打稱帝，更名是，為金太祖，國號大金，建元收國。是秋，襲黃龍府，至混同江，苦無舟渡，神負渡之，水及馬腹，遂陷黃龍。邊吏具報汴京，帝召靈素曰：「卿所言驗矣。」丙申春，賜靈素號通真達靈先生。四月，詔林侍宸，大會道士於上清宮。 <br>　　帝初以未得子嗣為念，道士劉混康言京城西北地卑，少加高，當有多男子之祥。帝命加數仞岡阜，而後宮生子漸多，益信奉道教。秋九月，帝上玉帝聖號，詔天下洞天福地修建宮觀，塑造聖像。 <br>　　忽宮中有鬼祟，白晝現形，盜竊金寶，姦淫嬪妃，不得休息。眾人惶懼。帝召靈素治之，息而復作。帝精誠虔禱，奏詞齋醮。一日晝寢，見一道士，頭戴碧蓮冠，身披紫鶴氅，手持水晶如意，向帝揖曰：「吾奉上帝命，特來除此妖祟。」良久，閃出一位金甲神，捉祟擘而啖之。帝問：「披金甲者何神？」道士曰：「所封崇寧真君關羽也。」帝問：「張飛何在？」關羽曰：「飛與臣累劫兄弟，世世為男子身，在唐時為張巡，今已為陛下社稷，生於相州岳家。他日為陛下臣，輔佐中興，飛將有功焉。」帝問道士姓名，答曰：「姓陽，四月十四日生辰是也。」帝覺，召靈素問之，素日：「此呂仙師也。」詔天下皆進純陽妙道真人之號，崇奉祀典。 <br>　　丁酉，金改元天輔。秋，帝幸上清宮，命靈素講道經。每設大醮，費錢數百萬，謂之千道會，天下道士咸集。一日有瘋癲道人，赴齋畢，欲面謝恩，見帝曰：「陛下好道誠美，難免幸北之憂。」帝異之，問曰：「君非呂仙乎？」答曰：「臣姓李，不姓呂。將返入閩，至午、未、丙、丁，再謁於北轅也。」言畢，忽然不見。帝問靈素，素曰：「聞閩有李梯，其狀是也。」詔立像於呂祖之側。 <br>　　戊戌四月，道篆院上章，冊帝為教主道君皇帝，凡表疏奏章皆從道教。敕天下遍造宮觀，造帝浩，天書云篆。加靈素號通真達靈元妙先生，加張虛白號通玄衝妙先生。至於諸王爭入道教，都人稱道家兩府。張虛白係鄧州人，通太乙六壬，遇異人傳道。帝聞其名，召主太乙宮，出入禁中，惟談道德，不言事務。後見朝政日紊，遂辭去。游武陵，於崔婆飲酒，屍解去。後鄉人復遇於揚州，因寄詩於崔婆曰： <br>　　武陵溪畔崔婆酒，天上應無地下有。道土南來飲一斗，醉臥白雲深洞口。 <br>　　戊戌，改元重和。己亥，改元宣和。改佛號謂大覺金仙，改僧為德士，易衣服，複本姓。寺院改作宮觀，尼為女德。 <br>　　庚子夏，改元元德。靈素有罪，放歸田裡，謂徒曰：「我將逝矣。可將棺抬至南山下，遇地折處，可埋之。」言畢遂逝。徒從其言，至南山下，果有折地；掘下，見深不可測，遂下棺葬之。明日視之，坦然不知葬處。聞於帝，帝歎息不已。 <br>　　是冬，睦州方臘作亂，攻陷婺、歙、衢州，繼陷杭州，虎踞數年。淮南有宋江等三十六人，上應天罡之數，結寨梁山，得玄女娘娘夢授天書及黃白之術，橫行河朔，轉掠京東諸郡，官軍莫敢挫其鋒。張叔夜知海州，宣論朝廷德意勸之，宋江等乃降。即命從徵杭州方臘，宦官童貫合兵進擊。宋江等兵大半喪於水滸。方臘兵敗，遁隱於幫源洞。時韓世忠為王淵種將，潛行溪谷，問野婦得徑，殺其數十人，擒方臘。睦州寇平。 <br>　　忽禁中妖祟作亂，貫夜不寧，或現如大龜，或化為人形，兵刃莫能近其身。帝甚憂之。臣僚具奏：「嵩山道士名曰昌虛中，頗有道術，善能治祟。」帝命召之。使去訪求，見一道士獻詩一首云： <br>　　遙指高峰笑一聲，紅霞紫霧面前生。<br>　　每游塵市無人識，長向山中有鶴迎。<br>　　時弄玉蟾驅鬼魅，日煎金鼎煮瓊英。<br>　　他年若赴蓬萊會，知我丹書有姓名。 <br>　　帝觀詩意，思「昌」字虛中乃「呂」也。自此禁中妖祟頓止，更加崇奉。不表。 <br>　　卻說成都有謝石，字潤夫，博學知變，得呂祖之道，以拆字言人禍福，無不奇中，名聞九重。召至後苑，嬪妃太子，斷之無不應驗。帝錫甚厚，補承信郎。石知北方多過，未幾歸蜀。 <br>　　壬寅春，金伐遼，遼主敗走雲中。金又克西京，遼奉晉王淳稱帝，都燕京。是冬，宋約金攻遼，克燕京，遼主淳走天德。 <br>　　癸卯秋，金主文殂，弟晟立，為金太宗，改元天會。時王嘉年十二歲，能通經史，諸子百家，無不通曉。忽父無疾而終，家事悉憑母與王興料理喪葬，以自未曾成立，惟痛哭而已。謝氏太太憂子年幼，十分悲泣，恐其有傷，反以好言相慰道：「父老百歲，死期終有，況你父年已六十餘矣，亦不謂短命也。只要汝發憤攻書，求其上達，那時你父雖在九泉，心則安矣。」允卿聽母之言叫他立志攻書，遂答道：「兒思此時天下紛紛變亂，宋今約金滅遼，金強，必然南渡滅宋。這數年間，正在武將進功之際，依兒所見，不如棄文入武，一則可以保身立業，二則可以輔國安邦。此乃兒之願也，乞母親裁之。」謝氏想道：「我兒年雖幼稚，出言非凡，今且人事未達，開口就論邦國之事，量其將來不是池中物，必待風雲際會時。」遂向嘉道：「娘是女人見識，無非望汝長成立業而已。凡曰文武，聽從汝好可也。」 <br>　　自此以後，允卿更名中孚，就在家中操弓演箭，負石弄刀。至十八歲，改名世雄，赴考入判，娶長安城中和都尉之女為妻。明年，母親病卒。居喪三年，至二十四歲赴試，高中第三十六名進士，回家興墳祭祖。不表。 <br>　　且說宋以張商英為相，天旱已久，及商英受命，是夕大雨。帝喜，大書「商霖」二字賜之。有怄僂道人及門求施，商英戲問曰：「為道士，當有道術否？」答曰：「能捏土為香。」即階側取土，捏而焚之，奇香撲鼻。煙罷，道人不見，案上留詩一首云： <br>　　捏土為香事有因，世間宣假不宜真。<br>　　皇朝宰相張天覺，天下雲遊呂洞賓。 <br>　　商英身憾不識，從此格去心非，有志於道。後被何執中譖言，出知河南府，復貶為承信軍節度使。後見事日非，乃棄官至終南訪道，見二人曰：「瞌睡漢今醒矣？」商英驚異，拜叩姓氏，二人曰：「言乎近則范蠡、張良，言乎遠則歧伯、風後。子向從呂公之游，成道奚難？」商英拜求度世，二真遂授以口訣，令其勉力自修，遂別去。商英擇地修持。不表。 <br>　　乙已春，金執遼主延禧歸，東遼沒。耶律大石稱帝於起兒漫，為西遼德宗，建元延慶。時宋封童貫為廣陽郡王，張商英歎日：「外起強敵，國多災異，宦者封王，亙古未有。此亡國可翹足而待也。」遂入滇南修煉。未幾，丹成度世。正是： <br>　　道路雖遙自可求，忠心保國自然休。今朝不管紅塵事，跨鶴乘鸞返十洲。 <br>　　要知後事如何，且聽下回分解。 <br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
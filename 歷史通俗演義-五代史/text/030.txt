
			　　卻說晉主得楊光遠奏報，不欲遽允，仍敕光遠進攻魏州。光遠意存觀望，遇有軍事調度，輒與朝廷齟齬。晉主曲意含容，且令光遠長子承祚，尚帝女長安公主，次子承信，亦拜美官，光遠乃整軍徐進。到了魏州城下，駐立大營，亦不過虛張聲勢，遷延時日。自天福二年秋季進兵，直至次年秋季，仍不損魏州片堞。惟招降前澶州刺史馮暉，薦請授官。晉主特擢暉為義成節度使，欲借此誘勸魏州將士，偏魏州堅守如故，楊光遠曠日無功。為下文謀叛伏案。

　　晉主因師老民疲，沒奈何再議招撫，乃遣內職朱憲，往諭延光，許以大藩，且使朱憲傳諭道：「汝若投降，決不殺汝，如或食言，白日在上，不得享國！」至此與設重誓，何如前日允請！延光乃顧副使李式道：「主上重信，許我不死，想不至有他慮了。」遂撤去守備，厚待朱憲，遣令歸報。憲覆命後，好幾日不得延光降表，因復遣宣徽使劉處讓往諭，申說再三，始由延光令二子入質，並派牙將奉表待罪。晉主頒賜赦書，延光素服出迎，頓首受詔。接連是恩詔迭下，改封延光為高平郡王，調任天平軍節度使，仍賜鐵券。所有延光將佐李式、孫漢威、薛霸等，各授防禦使、團練使、刺史。牙兵皆升為侍衛親軍，就是張從賓、符彥饒餘黨，一並赦罪，不再株連。未免太寬。魏州步軍都監使李彥珣，本為河陽行軍司馬，隨張從賓同反。從賓敗死，他得脫奔魏州，延光令為都監使，登城拒守。彥珣有母在邢州，為楊光遠軍捕取，推至城下，招降彥珣。彥珣拈弓搭箭，竟將老母射死。及延光復降，晉主卻令彥珣為坊州刺史。近臣言彥珣殺母，惡逆已甚，不宜輕赦。晉主道：「赦令已行，如何再改呢？」即許令蒞任。叛君之罪尚可赦，弒母之罪烏可恕！晉主欲全小信，反失大義，故特揭之。授楊光遠為天雄節度使，加官檢校太師，兼中書令。光遠已恃寵生驕，嘗與宣徽使劉處讓敘談，多不平語。處讓答言朝廷處置，均由李、桑二相主議，並非出自宸斷。光遠不禁動怒道：「宰相得兼樞密，自前代郭崇韜後，無此重官。今聞李、桑二相，皆兼樞密，怪不得他獨斷獨行。主上尚肯優容，我光遠卻忍耐不下呢！」既而處讓歸朝，光遠即托呈密奏，極言執政過失。晉主明知他有意刁難，但因軍事甫平，不得已曲從所請，乃加桑維翰兵部尚書，李崧工部尚書，撤去樞密使兼職，即令劉處讓代任。光遠益加專恣，隨時上表，尚指斥宰輔不已。晉主見他跋扈，恐將來勢大難制，密與桑維翰熟商。維翰謂天雄重鎮，屢生叛亂，應析土分眾，減殺勢力。延光可使守洛陽，調虎離山，免為後患。晉主依議，即升汴州為東京，置開封府，改洛京為西京，雍京為晉昌軍，即加楊光遠為太尉，命任西京留守，兼河陽節度使。升廣晉府為鄴都，即魏州。設置留守，就命高行周調任。升相州為彰德軍，以澶、衛二州為屬郡，置節度使，由貝州防禦使王延胤升任。升貝州為永清軍，以博、冀二州為屬郡，也置節度使，由右神武統軍王周升任。自高行周以下，俱奉命蒞鎮，毫無異言。獨楊光遠怏怏失望，勉強移鎮，密貽契丹貨賂，詆毀晉室君臣。自養壯士千餘人，作為爪牙。既而誣劾桑維翰，遷除不公，與民爭利。晉主不得已出維翰鎮相州，調王延胤為義武節度使，另用劉知遠、杜重威同平章事。知遠有佐命大功，得升宰輔，自謂應當此職。重威出討魏州，略有微勛，怎能與知遠相比，不過尚帝妹樂平公主，得列外戚，也居然與攬朝綱。知遠羞與為伍，杜門托疾，不受朝命。晉主不覺怒起，召問趙瑩道：「知遠堅拒制敕，太覺不恭，朕意擬削奪兵權，令歸私第。」瑩拜請道：「陛下前在晉陽，兵不過五千人，為唐兵十餘萬所攻，危如朝露，若非知遠心同金石，怎能成此大業？奈何因區區小過，便欲棄置，竊恐此語外聞，反不足示人君大度呢！」晉主意乃少解，即命學士和凝，詣知遠第慰諭。知遠才起牀拜受。范延光自鄆州入朝，面請致仕，經晉主慰留，仍行還鎮。嗣復屢表乞休，乃命以太子太師致仕，留居大梁。越年，延光又請歸河陽私第，奉詔允准，遂重載而行。西京留守楊光遠，偏奏稱延光叛臣，不居洛汴，歸處里門，他日逃入敵國，適貽後患，請思患預防，禁止歸裡云云。晉主乃命延光寓居西京，延光到了洛陽，光遠即遣子承貴，帶領甲士，把他圍住，逼令自殺。延光道：「天子在上，賜我鐵券，許我不死，爾父子怎得如此！」承貴不允，挺著白刃，驅延光上馬，脅見光遠。途中遇河過橋，被承貴推落橋左，連人帶馬，墜了下去，活活沉死。死固其宜。只不應為光遠父子所殺。所有延光載歸寶貨，統為承貴所劫，一古腦兒搬回府署，光遠大喜。無非為此。

　　奏聞晉廷，但說延光赴水自盡。晉主也詗破陰謀，但畏光遠強盛，不敢詰責，只征令光遠入朝。光遠還算聽命，入闕面覲，晉主與語道：「圍魏一役，卿左右各立功勞，未授重賞，今當各除一州，遍給恩榮，免他失望。」光遠代為謝恩，晉主遂選擇光遠親將數人，分授各州刺史。待他出發，卻下了一道詔敕，徙光遠為平盧節度使，進爵東平王。光遠才識中計，惘惘出都，馳赴青州去了。

　　時契丹改元會同，國號大遼。公卿百官，皆仿中國制度，且參用中國人，進趙延壽為樞密使，兼政事令。一面遣人入洛，接歸延壽妻燕國長公主。即興平公主進爵燕國。夫婦同入虜廷，延壽遂一心一意，為遼效力。晉主聞契丹改遼，乃遣使上遼尊號，命宰相馮道為遼太後冊禮使，左僕射劉昫為遼主冊禮使，備著鹵簿儀仗，直抵西樓。遼主大悅，優待二使，厚賞遣歸。晉主事遼甚謹，奉表稱臣，尊遼主為父皇帝，每遼使至，必至別殿拜受詔敕，歲輸金帛三十萬外，吉凶慶弔，歲時贈遺，相續不絕。凡遼太后、元帥、太子、諸王大臣，各有饋遺，稍不如意，即來誚讓，朝廷均引為恥事，獨晉主卑辭厚禮，忍辱含羞。前已鑄成大錯，此時不得不爾。遼主見他誠意，屢止晉主上表稱臣，但令稱兒皇帝，如家人禮。嗣且頒給冊寶，加晉主號為英武明義皇帝。晉主受冊，事遼益恭。遼主既得幽州，改名南京，用唐降將趙思溫為留守。思溫子延照在晉，晉主命為祁州刺史。思溫密令延照代奏，謂虜情終變，願以幽州內附，晉主不許。吐谷渾在雁門北面，本屬中國，自盧龍一帶，讓歸遼有，吐谷渾亦皆遼屬。因苦遼貪虐，仍思歸晉，遂挈千餘帳來奔。遼主因此責晉，晉主忙派兵逐回，才得無事。

　　北方稍得安靜，始思控馭南方。吳越王錢元瓘，楚王馬希范，南平王高從誨，均向晉通好，尚守臣禮。獨閩自王延鈞稱帝後，與中原久絕通問，嗣主繼鵬，改名為昶，晉天福二年，曾遣弟繼恭，入修職貢，且告嗣位。晉主以三鎮方亂，不暇南顧。但禮待繼恭，即日遣還。次年冬季，始命左散騎常侍盧損為冊禮使，封閩主昶為閩王，賜給赭袍，閩主弟繼恭為臨海郡王。

　　使節方發，閩主昶已有所聞，即令進奏官林恩，入白晉相，謂已襲帝號，願辭冊使。晉主不追回盧損，損竟至福州，昶辭疾不見，但令弟繼恭招待，不受冊命。有士人林省鄒，私語盧損道：「我主不事君，不愛親，不恤民，不敬神，不睦鄰，不禮賓，怎能久享國家？我將僧服北逃，他日當相見上國呢！」不為國諱，亦非所宜。損遂辭歸。昶仍不出面，但令繼恭署名奉表，遣禮部員外郎鄭元弼，隨損入貢。晉主召元弼入見，諭令歸國稟明，此後上表，不應再由繼恭出名。元弼唯唯而去，還白閩主。閩主昶置諸不理，但與寵後李春燕，及六宮嬪御，徹夜宴飲，淫媟不休。弒父逆子，獨守家法，也算難得。應二十七回。

　　方士陳守元、譚紫霄，以房術得倖。守元號天師，紫霄號正一先生，兩人受賄入請，言無不從。通文二年建白龍寺，四年作三清殿，統是雕甍畫棟，備極輝煌。白龍寺的緣起，是由譚紫霄等捏稱白龍夜現，乃命建築。三清殿是由天師慫慂，內供寶皇大帝，元始天尊，太上老君像。統用黃金鑄成，約需數千斤。日焚龍腦薰陸諸香，佐以鐃鈸諸樂。每晨禱祝，謂可求大還丹，命巫祝林興住持殿中。一切國政，均由興傳寶皇命，裁決施行。確是搗鬼。興與閩主叔父延武、延望有怨，假托神語，謂二叔將生內變。閩主昶不察虛實，即令興率壯士夜殺二叔，及他五子。判六軍諸衛事建王繼嚴，即昶弟，見二十七回。頗得士心，昶又信林興言，罷他兵柄，令改名繼裕，別命季弟繼鎔掌判六軍，革去諸衛字樣。既而興謀發覺，尚不加誅，只流戍泉州。方士等又上言紫微宮中，恐有災祲，乃徙居長春宮。兩宮俱見二十六七回。淫酗如故。有時且召入諸王，強令飲酒，伺他過失。從弟繼隆，因醉失禮，即命處斬，又屢因醉後動怒，誅戮宗室。

　　左僕射平章事延羲，系昶叔父，佯狂避禍，由昶賞給道士服，放置武夷山中。嗣復召還，幽錮私第。國用不足，專務苛征，甚至果蓏雞豚，無不有賦。因此天怒人怨，眾叛親離。

　　先是昶父在日，曾襲開國遺制，設二衛軍，號為控宸、控鶴二都，昶獨另募壯士二千人為腹心，號為宸衛都，祿賜比二都較厚。或言二都怨望，恐將為亂。昶因欲將他遣出，分隸漳、泉二州，二都相率驚惶。控宸軍使朱文進，控鶴軍使連重遇，又屢為昶所侮弄，陰懷不平。會北宮大火，求賊不得，昶令重遇率內外營兵，掃除灰燼，限日告成。又疑重遇與謀縱火，意欲加誅。內學士陳郯，私告重遇，重遇因夜入值，竟號召二都衛兵，焚毀長春宮，攻逼閩王。且使人就延羲私第，迫出延羲，令從瓦礫中直入，奉為主帥，共呼萬歲。

　　復召外營兵共逐閩主。

　　閩主昶倉皇出走，引著皇后李春燕，及妃妾諸王，奔至宸衛都營中，宸衛都慌忙拒戰。怎奈火勢燎原，不可向邇，那控宸、控鶴二都，又乘勢殺來，令人無從攔阻。彼此亂殺多時，宸衛都一半傷亡，剩得殘兵千餘人，奉閩主昶等逃出北關。行至梧桐嶺，眾稍溃散。忽聞後面喊聲大震，延羲兄子繼業，統兵追來。昶素來善射，引弓射斃多人。俄而追兵雲集，射不勝射，昶投弓語繼業道：「卿為人臣，臣節何在？」繼業道：「君無君德，臣怎得有臣節？況新君系是叔父，舊君乃是兄弟，孰親孰疏，不問可知！」可作昏君棒喝。昶無詞可答，即由繼業麾動兵士，擁與俱還。行至陁莊，用酒灌昶，令他醉臥，用帛搤死。皇后李春燕，及昶諸子，並昶弟繼恭，一並被殺，藁葬蓮花山側。後來冢上生樹，樹生異花，似鴛鴦交頸狀，時人號為鴛鴦樹。可謂一雙同命鳥。

　　繼業返報延羲，延羲遂自稱閩王，易名為曦，改元永隆。訃聞鄰國，反說是宸衛都所弒，假意改葬故主，諡昶為康宗，一面向晉稱藩，遣商人間道上表。晉乃遣使至閩，授曦為檢校太師中書令，福州威武軍節度使，兼封閩國王。曦雖受晉命，一切措施，仍如帝制。天師陳守元等，已為重遇所殺，更命泉州刺史，誅死林興，用太子太傅致仕李真為司空，兼同平章事，閩中粗安。

　　曦因宮闕俱焚，另造新宮居住，冊李真女為皇后。曦性嗜酒，後性亦嗜酒，一雙夫婦，統視杯中物為性命。閩主累世嗜飲，應改稱為酒國。所以終日痛飲，不醉不休。一日在九龍殿宴集群臣，從子繼柔在側，向不能飲，偏曦今概酌巨觥，不得少減。繼柔實飲不下去，伺曦旁顧，傾酒壺中，不意被曦瞧著，怒他違令，竟命推出斬首。群臣相顧駭愕，不知所措，勉強飲了數觥，偷看曦面，亦有醉容，便陸續逃席，退出殿外。只翰林學士周維岳，尚在席中。曦醉眼模糊，顧左右道：「下面坐著，系是何人？」左右答是維岳，曦微笑道：「維岳身子矮小，為何獨能容酒？」左右道：「酒有別腸，不在長大。」曦作色道：「酒果有別腸麼？可捽他下殿，剖腹驗腸。」此語說出，嚇得維岳魂不附身，面無人色。幸虧左右代為解免，向曦稟白道：「陛下如殺維岳，何人侍陛下終飲？」曦乃免殺維岳，叱令退去。維岳忙磕頭謝恩，急趨而出，三腳兩步的逃回私第。

　　泉州刺史餘廷英，嘗矯曦命，掠取良家女，曦聞報大怒，即欲加誅。廷英即進買宴錢十萬緡，曦尚是嫌少，便道：「皇后土貢，奈何沒有！」廷英乃復獻皇后錢十萬，因得赦罪。

　　曦嘗嫁女，全朝士盡獻賀禮，否則加笞。御史劉贊，坐不糾舉，亦將笞責。諫議大夫鄭元弼，入朝面諍，曦叱責道：「卿何如魏鄭公，乃敢來強諫麼？」元弼答道：「陛下似唐太宗，臣亦敢自擬魏征了！」曦乃心喜，釋贊不笞。

　　曦又納金吾使尚保殷女為妃，尚妃生有殊色，甚得寵幸。每當曦酣醉時，妃欲殺即殺，欲宥即宥，朝臣時虞不測。曦弟延政，出任建州刺史，屢上書規兄，曦不但不從，反覆書痛詈，且遣親吏鄴翹，監建州軍。

　　翹與延政議事，屢起齟齬，翹語延政道：「公欲反麼！」延政遽起，欲拔劍斬翹。翹狂奔而出，往投南鎮，依監軍杜漢崇。延政發兵進攻，南鎮兵溃，翹與漢崇俱逃回福州。曦見二人奔歸，乃遣統軍使潘師逵、吳行真等，率兵四萬，往擊延政。兵至建州城下，分紮二營，師逵駐城西，行真駐城南，皆阻水自固，所有城外廬舍，悉數焚毀。鎮日裡煙霧迷蒙。延政登城四顧，未免驚心，亟遣使至吳越乞援。吳越王元瓘，命同平章事仰仁詮，都監使薛萬忠，領兵救建州。兵尚未至，那延政已攻破閩軍，殺退大敵。原來師逵在營，輕率寡謀，被延政探悉情形，先遣將林漢徽等，出兵挑戰，誘至茶山，由城中出軍接應，兩路夾攻，斬首千餘級。越宿復募敢死士千餘人，昏暮渡水，潛劫師逵營，因風縱火，城上鼓噪助威，嚇得師逵腳忙手亂，闖營出奔。湊巧碰著建州都頭陳誨，一槍刺去，墜落馬下，再復一槍，斷送性命。餘眾四溃。待至黎明，整兵再攻行真寨，行真聞潘營盡覆，正想遁走，驀聞鼓聲遙震，亟棄營奔逃。建州兵追殺一陣，約死萬餘人。延政遂分兵進取水平、順昌二城。

　　會值吳越兵至，延政出牛酒犒師，說是閩軍敗去，請他回軍。偏仰仁詮等不肯空回，竟至城西北隅下營，想與建州為難。正是多事。建州已經過兩戰，人馬勞乏，更因分兵出攻，愈覺空虛，不得已想出一策，延入名幕，寫了一封急書，遣人詣閩求救，閩主曦本與延政為敵。得了來書，怎肯遽允，但書中說得異常懇切，引著鬩牆禦侮的大義，前來勸勉，乃令泉州刺史王繼業為行營都統，率兵二萬馳援，並遣輕兵絕吳越糧道。吳越軍食盡欲歸，由延政麾兵出擊，大破吳越軍，俘斬萬計，仁詮等倉皇竄免。這叫做自討苦吃。

　　延政乃遣牙將齎了誓書，女奴捧了香爐，赴閩盟曦。曦與建州牙將，同至太祖審知墓前，歃血與盟，總算是罷戰息爭，再敦睦誼。但宿嫌未泯，總不能貫徹始終。

　　未幾延政添築建州城，周圍二十里，一面向閩王乞請，擬升建州為威武軍，自為節度使。曦以威武軍是福州定名，不應復稱，但稱建州為鎮安軍，授延政節度使，加封富沙王。延政復改鎮安為鎮武，不從曦議。曦因是復忌延政。

　　汀州刺史延喜，系是曦弟，曦疑他與延政通謀，發兵捕歸。又聞延政與繼業書，有勾通意，因即召繼業還閩，賜死郊外。並殺繼業子於泉州，別授繼嚴為刺史。後來復疑及繼嚴，罷歸酖死，專用子亞澄同平章事，掌判六軍諸衛，自稱為大閩皇。已而僭號為帝，授子亞澄為威武節度使，兼中書令，封長樂王。尋且加封閩王。王延政亦自稱兵馬大元帥，與曦失和，再行攻擊，兩下互有勝負。至晉天福八年，也公然稱帝。國號殷，改元天德，偌大一個閩國，生出了兩個皇帝來。彷彿兩頭蛇。小子有詩歎道：

　　鬩牆構釁肇兵爭，寧識君臣與弟兄！

　　分守一隅蝸角似，如何同氣不同情！
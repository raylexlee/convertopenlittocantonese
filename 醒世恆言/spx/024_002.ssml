<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　稠又進轉關車，可以升樓閣，如行平地。車中御女，則自搖動。帝尤喜悅，謂稠曰：「此車何名？」稠曰：「臣任意造成，未有名也，願賜佳名。」帝曰：「卿任其巧意以成車，朕得之，任其意以自樂，可命名任意車也。」帝又令畫工繪畫士女交合之圖數十幅，懸於閣中。其年，上官時自江外得替回，鑄烏銅鑒數十面，其高五尺，而闊三尺，磨以成鏡為屏，環於寢所，詣闕投進。帝以屏納迷樓中，而御女於其傍，纖毫運轉，皆入於鑒中。帝大喜曰：「繪畫得其形像耳，此得人之真容也，勝繪圖萬倍矣。」<break time="100ms" />　　帝日夕沉荒於迷樓，罄竭其力，亦多倦息。又辟地周二百里為西苑，役民力常百萬，內為十六院。聚巧石為山，鑿池為五湖四海，詔天下境內所有鳥獸草木，驛送京師。詔定西苑十六院名：<break time="100ms" />　　景明、迎暉、棲鸞、晨光、明霞、翠華、文安、積珍、影紋、儀鳳、仁智、清修、寶林、和明、綺陰、絳陽。<break time="100ms" />　　每院擇宮中佳麗謹厚有容色美人實之，選帝常幸御者為之首。分派宦者，主出入易市。又鑿五湖，每湖四方十里，東曰翠光湖、南曰迎陽湖、西曰金光湖、北曰潔水湖、中曰廣明湖。湖中積土石為山，構亭殿，屈曲環繞澄泓，皆窮極人間華麗。又鑿北海，周環四十里，中有三山，效蓬萊、方丈、瀛洲，其上皆臺榭迴廊，其下水深數丈。開通五湖北海，通行龍鳳舸。帝多泛東湖，因製湖上曲《望江南》八闋云：<break time="100ms" />　　湖上月，偏照列仙家。水浸寒光鋪枕簟，浪搖晴影走金蛇。偏稱泛靈槎。　光景好，輕彩望中斜。清露冷侵銀兔影，西風吹落桂枝花。開宴思無涯。<break time="100ms" />其二云：<break time="100ms" />　　湖上柳，煙裡不勝催。宿霧洗開明媚眼，東風搖弄好腰肢。煙雨更相宜。　環曲岸，陰覆畫橋低。線拂行人春晚後，絮飛晴雪暖風時。幽意更依依。<break time="100ms" />其三云：<break time="100ms" />　　湖上雪，風急墮還多。輕片有時敲竹戶，素華無韻入澄波。望外玉相磨。　湖水遠，天地色相和。仰面莫思梁苑賦，朝來且聽玉人歌。不醉擬如何？<break time="100ms" />其四云：<break time="100ms" />　　湖上草，碧翠浪通津。修帶不為歌舞緩，濃鋪堪作醉人茵。無意襯香衾。　晴霽後，顏色一般新。遊子不歸生滿地，佳人遠意正青春。留詠卒難伸。<break time="100ms" />其五云：<break time="100ms" />　　湖上花，天水浸靈芽。淺蕊水邊勻玉粉，濃苞天外剪明霞。日在列仙家。　開爛熳，插鬢若相遮，水殿春寒幽冷艷，玉軒晴照暖添華。清賞思何賒。<break time="100ms" />其六云：<break time="100ms" />　　湖上女，精選正輕盈。猶恨乍離金殿侶，相將盡是採蓮人。清唱謾頻頻。　軒內好，嬉戲下龍津。玉管朱弦聞盡夜，踏青鬥草事青春。玉輦從群真。<break time="100ms" />其七云：<break time="100ms" />　　湖上酒，終日助清歡。檀板輕聲銀甲緩，醅浮香米玉蛆寒。醉眼暗相看。　春殿晚，仙艷奉杯盤。湖上風光真可愛，醉鄉天地就中寬。帝主正清安。<break time="100ms" />其八云：<break time="100ms" />　　湖上水，流繞禁園中。斜日暖搖清翠動，落花香暖眾紋紅。蘋末起清風。　閒縱目，魚躍小蓮東。汎汎輕搖蘭棹穩，沉沉寒影上仙宮。遠意更重重。<break time="100ms" />　　帝常遊湖上，多令宮中美人歌唱此曲。<break time="100ms" />　　大業六年，後苑草木鳥獸繁息茂盛：桃蹊柳徑，翠陰交合；金猿青鹿，動輒成群。自大內開為御道，直通西苑，夾道植長松高柳。帝多宿苑中，去來無時。侍御多夾道而宿，帝往往於中夜即幸焉。<break time="100ms" />　　道州貢矮民王義，眉目濃秀，應對敏捷，帝尤愛之。常從帝遊，終不得入宮。曰：「爾非宮中物也。」義乃出，自宮以求進。帝由是愈加憐愛，得出入內寢。義多臥御榻下。帝遊湖海回，多宿十六院。<break time="100ms" />　　一夕，中夜，帝潛入棲鸞院。時夏氣暄煩，院妃慶兒臥於簾下。初月照軒，甚是明朗。慶兒睡中驚魘，若不救者。帝使義呼慶兒。帝自扶起，久方清醒。帝曰：「汝夢中何故而如此？」慶兒曰：「妾夢中如常時，帝握妾臂，遊十六院。至第十院，帝入坐殿上。俄時火發，妾乃奔走，回視帝坐烈焰中，驚呼人救帝，久方睡覺。」帝自強解曰：「夢死得生，火有威烈之勢。吾居其中，得威者也。」後帝幸江都被弒。帝入第十院，居火中，此其應也。<break time="100ms" />　　一夕，帝因觀殿壁上有廣陵圖，帝注目視之，移時，不能舉步。時蕭后在側，謂帝曰：「知他是甚圖畫？何消帝如此掛心？」帝曰：「朕不愛此畫，只為思舊遊之處耳。」於是以左手憑后肩，右手指圖上山水及人煙村落寺宇，歷歷皆如在目前，謂蕭后曰：「朕昔征陳後主時遊此，豈期久有天下，萬機在躬，便不得豁然於懷抱也。」言訖，容色慘然。蕭后奏曰：「帝意在廣陵，何如一幸？」帝聞之，言下恍然。<break time="100ms" />　　即日召群臣，言欲至廣陵，旦夕遊賞。議當泛巨舟，自洛入河，自河達海入淮，至廣陵。群臣皆言：「似此程途，不啻萬里，又孟津水緊，滄海波深，若泛巨舟，事恐不測。」<break time="100ms" />　　時有諫議大夫蕭懷靜，乃皇后弟也，奏曰：「臣聞秦始皇時，金陵有王氣，始皇使人鑿斷砥柱，王氣遂絕。今睢陽有王氣，又陛下喜在東南，欲泛孟津，又慮危險。況大梁西北有故河道，乃是秦將王賁畎水灌大梁之處。乞陛下廣集兵夫，於大梁起首開掘，西自河陰，引孟津水入，東至淮陰，放孟津水出。此間地不過千里，況於睢陽境內經過。一則路達廣陵，二則鑿穿王氣。」
    </voice>
</speak>



    
	
		
			序
			　　緬尋太古之初，真源一味，自然樸略，不同浮華，雖垂不載。至軒轅征蚩尤，而廓清四海；帝舜黜有苗，而綏定萬邦。逮乎三王則弔民伐罪，暴秦則兼並天下。漢高夷凶靜難，光武討叛懲奸；魏武破袁紹，晉武滅苻堅。宇文氏破高歡，普六茹平陳國；太宗擒王、竇，肅宗定安史。故曰：亂者，理之源；失者，得之府。法令施而逆子誅，《春秋》書而賊臣懼。建中四祀，朱泚作亂，居我鳳巢。忠臣義士，身死王事，可得而言者，咸悉載之，使後來英杰貴風義而企慕。乘危伺隙與時浮？沈者，其徒非一。正史備書，故不復贅錄，志懷問鼎者不敢漏網，失簡書。直筆直言，無矯無妄，欲使朱藍各色清濁分流，質而不文，焉敢潤色，恐史筆遺漏，故備闕也。李忠臣三朝名將，忽為叛主之臣；洪經綸累代通儒，乃作趨時之士。其餘源休、蔣鎮之輩，敬忠、日月之徒，蓋屑屑者，何足道哉！每思南史之筆，班馬之作，莫不廢食仰歎，且洪流壤堤猶可塞也，烈火燎原尚可撲也，逆臣賊子難可邇也。睹此妖孽，搖動中原，莫不痛心疾首。是用書之簡素，使好我者慕，惡我者懼。元一代居關右，世業三秦，親睹欃槍，媸妍必記。雖形闕奉親，而內懷其孝；身乖事主，而心荷聖恩。每覽嵇紹、紀信之高義，感千載而仰慕；尋淖齒、王敦之遺蹟，思奮劍而誓心。疾惡之志，不忘寤寐。起自建中四祀孟冬月上旬三日，涇原叛命，終興元元年孟秋月中旬有八日，皇帝再復神都。於中可否，總紀其事也。夫史官之筆，才、識、學也；苟無三端，難以措其手足。元一不敏，敢竊鳳凰之一毛，以效麒麟之千里。獨學而無知，孤陋而寡聞，跡不踐於邱門，文有慚於先哲。輕塵罕增於巨岳，墜露無益於廣川。輒中螢燭之光，將助太陽之照。述而不作，有愧老彭。冀革前非，用警來祀云爾。


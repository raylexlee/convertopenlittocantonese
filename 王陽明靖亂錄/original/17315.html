<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>王陽明靖亂錄 - 第四卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四卷</font></h4>
			　　弘治元年，先生十七歳，歸餘姚，遂往江西就親。所娶諸氏夫人，乃江西布政司參議諸養和公之女也。<br />
　　既成婚。官署中一日信步出行，至許旌陽鐵柱宮，於殿側遇一道者，龐眉皓首，盤膝靜坐。先生叩之曰：「道者何處人？」<br />
　　道者對曰：「蜀人也。因訪道侶至此。」<br />
　　先生問其壽幾何。<br />
　　對曰：「九十六歳矣。」<br />
　　問其姓。<br />
　　對曰：「自幼出外，不知姓名。人見我時時靜坐，呼我曰無為道者。」<br />
　　先生見其精神健旺、聲如洪鐘，疑是得道之人，因叩以養生之術。<br />
　　道者曰：「養生之訣，無過一靜。老子清淨，莊生逍遙，惟清淨而後能逍遙也。」<br />
　　因教先生以導引之法。<br />
　　先生恍然有悟，乃與道者閉目對坐，如一對槁木，不知日之已暮，並寢食俱忘之矣。<br />
　　諸夫人不見先生歸署，言於參議公，使衙役遍索不得。至次日天明，始遇之於鐵柱宮中，隔夜坐處尚未移動也。衙役以參議命促歸，先生呼道者與別。道者曰：「珍重珍重，二十年後，當再見於海上也。」<br />
　　先生回署。<br />
<br />
　　署中蓄紙最富，先生日取學書，紙為之空，書法大進。先生自言：「吾始學書，對摸古帖，止得字形；其後不輕落紙，凝思於心；乆之，始通其法。明道程先生有曰：『吾作字甚敬。非是要字好，只是此學。』夫既不要字好，所學何事？只不要字好一念，亦是不敬。」聞者歎服。<br />
<br />
　　明年己酉，先生十八歳，是冬與諸夫人同歸餘姚。行至廣信府上饒縣，謁道學婁一齋（名諒）語以宋儒格物致知之義，謂：「聖人必學而可至。」<br />
　　先生深以為然，自是奮然有求為聖賢之志。平日好諧謔豪放，此後每每端坐省言曰：「吾過矣！蘧伯玉行年五十，而知四十九之非，何其晚也！」<br />
<br />
　　弘治五年壬子，先生年二十一歳，竹軒翁卒於京師。龍山公奉其喪以歸。<br />
　　是秋，先生初赴郷試場中。夜半巡場者見二巨人，一衣緋，一衣綠，東西相向立，大聲言曰：「三人好做事！」言訖忽不見。<br />
　　及放榜，先生與孫忠烈燧，胡尚書世寧同舉。其後寧王宸濠之變，胡發其奸，孫死其難，先生平其亂。人以為「三人好做事」，此其驗也。<br />
<br />
　　明年癸丑春，會試下第。宰相李西涯、韓東陽，時方為文章主盟，服先生之才，戲呼為來科狀元。<br />
　　丙辰再會試，復被黜落。同寓友人以不第為恥，先生曰：「世情以不得第為恥，吾以不得第動心為恥。」友人服其涵養。<br />
　　時龍山公已在京任，先生遂寓京中。<br />
<br />
　　明年丁巳，先生年二十六歳，邉任報緊急。舉朝倉皇，推擇將才，莫有應者。<br />
　　先生嘆曰：「武舉之設，僅得騎射擊剌之士，而不可以收韜略統馭之才。平時不講將略，欲備倉卒之用，難矣！」<br />
　　於是留情武事，凡兵家祕書莫不精研熟討。每遇賓客宴會，輒聚果核為陣圖，指示開闔進退之方。<br />
　　一夕夢威寧伯，王越解所佩寶劔為贈。既覺，喜曰：「吾當效威寧以斧鉞之任，垂功名於竹帛。吾志遂矣！」<br />
<br />
　　弘治十二年己未，先生中會試第二名，時年二十八歳。廷試二甲，以工部觀政進士，受命往濬縣督造威寧伯墳。<br />
　　先生一路不用肩輿，日惟乘馬。偶因過山馬驚，先生墜地吐血。從人進轎，先生仍用馬。蓋以此自習也。<br />
　　既見威寧子弟，問先大夫用兵之法，其家言之甚悉。先生即以兵法部署造墳之眾，凡在役者更番休息，用力少見功多，工得速完。<br />
　　其家致金帛為謝，先生固辭不受，後乃出一寶劔相贈曰：「此先大夫所佩也。」<br />
　　先生喜其與夢相符，遂受之。<br />
　　復命之日，值星變達虜方犯邉。朝廷下詔求直言，先生上言邉務八策，言極剴切。<br />
<br />
　　明年授官刑部主事，又明年奉命審錄江北。多所平反，民稱不冤。<br />
　　事畢遂，游九華山歷無相化城諸寺，到必經宿。時道者蔡蓬頭踞坐堂中，衣服敞陋，若顛若狂。先生心知其異人也，以客禮致敬，請問神仙可學否。蔡搖首曰：「尚未尚未。」<br />
　　有頃，先生屏去左右，引至後亭再拜，復叩問之。蔡又搖首曰：「尚未尚未。」<br />
　　先生力懇不已。蔡曰：「汝自謂拜揖盡禮，我看你一團官相，甚說神仙。」<br />
　　先生大笑而別。<br />
<br />
　　游至地藏洞，聞山巖之巔，有一老道，不知姓名，坐臥松毛，不餐火食。<br />
　　先生欲訪之，乃懸崖板木而上，直至山巔。老道踡足熟睡，先生坐於其傍，以手撫摩其足。乆之，老道睡方覺，見先生驚曰：「如此危險，安得至此？」<br />
　　先生曰：「欲與長者論道，不敢辭勞也。」<br />
　　因備言佛老之要，漸及於儒，曰：「周濂溪、程明道是儒者兩個好秀才。」又曰：「朱考亭是個講師，只未到最上一乘。」<br />
　　先生喜其談論，盤桓不能舍。<br />
　　次日再往訪之，其人已徙居他處矣。有詩為證：<br />
　　　　路入巖頭別有天，松毛一片自安眠。高談已散人何處，古洞荒涼散冷煙。<br />
<br />
　　弘治十五年，先生至京覆命。京中諸名士俱以古文相尚，立為詩文之社，來約先生。先生歎曰：「吾焉能以有限精神，作此無益之事乎？」<br />
　　遂告病歸餘姚，築室於四明山之陽明洞，洞在四明山之陽，故曰陽明。山高一萬八千丈，週二百一十里，道經第九洞天也，為峰二百八十有二。其中峰曰芙蓉峰，有漢隷刻石於上曰四明山心；其右有石牕四面，玲瓏如戶牖，通日月星辰之光。先生愛其景致，隱居於此。因自號曰陽明。<br />
　　思鐵柱宮道者之言，乃行神仙導引之術。月餘覺陽神自能出入，未來之事便能前知。<br />
　　一日靜坐謂童子曰：「有四位相公來此相訪，汝可往五雲門迎之。」<br />
　　童子方出五雲門，果遇王思輿等四人，乃先生之友也。童子述先生遣迎之意。<br />
　　四人見先生問曰：「子何以預知吾等之至？」<br />
　　先生笑曰：「只是心清。」<br />
　　四人大驚異。<br />
　　述於朋輩，朋輩惑之。往往有人來叩先生以吉凶之事，先生言多奇中，忽然悟曰：「此欺弄精神，非正覺也！」遂絕口不言。<br />
　　思脫離塵網，超然為出世之事。惟祖母岑太夫人與父龍山公在念，不能忘情，輾轉躊躇，忽又悟曰：「此孝弟一念，生於孩提。此念若可去，斷滅種性矣！此吾儒所以闢二氏。」<br />
　　乃復思三教之中，惟儒為至正，復翻然有用世之志。<br />
<br />
　　明年遷寓於錢塘之西湖。怎見得西湖景致好處，有四時望江南詞為證：<br />
　　　　西湖景，春日最宜晴。花底管弦公子宴，水邉綺羅麗人行，十里按歌聲。<br />
　　　　西湖景，夏日正堪游。金勒馬嘶垂柳岸，紅妝人泛採蓮舟，驚起水中鷗。<br />
　　　　西湖景，秋日更宜觀。桂子岡巒金谷富，芙蓉洲渚絲雲間，爽氣滿前山。<br />
　　　　西湖景，冬日轉清奇。賞雪樓臺評酒價，觀梅園圃訂春期，共醉太平時。<br />
　　又有林和靖先生詠西湖詩一首：　<br />
　　　　混元神巧本無形，幻出西湖作畫屏。春水淨於僧眼碧，晚山濃似佛頭青。欒櫨粉堵搖魚影，蘭社煙叢閣鷺翎。往往鳴榔與橫笛，斜風細雨不須聽。<br />
　　那西湖，又有十景。那十景：<br />
　　　　蘇堤春曉，平湖秋月，麴院風荷，段橋殘雪，雷峰夕炤，南屏晚鐘，雨峰出雲，三潭印月，柳浪聞鶯，花港觀魚。<br />
　　先生寓居西湖，非關貪玩景致。那杭州乃呉越王錢氏及故宋建都之地，名山勝水，古剎幽居，多有異人棲止。先生遍處遊覽，冀有所遇。<br />
　　一日往虎跑泉遊玩，聞有禪僧坐關三年，終日閉目靜坐，不發一語，不視一物。<br />
　　先生往訪，以禪機喝之曰：「這和尚終日口巴巴說甚麼？終日眼睜睜看甚麼？」<br />
　　其僧驚起作禮，謂先生曰：「小僧不言不視已三年於茲。檀越卻道口巴巴說甚麼，眼睜睜看甚麼。此何說也？」<br />
　　先生曰：「汝何處人？離家幾年了？」<br />
　　僧答曰：「某河南人，離家十餘年矣。」<br />
　　先生曰：「汝家中親族還有何人？」<br />
　　僧答曰：「止有一老母，未知存亡。」<br />
　　先生曰：「還起念否？」<br />
　　僧答曰：「不能不起念也。」<br />
　　先生曰：「汝既不能不起念，雖終日不言，心中已自說著。終日不視，心中自看著了。」<br />
　　僧猛省，合掌曰：「檀越妙論，更望開示。」<br />
　　先生曰：「父母天性，豈能斷滅。你不能不起念，便是真性發現。雖終日呆坐，徒亂心曲。俗語云：爹娘便是靈山佛，不敬爹娘，敬甚人？」<br />
　　言未畢，僧不覺大哭起來曰：「檀越說得極是！僧明早便歸家省吾老母。」<br />
　　次日先生再往訪之，寺僧曰：「已五鼓負擔還郷矣。」<br />
　　先生曰：「人性本善，於此僧可驗也。」<br />
　　於是益潛心聖賢之學。<br />
　　讀朱考亭語錄反覆玩味。又讀其《上宋光宗疏》有曰：「居敬持志，為讀書之本。循序致精，為讀書之法。」掩卷歎曰：「循序致精漸漬洽浹，使物理與吾心混合無間，方是聖賢得手處。」<br />
　　於是從事於格物致知，每舉一事，旁喻曲曉，必窮究其歸，至於盡處。<br />
<br />
　　弘治十七年甲子，山東巡按御史陸偁，重先生之名，遺使致聘，迎主本省郷試。先生應聘而往，得穆孔暉為解元，後為名臣。是省全錄，皆出先生之手。<br />
　　其年九月改兵部武選司主事，先生往京都赴任。謂學者溺於詞章記誦之末，不知身心之學為何等，於是首倡講學之事，聞者興起，於是從學者眾。先生儼然以師道自任，同輩多有議其好名者，惟翰林學士湛甘泉（諱若水）深契之，一見定交，終日相與談論，號為莫逆。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>王陽明靖亂錄 - 第六卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六卷</font></h4>
			　　正德十年。先生念祖母岑太夫人年九十有六，思一修覲，乃上疏請告，不允。<br />
　　時汀漳各郡皆有巨冦。兵部尚書王瓊特舉先生之才，陞都察院右僉都御史，巡撫南贛、汀漳等處。先生因得歸省岑太夫人及龍山公。<br />
　　正德十二年正月，赴任南贛，道經吉安府萬安縣，適遇流賊數百，肆刼商舟。舟人驚懼，欲迴舟避之，不敢復進。先生不許，乃集數十舟，聯絡為陣勢，揚旗嗚鼓，若將進戰者。賊見軍門旗號，知是撫院，大驚，皆羅拜於岸上，號呼曰：「某等飢荒流民，求爺賑濟活命。」<br />
　　先生命將船從容泊岸，使中軍官傳令諭之曰：「巡撫老爺知汝等迫於飢寒，一到贛後，差官撫插。宜散歸候賑，若更聚刼郷村，王法不宥！」<br />
　　賊俱解散。<br />
　　既抵贛，即行牌所屬，分別賑濟，招撫流民。置二匣於臺前，榜曰：「求通民情，願聞己過。」<br />
　　因漳賊詹師富、溫火燒等連年寇盜，其勢方熾，移文湖廣、福建、廣東三省，剋期進勦。<br />
　　贛民多受賊賄為之耳目，官府舉動，賊已先覺。先生訪知軍門有一老隷奸狡尤甚，忽召入臥室，謂之曰：「有人告爾通賊，你罪在必死；若能改過，悉列通賊諸奸民告我，我當赦汝之命。」老隷叩頭悉吐其實，備開奸民姓名。先生俱密拿正法。<br />
　　又嚴行十家牌法。其法十家共一牌，開列各戶籍貫姓名年貌行業。日輪一家，沿門詰察，遇面生可疑之人，即時報官，如或隱匿，十家連坐。所屬地方，一體遵行。<br />
　　又以向來遠調狼達上軍，動經歳年，糜費鉅萬，驕橫難制，有損無益。乃使各省兵備官，令府州縣挑選本地真正驍勇，每縣多者十人，少者七八人。大約江西、福建二省，各以五六百名為率，廣東、湖廣二省，以四五百名為率，其間有魁傑出群、通曉韜略者，署為將領。所募驍勇，隨各兵備官屯箚訓練，無事撥守城隘，有事應變出奇。<br />
　　到任十餘日，調度略畢，即議進兵。<br />
　　兵次長富村，遇賊大戰，斬獲頗多。賊奔至象湖山拒守，我兵追至地名蓮花石，與賊對壘。會指揮覃桓率廣東兵到，與賊戰，小勝遂進前合圍。賊見勢急，潰圍而出。覃桓馬蹷，為賊所殺，縣丞紀用亦同時被害。<br />
　　諸將氣沮，謂：「賊未可平，請調狼兵，俟秋再舉。」<br />
　　先生陽聽其說，進屯汀州府上杭縣，宣言：「大犒三軍，暫且退師蓄銳，俟狼兵齊集征進。」密遣義官曾崇秀覘賊虛實，回言賊還據象湖，只等官軍一退，復出刼掠。先生乃責各軍以失律之罪，使盡力自效。<br />
　　分兵為二路，俱於二月廿九日晦日，出其不意，銜枚並進，直搗象湖奪其隘口。眾賊失險，復據上層，峻壁四面，滾木礧石，以死拒戰。先生親督兵士奮勇攻之，自辰至午，呼聲震地。三省奇兵從間道攀崖附木，四面蟻集，賊驚潰奔走，官軍乘勝追勦，賊兵大敗。<br />
　　先生乃分遣福建僉事胡璉、參政陳策副使唐澤等率本省兵攻長富村，廣東僉事顧應祥、都指揮楊懋等率本省兵攻水竹、大重坑。先生自提江西兵，往來接應。不一月，福建兵攻破長富村巢穴三十餘處，廣東兵攻破水竹、大重坑巢穴一十三處。斬首從賊詹師富、溫火燒等七千餘名，俘獲賊屬及輜重無算。<br />
　　漳南數十年之寇至是悉平。以二月出師，四月班師，成功未有如此之速者。<br />
<br />
　　先生駐軍上杭。乆旱不雨，師至之日，一雨三日，百姓歌舞於道。先生因名行臺之堂曰時雨堂，取王師若時雨之義也。<br />
　　先生謂：「習戰之方，莫要於行伍。治眾之法，莫先於分數。<br />
　　「每每調集各兵，二十五人編為一伍，伍有小甲。五十人為一隊，隊有總甲。二百人為一哨，置哨長一人，協哨二人。四百人為一營，置營官一人，參謀二人。一千二百人為一陣，陣有偏將。二千四百人為一軍，軍有副將。偏將無定員，臨事而設。小甲選於各伍中，總甲又選於小甲中，哨長選於千百戶義官中。<br />
　　「副將得以罰偏將，偏將得以罰營官，營官得以罰哨長，哨長得以罰總甲，總甲得以罰小甲，小甲得以罰伍兵。務使上下相維，如身臂使指，自然舉動齊一，治眾如寡。<br />
　　「編選既定。每伍給一牌，備列同伍姓名，謂之伍符。每隊各置兩牌，編立字號，一付總甲，一藏本院，謂之隊符。每哨各置兩牌，編立字號，一付哨長，一藏本院，謂之哨符。每營各置兩牌，編立字號，一付營官，一藏本院，謂之營符。凡遇征調發符比號而行，以防奸偽。」<br />
　　又疏請申明賞罰：「兵士臨陣退縮者，領兵官即軍前斬首。領兵官不用命者，總兵官即軍前斬首。其有擒斬功次，不論尊卑，一體陞賞。生擒賊徒，勘明決不待時。<br />
　　「夫盜賊之日滋，繇招撫之太濫。招撫之太濫，繇兵力之不足。兵力之不足，繇賞罰之不行。乞假臣等，以令旗令牌，使得便宜行事。」<br />
　　又議割南靖漳浦之地，建立縣治於大洋陂；又添立巡簡司，協同鎮壓。<br />
　　兵部王瓊以先生之言為然，覆奏俱依擬，賜縣名曰清平，改巡撫為提督軍務，給旗牌假便宜，仍論平漳寇功，加俸一級。先生益得發舒其志。<br />
<br />
　　再說南贛西接湖廣桂陽，有桶岡、橫水諸賊巢；東接廣東龍川，有浰頭諸賊巢。橫水賊首謝志珊、桶岡賊首藍天鳳、浰頭賊首池仲容，俱僭號稱王，偽署官職，擁眾據險，出入無常。屢調狼兵進討，不能取勝。謝志珊自號征南王，聞督府方討漳寇，乃入修戰具，並造呂公車若干，欲乘隙先破南康，乘虛入廣。<br />
　　時湖廣巡撫都御史陳金，疏請三省之師夾攻桶岡。先生曰：「桶岡、橫水、左溪諸賊荼毒三省，其患雖同，而事勢各異。論湖廣則桶岡為腹心之疾，論江西則橫水為腹心之疾。今不去江西腹心之疾，而欲與湖廣夾攻桶岡，失緩急之宜矣。湖廣剋期以十一月朔日會集，今尚在十月。橫水賊聞湖廣合勦之信，必謂我先攻桶岡；又見我兵未集，師期尚遠，心不準備。若出其不意，進兵疾擊，可以得志。已破橫水，移兵桶岡，此破竹之勢也。」<br />
　　先生恐征橫水時，浰頭賊乘機擾亂，乃為告諭一通，具述利害。遣報效生員黃表、義民周祥等，招撫池仲容等，勸之立功自贖，且各賜銀布，以安其心。一時賊黨見諭詞誠懇，莫不感動。酋長黃金巢、劉遜、劉粗眉、溫仲秀等，隨黃表等各引部下出投，情願殺賊立功。先生用好言撫慰，選其精壯五百人為兵，隨軍征進，餘老弱散遣之。先生已定出師之期，預先分定哨道密授方略。<br />
　　那幾處哨道：<br />
　　一，江西都司都指揮許清率兵一千，自南康縣所溪入，攻白藍，與本院會於橫水；<br />
　　一，贛州府知府邢珣率兵一千，自上猶縣石人坑入，協攻白藍，會於橫水；<br />
　　一，南贛守備郟文率兵一千，自大廋縣義安入，合攻左溪，會於橫水；<br />
　　一，汀州府知府唐淳率兵一千，自大廋縣聶都入，合攻左溪，會於橫水；<br />
　　一，南安府知府季斆率兵一千，自大廋縣穩下入，合攻左溪，會於橫水；<br />
　　一，南康縣縣丞舒富率兵一千，自上猶縣金坑入，徑攻左溪，會於橫水；<br />
　　一，贛州衛指揮余恩率兵一千，自上猶縣獨孤嶺入，徑攻左溪，會於橫水；<br />
　　一，寧都縣知縣王天與率兵一千，自上猶縣官隘員坑入，進屯橫水；<br />
　　一，吉安府知府伍文定率兵一千，搜勦稽蕪等處賊巢，進屯橫水；<br />
　　一，廣東潮州府程郷縣知縣張戩率兵一千，搜勦黃雀坳等賊巢，進屯橫水。<br />
　　分撥十路軍馬，限定十月初七日各哨齊發。又撥兵備副使楊璋、分守參議黃宏，監督各營官兵，往來給餉。<br />
　　先生暗諭本院標下將領，同時進發。號令雖出，衙門中寂然無聞。<br />
　　先生在贛院，左有旁門，通射圃。暇即與諸生講學其中，或習射，每至夜分而散，次早則諸生入院揖謝，以此為常。出兵之前一日，與諸生夜坐談論，諸生以先生坐乆，請休息。先生乃回院。<br />
　　及明旦諸生集於院門，欲進謝。守門者辭曰：「公進院未幾，即領兵出城去，不知何往，度此際可行二十餘里矣。」<br />
　　其神機不測如此。<br />
　　先生於十月初九日兵至南康。有人出首義官李正巌、醫官劉福泰，素與賊通者。先生召二人至，以首狀示之，二人力辯無有。先生曰：「即有之姑釋汝罪，乃皆留於幕下，戴罪立功。」<br />
　　景晚李正嚴、劉福泰，稟有機密事求見。先生召入，密叩之。二人齊聲稟稱：「欲攻桶岡必經繇十八面地方，此乃第一險要去處，亂山環拱，嶺峻道狹，從來官軍不能入。今有木工張保乆在蠻中，凡建立柵寨皆出其手。要知地利，非得此人不可。」<br />
　　先生問：「張保何在？」<br />
　　二人曰：「某等，蒙老爺不殺之恩，誓欲報效。天幸遇著張保，已拘留在轅門之外，未奉呼喚，不敢擅自引入。」<br />
　　先生即令二人出外，同張保入見。務要隱密，不得聲張其事。<br />
　　當下李、劉二人引張保直至後堂叩頭。先生曰：「聞蠻賊建立柵寨，皆出汝手，汝罪當死。」<br />
　　張保連連叩頭答曰：「小人手藝為活，誤入賊穴，一時貪生伯死，受其驅使，實非得已。」<br />
　　先生曰：「我且不計較汝。但彼立寨之處，必然選擇險要。汝在彼中，亦必備知，可細細開明左右前後大小出入之道。賊破之日，一例敘功。」<br />
　　張保欣然，遂請求筆硯。先生吩咐李、劉二人監押，教他安坐開寫，自己退回臥房，使親隨門子以酒食勞之。<br />
　　張保感激，即備細開出：某賊寨在某山，某處是進路，某處是退路，某處山頭與某寨相對，路平路險，如何上山，如何下山。恰像寫賣山文契的，四趾分明，滴水不漏。<br />
　　門子稟道：「木工開寫已完。」先生復召見，親自收取看了一遍。再把好言撫慰，即留三人於內堂廂房安歇，次早皆授義官名色。<br />
　　初十日兵進至南坪地方。使李正巌、劉福泰引著間諜，四路分探回報。眾賊不虞官兵猝至，各巢皆鳴鑼聚眾，往來呼噪，為分頭禦敵之計，勢甚張皇。各險隘皆設有滾木礧石，已做準備。先生乃乘夜疾進。<br />
　　十一日離賊巢三十里下寨，使人伐木立柵開塹設堠，示以乆屯之形。使報效聽選官雷濟、義民蕭廋，分率郷兵及樵豎善登山者四百人，各給旗一面、齎銃砲、鉤鎌、鎗；使繇間道，攀崖懸壁而上，分伏各山頂高處，預堆積茅草；約定次日官軍進攻各山頭，將旗豎立，舉砲燃火相應。<br />
　　十二日官軍至十八面隘。賊方據險迎敵，忽聞遠近山頂砲聲如雷，煙焰四起。官軍呼噪奮勇，砲箭齊發。賊驚皇失措，以為巢穴已破，遂棄險奔潰。<br />
　　先生預遣千戶陳偉、高睿分率壯士數十懸崖而上，奪其險隘，盡發其木石。官軍乘勝急進，呼聲震天。指揮謝昶、馮廷瑞，繇間道先入放火焚賊巢。賊退無所據，乃大敗，四散奔走。遂連破長龍、十八面隘等七巢。<br />
　　賊首謝志珊與蕭貴模計議，謂：「橫水居眾險之中，可倚以自固。」及聞官軍四進，倉卒分眾阨險出禦。見橫水煙燄障天，銃砲之聲，搖撼山谷，心膽愈裂，棄險而逃。<br />
　　時各哨官兵陸續俱到。邢珣兵破磨刀坑等三巢，王天與破樟木坑等二巢，許清破雞湖等三巢，俱至橫水來會。唐淳破羊牯腦等三巢，並破左溪大巢，郟文破獅寨等三巢，余恩破長流坑等三巢，舒富破箬坑等三巢，季斆破上西峰等三巢，俱至左溪。守巡各官亦隨後而至。<br />
　　是日斬大賊鍾明貴、陳曰能等數人，從賊首級千餘，其自相蹂踐墮崖填谷而死者，不計其數。<br />
　　賊於入路皆刊崖倒樹，設阱埋簽。官軍晝夜涉深澗，蹈叢棘，遇險絕，則掛繩於崖樹魚貫而上，猿擘而下，往往失墮深谷，不死為幸。各兵至橫水左溪者，皆疲困不能驅逐。<br />
　　會日暮，傳令收兵屯箚。至次日大霧咫尺不辯，先生令各營，休兵享士，使嚮導數十，分探潰賊何在並未破巢穴動靜。<br />
　　連日霧雨至十五日，尚濛濛不開。各嚮導回報，言諸賊預於各山絕險崖壁立寨為退保計，亦有並聚於未破各巢者。諸將皆曰：「會勦桶岡期在十一月朔，日已迫矣，奈何？」<br />
　　先生曰：「此去桶岡，尚百餘里，山路絕險，三日方達。若此處之賊未能掃盡而移兵桶岡，瞻前顧後，備多力分，非計之得也。」<br />
　　適搜山者擒一賊至。問之，乃是桶岡賊遣至橫水探信者，姓鍾名景。先生曰：「吾兵所向皆克，滅桶岡只待旦夕。汝若肯留吾麾下效用，當赦汝罪。」<br />
　　鍾景叩頭願降。先生因叩桶岡地利，鍾景言之甚詳，兼能識橫水各巢路道。先生遂解其縛，賜以酒食，留於帳下。於是傳令各營，皆分兵為奇正二哨，一攻其前，一襲其後，冒霧疾趨。<br />
　　十六日邢珣攻破旱坑等二巢，季斆同郟文攻破穩下等二巢。十七日唐淳攻絲破茅壩巢。十八日許清攻破朱雀坑等四巢。十九日余恩攻破梅坑等二巢。二十日邢珣又破白封龍等二巢，王天與破黃泥坑。二十二日舒富破白水洞巢，是日伍文定、張戩兵亦至。二十四日伍文定破寨下巢，張戩破杞州坑巢。二十五日張戩又破朱坑巢，伍文定破楊家山巢。二十六日季斆又破季坑巢，許清又破川坳巢。二十七日郟文又攻破長河洞巢，俘斬無數。<br />
　　謝志珊謀遁桶岡，被邢珣活捉解來。<br />
　　先生奉新奏准事例，即命於轅門梟首。臨刑，先生問曰：「汝一介小民，何得聚眾如此之多？」<br />
　　志珊曰：「此事亦非容易。某平日見世上有好漢，決不肯輕易放過，必多方鈎致，與為相識，或縱其飲、或周其乏。待其感德，然後吐實告之，無不樂從矣。負千觔氣力者五十餘人，今俱被殺，束手就縛，乃明天子之洪福也。又何尤哉？」<br />
　　因瞑目受刑。<br />
　　先生他日述此事於門人曰：「吾儒一生求朋友之益，亦當如此。」<br />
　　後人論此語：「不但學者求朋友當如此，雖吏部尚書為天下求才，亦當如此。」有詩四句云：<br />
　　　　同志相求志自同，豈容當面失英雄。秉銓誰是憐才者，不及當年盜賊公。<br />
　　攷陸天池史餘上說，先生微服與木工同入賊寨，自稱工師，兼通地理。賊喜其辯說，禮為上客。先生周行其穴，密籍其險要可藏之處，紿賊以五百人隨出，約伏官軍營側，剋期出兵為應。賊從其計。先生至軍中，悉配其人於四郊，各不相通。自選精卒千人詐降，密攜火器埋之賊境又辭歸。至期率兵數萬而進，賊啟關出迎，洞中火礮大發，精卒從夾擊，賊惶惑不能支遂大敗。平賊後取五百人者，剜其目睛而全其命。<br />
　　今按先生年譜，自起兵至平賊纔二十日耳，如疾雷迅霆，安得有許多曲折。且自稱工師，往來誘敵，曠日持乆，亦非萬全之策。此乃小說家傳言之妄，當以年譜為據。<br />
　　再說是日誅了謝志珊。諸將遂請乘勝進攻桶岡，先生詢訪鍾景等已知地勢之詳，謂諸將曰：「桶岡天險四寨，其出入之路，惟鎖匙龍、葫蘆洞、茶坑、十八磊、新池五處。然皆架棧梯壑，一人守之，千人難過，止有上章一路稍平，非半月不可達，奔馳之際彼已知備矣。莫若移屯近地，休兵養威，諭以禍福。彼見吾兵累勝，必懼而請服。如其遲疑，當進而襲之。」<br />
　　乃遣戴罪義官李正巌、醫官劉福泰並降賊鍾景，於二十八夜往桶岡，招安藍天鳳等，如果願降，待以不死。期定於十一月初一日上午，至鎖匙龍送款。<br />
<br />
　　話分兩頭。卻說浰頭賊首池仲容綽號池大髩，原是龍川縣大戶出身，因被仇家告害，官府不明，一時氣憤，與其弟仲寧、仲安聚起家丁莊戶，殺了仇家一十一口，遂招集亡命，占住三浰落草。屢敗官軍，漸漸勢大，自號金龍霸王，偽造符印，以兵力脅遠近居民，壯者收為部下，富者借貸銀米，稍有違抗，焚殺無遺。<br />
　　龍川大姓盧珂、鄭志高、陳英三人頗有本事，各聚眾千餘，保守郷村。仲容欲招至入夥，盧珂等不從，互相仇殺。<br />
　　先生檄嶺東兵備道，先招盧珂等三家。三家遂奉約束，願出力勦賊，遂留本村，與龍川縣協同備禦。仲容深恨之。<br />
　　及黃金巢等出降，眾賊俱有納款之意。惟池仲容不肯，謂眾賊曰：「我等作賊，已非一年。官府來招，亦非一次，其言未足憑信。且待黃金巢等到官後果無他說，我等遣人出投，亦未為晚。」<br />
　　及聞十月十二日官兵已破橫水，仲容始有懼色。適先生又使黃金巢等作書往招，仲容乃謂其黨高飛甲曰：「官軍既破橫水，必乘勝直搗桶岡，次即及浰頭矣，奈何？」<br />
　　高飛甲曰：「前督撫曾遣人來招安，且聞黃金巢等已蒙署官錄用，不若亦遣一人出投。一則緩其來攻，二則窺覻虛實。若官軍勢果強盛，招安果係實情，又作計較，不然留仲安在彼處亦好潛為內應。一面撥人守險，多備木石，以防掩襲。」<br />
　　仲容以為然。乃遣其弟仲安，率老弱二百餘人，往至橫水投降，情願隨眾立功。<br />
　　時橫水賊已全平矣。先生謂曰：「汝既是真心納降，本院即日加兵桶岡。汝可引本部兵往上新地屯劄，如桶岡賊奔逸，到彼用心截殺，將首級來獻，便算你功。」<br />
　　那上新、中新、下新三巢，是桶岡西路，去浰頭甚遠。先生故意調開使其難歸，外示委用以安其心。此是先生妙計。<br />
<br />
　　再說李正巌等至桶岡，先述督撫兵威，後述招撫之期。藍天鳳大喜，情願就撫，方召其黨商議此事。橫水賊蕭貴模逃入桶岡，來見天鳳曰：「征南王不知守險，使官軍潛入內地，是以潰敗。若加意隄防，雖有百萬之眾，豈能飛入？今鎖匙龍各隘，地皆絕險，其所收橫水餘兵，尚有千餘，足可助桶岡為守。奈何自就死地，如豬羊入屠人之手乎？」<br />
　　天鳳意不能決，乃令各寨頭目俱至鎖匙龍聚議。<br />
　　先生遣縣丞舒富率數百人，逼鎖匙龍下寨，連連遣使催取天鳳等款狀。一面密使邢珣兵入茶坑，伍文定兵入西山界，唐淳兵入十八磊，張戩兵入葫蘆洞，立限三十日，乘夜各至分地。<br />
　　是夜大雨不得進。初一日早，雨猶未止，各軍冒雨而入。天鳳見屢使催款，正在商量，又見大雨，料難進兵，防備就懈弛了。忽聞四路兵已大進，驚曰：「王公用兵真如神矣！」<br />
　　急收拾兵眾千人，據內隘絕壁，隔水為陣，以拒官軍。<br />
　　邢珣率兵渡水前擊，張戩之兵衝其右，伍文定又自戩兵之右，懸崖而下，遶賊傍合攻。賊不能支，且戰且卻，及午雨止。各兵奮擊，賊大敗。<br />
　　王天與、舒富兩路兵，聞官軍已入前山，亦從鎖匙龍並登，各軍乘勝奮擊。賊悉望十八磊奔逃，正遇唐淳之兵嚴陣以待，又大戰一場，會日暮暫息。賊猶扼險相持。<br />
　　次早諸軍復合勢勦殺，賊遂大敗，凡破十三巢，擒斬無數。初五日至十三日，陸續又破上新、中新、下新等十巢，斬蕭貴模於陣。藍天鳳率敗兵欲於桶岡後山，乘飛梯直入范陽大山，卻先被官軍把守，前後困圍，計無復之，乃投崖而死，梟其首以獻。巌谷谿壑之間，僵屍填滿。於是桶岡之賊略盡。<br />
　　據先生報二處捷數目：<br />
　　搗過巢穴共八十四處；<br />
　　擒斬大賊首謝志珊、藍天鳳等八十六名顆；<br />
　　從賊首級三千一百六十八名顆；<br />
　　俘獲賊屬二千三百三十六名口；<br />
　　奪回被虜男婦八十三名口，<br />
　　牛馬驢一百八隻；<br />
　　贓杖二千一百三十一件；<br />
　　金銀一百一十三兩八錢一分。<br />
　　時湖廣軍門已遣參將史春統兵前來會勦，行至彬州，接得先生鈞牌，知會桶岡賊巢俱已蕩平，不必復勞遠涉。史春大驚曰：「向議三省合勦打帳一年，尚恐未能盡殄。今王督院之兵，朝去夕平，如掃秋葉。真天人也！」<br />
　　先生奏凱班師。百姓扶老攜幼，手香羅拜言：「今日方得安枕而臥。」<br />
　　所經州縣關隘，各立生祠。遠郷之民肖像於家堂供養，歳時尸祝。<br />
　　先生謂橫水、桶岡各賊寨，散在大猶、廋嶺之間，地方窵遠，號令不及。議割三縣之地，建立縣治，及增添三處巡司，設關保障。疏上悉依議，賜縣名曰宗義，附江西南安府，賜敕獎諭。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>王陽明靖亂錄 - 第三卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三卷</font></h4>
			　　次年壬寅，公在京師，迎養其父竹軒翁，翁因攜先生同往。過金山寺，竹軒公與客酣飲，擬作詩未成。先生在旁索筆，竹軒翁曰：「孺子亦能賦耶？」<br />
　　先生即書四句云：<br />
　　　　金山一點大如拳，打破維揚水底天。醉倚妙高樓上月，玉簫吹徹洞龍眠。<br />
　　坐客驚異，咸為起敬。<br />
　　少頃，遊蔽月山房，竹軒公曰：「孺子還能作一詩否？」<br />
　　先生應聲吟曰：「山近月遠覺月小，便道此山大於月。若人有眼大如天，還見山小月更闊。」<br />
　　坐客謂竹軒翁曰：「令孫聲口，俱不落凡，想他日定當以文章名天下。」<br />
　　先生曰：「文章小事，何足成名？」<br />
　　眾益異之。<br />
<br />
　　十二歳，在京師就塾師，不肯專心誦讀。<br />
　　每潛出與群兒戲，製大小旗幟，付群兒持立四面，自己為大將居中調度，左旋右轉，略如戰陣之勢。龍山公出見之，怒曰：「吾家世以讀書顯，安用是為？」<br />
　　先生曰：「讀書有何用處？」<br />
　　龍山公曰：「讀書則為大官。如汝父中狀元，皆讀書力也。」<br />
　　先生曰：「父中狀元，子孫世代還是狀元否？」<br />
　　龍山公曰：「止我一世耳。汝若要中狀元，還是去勤讀。」<br />
　　先生笑曰：「只一代雖狀元，不為希罕。」<br />
　　父益怒撲責之。<br />
<br />
　　先生又嘗問塾師曰：「天下何事為第一等人？」<br />
　　塾師曰：「嵬科高第，顯親揚名如尊公，乃第一等人也。」<br />
　　先生吟曰：「嵬科高第時時有，豈是人間第一流？」<br />
　　塾師曰：「據孺子之見，以何事為第一？」<br />
　　先生曰：「惟為聖賢方是第一！」<br />
　　龍山公聞之，笑曰：「孺子之志何其奢也。」<br />
<br />
　　先生一日出遊市上，見賣雀兒者，欲得之。賣雀者不肯與，先生與之爭。<br />
　　有相士號麻衣神相，一見先生，驚曰：「此子他日大貴，當建非常功名！」乃自出錢，買雀以贈先生。因以手撫其面曰：「孺子記吾言：鬚拂領，其時入聖境；鬚至上丹臺，其時結聖胎；鬚至下丹田，其時聖果圓。」又囑曰：「孺子當讀書自愛，吾所言將來以有應驗。」言訖遂去。<br />
　　先生感其言，自此潛心誦讀，學問日進。<br />
<br />
　　十三歳，母夫人鄭氏卒，先生居喪，哭泣甚哀。父有所寵小夫人，待先生不以禮。<br />
　　先生遊於街市，見有縛鴞鳥一隻求售者。先生出錢買之，復懷銀五錢贈一巫嫗，授以口語：見庶母如此恁般。<br />
　　先生歸，將鴞鳥潛匿於庶母牀被中。母發被，鴞衝出遶屋而飛，口作怪聲。小夫人大懼，開窗逐之，良乆方去。俗忌野鳥入室，況鴞乃惡聲之鳥，見者以為不祥，又伏於被中，曲房深戶重帷錦衾，何自而入？豈不是大怪極異之事？<br />
　　先生聞房中驚詫之聲，佯為不知，入問其故。小夫人述言有此怪異，先生曰：「何不召巫者詢之？」<br />
　　小夫人使人召巫嫗。<br />
　　巫嫗入門便言：「家有怪氣。」<br />
　　既見小夫人，又言：「夫人氣色不佳，當有大災害至矣！」<br />
　　小夫人告以發被得鴞鳥之異，巫嫗曰：「老婦當問諸家神。」<br />
　　即具香燭，命小夫人下拜，索錢楮焚訖。嫗即謬托鄭夫人附體，言曰：「汝待我兒無禮，吾訴天曹，將取汝命，適怪鳥即我所化也。」<br />
　　小夫人信以為真，跪拜無數，伏罪悔過言：「此後再不敢。」<br />
　　良乆，媼蘇曰：「適見先夫人意色甚怒，將托怪鳥啄爾生魂。幸夫人許以改過，方纔升屋簷而去。」<br />
　　小夫人自此待先生加意有禮。<br />
　　先生尚童年，其權術已不測如此矣。<br />
<br />
　　先生十四歳，習學弓馬，留心兵法，多讀韜鈐之書。嘗曰：「儒者患不知兵。仲尼有文事，必有武備。區區章句之儒，平時叨竊富貴，以詞章粉飾太平，臨事遇變，束手無策，此通儒之所羞也。」<br />
　　十五歳，從父執（父輩謂之父執），遊居庸三關，慨然有經略四方之志。<br />
　　一日夢謁伏波將軍廟（漢馬援封伏波將軍），賦詩曰：「卷甲歸來馬伏波，早年兵法鬢毛皤。雲埋銅柱雷轟折，六字題文尚不磨。」<br />
　　其時地方水旱，盜賊乘機作亂。畿內有石英、王勇，陜西有石和尚、劉千斤，屢屢攻破城池，劫掠府庫。官軍不能收捕。先生言於龍山公：「欲以諸生上書請效終軍故事，願得壯卒萬人，削平草寇，以靖海內。」<br />
　　龍山公曰：「汝病狂耶？書生妄言取死耳！」<br />
　　先生乃不敢言。<br />
　　於是益專心於學問。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
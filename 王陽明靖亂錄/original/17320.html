<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>王陽明靖亂錄 - 第九卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九卷</font></h4>
			　　話分兩頭。卻說兵部尚書王瓊，見先生所上寧王反叛兩次表章，疏請五府六部大臣，會議於左順門。<br />
　　諸臣中也有曾受寧王賄賂與他暗通的，也有見寧王勢大怕他成事的，一箇箇徘徊觀望，尚不敢斥言濠反。<br />
　　王瓊正色言曰：「豎子素行不義，今倉卒造亂，自取減亡耳。都御史王守仁據上游，必能了賊，不日當有捷報至也。其請京軍，特張威耳。」乃頃刻覆了十三本。首請削宸濠屬籍，正名為賊，佈告天下。但有忠臣義士，能倡義旅，擒反賊宸濠者，封以侯爵。先將通賊逆黨朱寧、臧賢拿送法司正罪，又傳檄南京、兩廣、浙江、江西各路軍馬，分據要害，一齊勦殺。<br />
　　朝廷差安邉伯許泰摠督軍務，充總兵官，平虜伯江彬、太監張忠、魏彬俱為提督官，左都督劉翬為摠兵官，太監張永賛畫機密並體勘濠反逆事情，兵部侍郎王憲督理糧餉，前往江西征討。<br />
　　行至臨清地方，聞江西有捷報，寧王已擒。許泰、江彬、張忠等恥於無功，乃密疏請御駕親征，順便遊覽南方景致。<br />
　　武宗皇帝大喜，遂自稱為總督軍務威武大將軍總兵官、後軍都督府太師鎮國公，往江西親征。廷臣力諌不聽，有被杖而死者。車駕遂發，大學士梁儲、蔣冕扈從。<br />
　　九月十一日先生南昌起馬，將宸濠一班逆黨囚禁，先期遣官上疏，略云：<br />
　　「逆濠睥睨神器，陰謀乆蓄。招納叛亡，探輦轂之動靜，日無停跡，廣置奸細。臣下之奏白，百不一通。發謀之始，逆料大駕必將親征，先於沿途伏有奸黨，為博浪荊軻之謀。今逆不旋踵，遂已成擒。法宜解赴闕下，式昭天討。欲令部下各官押解，恐舊所潛布，乘隙竊發，或致意外之虞，臣死有餘憾。況平賊獻俘國家常典，亦臣子常職。臣謹於九月十一日，親自量帶官軍，將濠並官眷逆賊情重罪犯，潛解赴闕。」<br />
　　先生行至常山草萍舖，聞有御駕親征之事，大驚曰：「東南民力已竭，豈堪騷擾！」<br />
　　即索筆題詩於壁上，傳諭次早兼程而進，詩曰：<br />
　　　　一戰功成未足奇，親征消息尚堪危。邉烽西北方傳警，民力東南已盡疲。萬里秋風嘶甲馬，千山曉日渡旌旗。小臣何事驅馳急，欲請回鑾罷六師。<br />
<br />
　　時聖駕已至淮徐。許泰、張忠、劉翬等，見先生疏到，密奏曰：「陛下御駕親征，無賊可擒，豈不令天下人笑話？且江南之遊，以何為名？今逆賊黨與俱盡，釜中之魚，宜密諭王守仁釋放寧王於鄱陽湖中，待御駕到，親擒之。他日史書上傳說陛下英武，也教揚名萬代！」<br />
　　武宗皇帝原是好頑耍的，聽他邪說，果然用威武大將軍牌面，遣錦衣千戶追取宸濠。<br />
　　先生行至嚴州，接了牌面。<br />
　　或言：「威武大將軍，即一今上也。牌到與聖旨一般，禮合往迎。」<br />
　　先生曰：「大將軍品級，不過一品。文武官僚不相統屬，我何迎為？」<br />
　　眾皆曰：「不迎必得罪！」<br />
　　先生曰：「人子於父母亂命，不可告語，當涕泣隨之，忍從諛乎？」<br />
　　三司官苦苦相勸。先生不得已，令參隨負敕印出，同迎以入。<br />
　　中軍稟問：「錦衣奉御差至此，當送何等樣程儀？」<br />
　　先生曰：「不過五金。」<br />
　　中軍官曰：「恐彼怒不納，奈何？」<br />
　　先生曰：「繇他便了。」<br />
　　錦衣千戶果然大怒，麾去不受。<br />
　　次日即來辭別，先生握其手曰：「下官在正德初年，下錦衣獄甚乆，貴衙門官相處極多，看來未見有輕財重義如公者。昨薄物出區區鄙意，只求禮備，聞公不納，令我惶愧。下官無他長，單只會做幾篇文字。他日當為公表章其事，令後世錦衣知有公也。」<br />
　　錦衣唯唯不能出一語，竟別去。先生竟不准其牌，不把宸濠與他。錦衣星夜回報。<br />
　　許泰、江彬等大怒，遂造榜言，說：「先生先與寧王交通，曾遣門人冀元亨往見寧王，許他借兵三千，後見事勢無成，然後襲取寧王以掩已罪。」<br />
　　太監張永素知先生之忠，力為辯雪，且請先行查訪。<br />
　　先生至杭州，張永先在，先生與永相見，永曰：「泰、彬等誹謗老先生，只因先生獻捷太早，阻其南行，以此不悅。」<br />
　　先生曰：「西民乆遭濠毒，今經大亂，繼以旱災，困苦已極。若邉軍又到，責以供餉，窮迫所激，勢必逃聚山谷為亂。奸黨群應，土崩之勢成矣。更思興兵伐之，不亦難乎？」<br />
　　張永深以為然，徐曰：「本監此出，正為群小蠱惑聖聽，欲於中調獲，非掩功也。但皇上聖意，亦恥巡遊無名，老先生但將順天意，猶可挽回幾分。苟逆之，徒激群小之怒，何救於大事？」<br />
　　先生曰：「老公所見甚明。下官不願居功，情願都讓他們，容下官乞休而去足矣。」<br />
　　乃以宸濠及逆黨交付張永，遂上疏乞休，屏去人從，養病於西湖之淨慈寺。<br />
　　張永在武宗皇帝面前，備言王守仁盡心為國之忠，江西反側未安，全頼彈壓，不可聽其休致自便。<br />
　　諸奸捕冀元亨付南京法司，備極拷掠，並無一語波及先生，奸謀乃沮。<br />
　　忠、泰等又密奏：「寧王餘黨尚多，臣等願親往南昌搜捕，以張天威。」武宗皇帝復許之。<br />
<br />
　　比及先生赴南昌任，忠泰等亦至。帶令北軍二萬，填街塞巷。許泰、江彬、張忠坐了察院，妄自尊大。先生往拜之，泰等看坐於傍，令先生坐。先生佯為不知，將傍坐移下，自踞上坐，使泰、彬等居主位。泰、彬等且愧且怒，以語諷剌先生，先生以交際事體諭之，然後無言。<br />
　　先生退，謂門人鄒守益等曰：「吾非爭一主也，恐一屈體於彼，便當受其節制，舉動不得自繇耳。」<br />
　　泰、彬等託言搜捕餘黨，扳害無辜，富室索詐賄賂，滿意方釋；又縱容北軍占居民房，搶掠市井財物，向官府索糧要賞；或呼名謾罵，或故意衝導；欲借此生釁，與先生大鬧一場，就好在皇上面前謗毀。<br />
　　先生全不計較，務待以禮。預令市人移居郷村，以避其詐害，僅以老羸守家。先生自出金帛，不時慰犒北軍，病者為之醫藥，死者為之棺殮，邉軍無不稱頌王都堂是好人。泰、彬等怪先生買了軍心，嚴禁北軍，不許受軍門犒勞。先生乃傳示內外，北軍離家苦楚，爾居民當敦主客之禮。百姓遇邉軍，皆致敬或獻酒食。北軍人人知感，不復行搶奪之事。<br />
　　時十一月冬至將近。先生示諭百姓：「新遭濠亂，橫死甚多，深為可憫，今冬節在邇，凡喪家俱具奠如禮。如在官人役，給暇三日。」<br />
　　於是，居民家家上墳酧酒，哀哭之聲，遠近相接。北軍聞之，無不思家，至於泣下，皆向本官叩頭求歸。分明是：<br />
　　　　楚歌一夜起，吹散八千兵。<br />
　　張忠、許泰、劉翬等自恃北人所長在於騎射，度先生南人決未習學。一日託言演武，欲與先生較射，先生謙謝不能，再四強之，先生曰：「某書生，何敢與諸公較藝？諸公請先之。」<br />
　　劉翬以先生果不習射矣，意氣甚豪，謂許泰、張忠曰：「吾等先射一回，與王老先生看。」<br />
　　軍士設的千一百二十步外，三人鴈行敘立。張忠居中，許泰在左，劉翬在右，各逞精神施設。北軍與南軍分別兩邉，擡頭望射。一箇箇弓彎滿月，箭發流星，每一發矢，叫聲著。一會箭，九枝都射完了，單只許泰一箭射在鵠上，張忠一箭射著鵠角，劉翬射箇空回。他三箇都是北人，慣習弓矢，為何不能中的？一來欺先生不善射，心滿氣驕了；二來立心要在千人百眼前逞能炫眾，就有些患得患失之心，矜持反太過，一箭不中，便著了忙，所以中的者少。<br />
　　三人射畢，自覺出醜，面有愧色，說道：「咱們自從跟隨聖駕，乆不曾操弓執矢，手指便生踈了。必要求老先生射一回賜教。」先生復謙讓，三人越發相強，務要先生試射。射而不中，自家便可掩飾其慙。先生被強不過，顧中軍官取弓箭來，舉手對泰、彬等曰：「下官初學，休得見笑。」<br />
　　先生獨立在射椚之中，三位武官太監環立於傍，光著六隻眼睛含笑觀看。先生神閑氣定，左手如托泰山，右手如抱嬰兒，颼的一箭，正中紅心。北軍連聲喝采，都道：「好箭！射的准！射的准！」<br />
　　泰、彬等心中已自不快了，還道：「是偶然倖中。」<br />
　　先生一連又發兩矢，箭箭俱破的。北軍見先生三發三中，都道：「咱們北邉到沒有恁般好箭。」歡呼動地。<br />
　　泰等便執住先生之手，說道：「到是老先生乆在軍中，果然習熟。已見所長，不必射了。」遂不樂而散。　　<br />
　　是夜劉翬私遣心腹窺探北軍口氣，一箇箇都道：「王都堂做人又好，武藝又精。咱們服事得這一位老爺，也好建功立業，不枉為人一世。」<br />
　　劉翬聞之，一夜不睡。次早見許泰、張忠曰：「北軍俱歸附王守仁矣！奈何？」<br />
　　泰、忠乃商議班師。前後殺害良民數百，皆評為逆黨，取首級論功。<br />
　　北軍離了江西省城，百姓始復歸樂業。時武宗皇帝大駕自淮陽至京口，館於前大學士楊一清之家。泰等來見，但云：「逆黨已盡。」<br />
　　遂隨駕渡江，駐驆南都，遊覽江山之勝。三人乘間讒謗先生，說：「他專兵得眾，將來必有佔據江西之事。」<br />
　　頼張永一力周旋，上信永言，付之不問。<br />
　　泰等又遣心腹屢矯偽旨，來召先生。只要先生起馬，將近南都，遂以擅離地方駕罪。先生知其偽，竟不赴。正德十五年正月，先生尚留省城。<br />
　　泰等三人因侍宴武宗皇帝，言及天下太平，三人同聲對曰：「只江西王守仁早晚必反，甚是可憂。」<br />
　　武宗皇帝問曰：「汝謂王守仁必反，以何為驗？」三人曰：「他兵權在手，人心歸向。去歳臣等帶領邉兵至省城，他又私恩小惠，買轉軍心，若非臣等速速班師，連北軍多歸順他了。皇爺若不肯信，只須遣召之，他必不來。」<br />
　　武宗皇帝果然遣詔召先生面見。張永重先生之品，又憐先生之忠，密地遣人星夜馳報先生，盡告以三人之謀。<br />
　　先生得詔，即日起馬，行至蕪湖。張忠聞先生之來，恐面召時有所啟奏，復遣人矯旨止之。<br />
　　先生留蕪湖半月，進退維谷。不得已，入九華山，每日端坐草庵中。日微服重遊化城寺，至地藏洞，思念二十七歳時，於此洞見老道，共談三教之理。今年四十九歳，不覺相隔二十二年矣，功名霸絆不得自繇。進不得面見聖上，掃除奸佞，退不得歸臥林泉，專心講學。不覺淒然長嘆，取筆硯題詩一首。詩曰：<br />
　　　　愛山日日望山時，忽到山中眼自明。鳥道漸非前度險，龍潭更比舊時清。會心人遠空遺洞，識面僧來不記名。莫謂中丞喜忘世，前途風浪苦難行。<br />
　　又見山巖中有僧危坐，問：「何時到此？」<br />
　　僧答曰：「已三年矣。」<br />
　　先生曰：「吾儒學道之人，肯如此精專凝靜，何患無成？」<br />
　　復吟一詩云：<br />
　　　　莫怪巖僧木石居，吾儕真切幾人如？經營日夜身心外，剽竊糠粃齒頰餘。俗學未堪欺老衲，昔賢取善及陶漁。年來奔走成何事，此日斯人亦啟予！<br />
　　張忠等既阻先生之行，反奏先生不來朝謁。武宗皇帝問於張永，永密奏曰：「王守仁已到蕪湖，為彬等所拒。彼忠臣也，今聞眾人爭功，有謀害之意，欲棄其官入山修道。此人若去，天下忠臣更無肯為朝廷出力者矣！」<br />
　　武宗皇帝感動，遂降旨命先生兼江西巡撫，刻期速回理事。先生遂於二月還南昌，以祖母岑太夫人鞠育之恩，臨終不及面訣，乃三疏請歸省葬，俱不允。<br />
　　六月復還贛州。過泰和，少宰羅整庵（諱欽順弘治癸丑榜眼）以書問學。<br />
　　先生告以：「學無內外，格物者格其心之物也，正心者正其物之心也。以理之凝聚而言則謂之性，以其主宰而言則謂之心，以其主宰之發動而言則謂之意，以其發動之明覺而言則謂之知，以其明覺之感應而言則謂之物。故就物而言謂之格，就知而言謂之致，就意而言謂之誠，就心而言謂之正。所謂窮理以盡性，其功一也。天下無性外之理，即無性外之物。學之不明，皆繇世儒認理為內，認物為外。將反觀內省與講習討論分為兩事，所以有朱陸之岐。然陸象山之致知，未嘗專事於內；朱晦庵之格物，未嘗專事於外也。」整庵深嘆服焉。<br />
　　是年秋七月，武宗皇帝尚在南都。許泰、江彬欲自獻俘以為己功。張永曰：「不可。昔未出京時，宸濠己擒。獻俘北上，過玉山，渡錢塘，在杭州交割於吾手，經人耳目，豈可襲也？」<br />
　　於是用威武大將軍鈞帖，下於南贛，令先生重上捷音。先生乃節略前奏，盡嵌入許泰、江彬、張忠、魏彬、張永、劉翬、王憲等扈駕諸官。疏中言逆濠不日就擒，此皆總督提督諸臣，密授方略所致。於是群小稍稍回嗔作喜。<br />
　　止將冀元亨坐濠黨繋獄，先生遂得無恙。後世宗皇帝登極，先生備咨刑部，為元亨辯冤。科道亦交章論之，將釋放，而元亨死，同門陸澄、應典輩備棺盛殮。先生聞訃，為設位慟哭之。此是後話。<br />
　　是年九月先生再至南昌，檄各道院，取宸濠廢地，改易市廛，以濟飢代稅。百姓稍得甦息。<br />
<br />
　　時有泰州王銀者，服古冠，執木簡，寫二詩為贅，以賓禮見。先生下階迎之，銀踞然上坐。<br />
　　先生問：「何冠？」<br />
　　曰：「有虞氏之冠。」<br />
　　又問：「何服？」<br />
　　曰：「老萊氏之服。」<br />
　　先生曰：「君學老萊乎？」<br />
　　對曰：「然。」<br />
　　先生曰：「君學老萊，止學其服耶？抑學其上堂詐跌為小兒啼也？」<br />
　　銀不能答，色動，漸將坐椅移側。及論致知格物，遂恍然悟曰：「他人之學，飾情抗節，出於矯強。先生之學，精深極微，得之心者也。」<br />
　　遂反常服，執弟子之禮。先生易其名為艮，字曰汝止。<br />
　　同時陳九川、夏良勝、萬湖、歐陽德、魏良弼、李遂、裘衍日侍講席，有洙泗杏壇之風。是年冬，武宗皇帝自南京起駕，行至臨清，將宸濠一班逆賊，並正刑誅。人心大快。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
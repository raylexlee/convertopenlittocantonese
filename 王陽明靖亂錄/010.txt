

    
	
		
			第十卷
			　　正德十六年春正月，武宗皇帝還京，三月晏駕。
　　四月，世宗皇帝登極，改元嘉靖。誅江彬、許泰、張忠、劉翬等諸奸，錄先生功降敕召之。
　　先生以六月二十日起程，方至錢塘。科道官迎閣臣意，建言國喪多費，不宜行宴賞之事。先生復上疏乞便道省親，得旨：陞南京兵部尚書，賜蟒玉，准其歸省。
　　九月至餘姚，拜見龍山公。
　　公當宸濠謀逆時，有言先生助逆者。公曰：「吾兒素在天理上用工夫，必不為此！」
　　又或傳先生與孫、許同被害者。公曰：「吾兒得為忠臣，吾復何憂？」
　　及聞先生起兵討濠，又傳言：「濠怒先生，欲遣人來刺公，公宜少避。」公笑曰：「吾兒方舉大義！吾為國大臣，恨年老不能荷戈同事，奈何先去以為民望乎？」怡然不變。
　　至是相見，歡如再生。
　　值龍山公誕日，朝廷存問適至。先生服蟒腰玉，獻觴稱賀。
　　至明旦，謂門人曰：「昨日蟒玉，人謂至榮。晚來解衣就寢，依舊一身窮骨頭，何曾添得分毫？乃知榮辱原不在人，人自迷耳！」
　　乃吟詩一首云：
　　　　百戰歸來白髪新，青山從此作間人。峰攅尚憶衝蠻陣，雲起猶疑見虜塵。島嶼微茫滄海暮，桃花爛熳武陵春。而今始信還丹訣，卻笑當年識未真。
　　先生日與親友及門人輩宴遊山水，隨地指點良知。一時，新及門就學者七十四人。
　　是年十二月，朝廷論江西功，封先生為新建伯，食祿一千石，廕封三代。少時夢威寧伯王越解劔相贈，至是始驗。
　　明年正月，先生疏辭封爵，不允。
　　時龍山公年七十有七，病篤在牀，將屬纊。聞部咨已至，促先生及諸弟出迎曰：「雖倉遽，烏可以癈禮？」少頃，問已成禮否，家人曰：「詔書已迎至矣。」乃瞑。
　　先生戒家人勿哭。加新冕服，挽紳，事畢，然後舉哀。一哭頓絕，病不能勝。門人子弟紀喪，因才任使。仙居、金克厚典廚，內外井井。
　　先生以先後平賊，皆頼兵部尚書王瓊從中主持，又同事諸臣多有勞績，己何敢獨居其功？再上疏辭爵，歸功於瓊。
　　時宰方忌瓊，並遷怒於先生。御史程啟充、給事中毛玉，相率論劾先生指為邪學。
　　先生講論如故。門人尚謙臨去，先生贈詩云：
　　　　珍重江船冒暑行，一宵心話更分明。須從根本求生死，莫向支離辯濁清。乆奈世儒橫臆說，競搜物理外人情。良知底用安排得，此物繇來是渾成！
　　嘉靖三年，海寧董澐，號蘿石，以能詩聞於江湖，年六十八，來遊會稽。聞先生講學，戴笠攜瓢，執杖來訪。入門長揖上坐，先生敬異之，與語連日夜。澐言下有悟，因門人何秦請拜先生門下，先生以其年高不許。歸家與其妻織一縑以為贄，復因何秦來強。
　　先生不得已，與之倘佯山水間。澐日有所聞，欣然樂而忘歸。其郷之親友，皆來歡之還郷，曰：「翁老矣！何自苦如此？」
　　澐曰：「吾今方揚鬐於渤海，振羽於雲霄，安能復投網罟而入樊籠乎？去矣！吾將從吾所好。」遂自號從吾道人。
　　時郡守南大吉，先生所取士也，以座主故拜於門下。然性豪曠不羈，不甚相信，遣弟南逢吉覘之，歸述先生講論如此數次。大吉乃服，始數來見，且曰：「大吉臨政多過失，先生何無一言？」
　　先生曰：「過失何在？」
　　大吉歷數某事某事。
　　先生曰：「吾固嘗言之矣。」
　　大吉曰：「先生未嘗見教也。」
　　先生曰：「吾不言，汝何以知之？」
　　大吉曰：「良知。」
　　先生笑曰：「良知非我常言而何？」
　　大吉笑謝而去。於是闢稽山書院，聚八邑彥士講學。
　　蕭璆、楊汝榮、楊紹芳等來白湖廣，揚仕嗚、薛宗鎧、黃夢星等來自廣東，王艮、周衝等來自南直，何秦、黃竹綱等來自南贛，劉邦采、劉文敏等來自安福，曾抃來自泰和，魏良政、魏良器等來自新建。宮剎卑隘，至不能容，每一發講，環而聽者，三百餘人。一日講君子喻義小人喻利章，眾人俱發汗泣下。邑庠生王幾與魏良器相厚，每言妨廢舉業，勸勿聽講。及是日聞講，自悔失言，即日執贄為弟子。
　　嘉靖四年。門人輩立陽明書院於越城西郭門內光相橋之西。
　　明年正月，鄒守益以直諫謫判廣德州。築復古書院，集生徒講學，先生為書賛之。
　　四月，南大吉入覲，被黜，略無慍色，惟以聞道為喜。其得力於先生之薫陶者多矣。
　　是夏，御史聶豹巡按福建，特渡錢塘來謁先生，聽講而去。時席書為禮部尚書，特疏薦先生，御史石金等，亦交章廬薦，不報。
　　嘉靖六年，廣西田州岑猛作亂。提督都御史姚鏌征之，擒猛父子。未幾，其頭目盧蘇、王受搆眾復亂，攻陷思恩。鏌復調四省兵征之，弗克。
　　閣老張璁、桂萼共薦先生起用，總督兩廣及江西湖廣軍務。先生聞命力辭，不允，乃於九月起馬，繇杭衢，歷常山、南昌、吉安諸處。一路門人迎接者，動數百人，不必細說。
　　十一月至梧州。先生以土官之叛，皆繇流官掊克所致，乃下令盡撤調集防守之兵，使人招盧蘇、王受，喻以禍福。
　　二人見守兵盡撤，遂自縛謝罪。先生杖而釋之，撫定其眾，凡七萬餘人。不動聲色，一境悉平。
　　時八寨、斷籐峽等處，自韓都堂雍平定以後，至是復據險作亂。先生因湖廣歸師之便，密授方略，令襲之。盧蘇、王受請出兵餉，當先效力，三月之間，斬首三千餘級，掃蕩其巢而還。
　　朝中當事大臣，猶以先生擅兵討賊為罪。頼學士霍韜力誦其功，乃得免議，止以招撫恩田之功頒賜獎賞。
　　先生一日謁伏波將軍廟（廟在梧州），拜其像，嘆曰：「吾十五歳夢謁馬伏波。今日所見，宛如夢中。人生出處豈偶然哉！」
　　因賦詩云：
　　　　四十年前夢裡詩，此行天定豈人為？徂征敢倚風雲陣，所過須同時雨師。尚喜遠人知向望，卻漸無術救瘡痍。從來勝算歸廊廟，恥說兵戈定四夷。
　　先生大興恩田學校，廣西士民始知有理學。
　　十月先生以積勞成疾，病劇。上疏乞休，不候旨遂發。布政使王大用，亦先生門人，備美材以隨。
　　十一月廿五日，踰梅嶺，至南安登舟。南安府推官門人周積來見，先生猶起坐，咳喘不已，猶以進學相勉。
　　廿八日晚泊船，問：「何地？」
　　侍者對曰：「青龍舖。」
　　明日召周積至船中。積拱俟良乆，先生開目視曰：「吾去矣。」
　　積泣下，問有何遺言。
　　先生笑曰：「此心光明，復何言哉？」
　　少頃，瞑目而逝。時廿九日也。享年五十七歳。
　　南贛兵備門人張思聰，進迎於南野驛，用王布政所贈美材製棺。周積就驛中堂沐浴衾殮如禮。明日為十二月朔。安成門人劉邦采適至，同官屬師生設奠入棺。初四日輿襯登舟。士民遠近遮道，哭聲震地，如喪考妣。舟過地方，門生故吏連路設祭哭拜。
　　將發南昌，東風大逆，舟不能行。門人越淵祝於柩前曰：「先生豈為南昌士民留耶？越中子弟門人相候已乆矣。」
　　祝畢忽變西風，舟人莫不驚異。門人王幾等數人，以會試起身，聞先生訃音，還舟執喪。
　　二月抵家。子弟門人輩，奉柩於中堂，遂飾喪祀。婦人哭於門內，孝子及親族子弟哭於幕外，門人哭於門外。每日四方門人來者，百餘人。
　　十一月葬橫溪，先生所自擇地也。先是前溪水入懷，與左溪會，衝嚙右麓。術者心嫌，欲棄之。有山翁夢見一神人，緋抱玉帶立於溪上，曰：「吾欲還水故道。」明日雷雨大作，溪水泛溢，忽從南岸而行，明堂周闊數百丈，遂定穴。門人李珙等，更番築治，晝夜不息，月餘墓成。
　　會葬者數千人，門人中有自初喪迄葬不歸者。即孔門弟子之懷師，亦不是過矣。御史聶豹原未拜門下，及聞訃之後，遣弔奠，亦稱門人；蓋素佩先生之訓，中心悅而誠服也。
　　後十二年，浙江巡按御史周汝貞亦先生門人，為建祠於陽明書院之樓前，扁曰：「陽明先生祠」。各處書院，俱立先生牌位，朝夕瞻禮。
　　比於仲尼，今子孫世世，襲爵為新建伯不絕。
　　先生幼時常言：「一代狀元不為希罕。」
　　又言：「須作聖賢，方是人間第一流！」
　　斯言豈妄發哉！
　　先生歿後，忌其功者或斥為偽學，乆而論定。至今，道學先生尊奉陽明良知之說，聖學頼以大明。公議從祀聖廟。後學有詩云：
　　　　三言妙訣致良知，孔孟真傳不用疑。今日講壇如聚訟，惜無新建作明師。
　　又髯翁有詩云：
　　　　平蠻定亂奏奇功，只在先生掌握中。堪笑偽儒無用處，一張利口快如風。


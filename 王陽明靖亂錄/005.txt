

    
	
		
			第五卷
			　　弘治十八年，孝宗皇帝宴駕，武宗皇帝初即位。寵任閹人劉瑾等八人，號為八黨，那八人：
　　　　劉瑾、谷大用、馬永成、張永、魏彬、羅祥、丘聚、高鳳
　　這八人自幼隨侍武宗皇帝，在於東宮游戲，因而用事，劉瑾尤得主心。
　　閣老劉健與臺諫合謀去之，機不早斷，以致漏洩。劉瑾與其黨，泣訴於上前。武宗皇帝聽其言，反使劉瑾掌司禮監，斥逐劉健，殺忠直內臣王岳。
　　繇是權獨歸瑾，票擬任意，公卿側目。
　　正德元年，南京科道官戴銑、薄彥徽等上疏言：「皇上新政宜親君子遠小人，不宜輕斥大臣，任用閹寺。」
　　劉瑾票旨，銑等出言狂妄，紐解來京勘問。
　　先生目擊時事，滿懷忠憤抗疏救之，略曰：「臣聞『君仁則臣直』。今銑等以言為責，其言如善，自宜嘉納；即其未善，亦宜包容以開忠讜之路。今赫然下令遠事拘囚，在陛下不過少事懲創，非有意怒絕之也；下民無知妄生疑懼。臣竊惜之，自是而後雖有上關宗社安危之事，亦將緘口不言矣。伏乞追回前旨，俾銑等仍舊供職，明聖德無我之公，作臣子敢言之氣。」
　　疏既入觸瑾怒，票旨下先生於訟獄，廷杖四十。瑾又使心腹人監杖，行杖者加力，先生幾死而甦，謫貴州龍場驛驛丞。
　　龍山公時為禮部侍郎，在京喜曰：「吾子得為忠臣垂名青史，吾願足矣！」

　　明年先生將赴龍場。瑾遣心腹人二路尾其後，伺察其言動。先生既至杭州，值夏月天暑，先生又積勞致病，乃暫息於勝果寺。妹婿徐愛來訪，首拜門生聽講，又同郷蔡宗、朱節、冀元亨、蔣信、劉觀時等皆來執贄問道。先生樂之。
　　居兩月餘，忽一日午後，方納涼於廊下。蒼頭皆出外，有大漢二人矮帽窄衫，如官較狀腰懸刀刃，口吐北音，從外突入，謂先生曰：「官人是王主事否？」
　　先生應曰：「然。」
　　二較曰：「某有言相告。」
　　即引出門外，挾之同行。
　　先生問何往，二較曰：「但前行便知。」
　　先生方在病中，辭以不能步履。二較曰：「前去亦不遠，我等左右相扶可矣。」
　　先生不得已，任其所之。約行三里許，背後復有二人追逐而至。先生顧其面貌，頗似相熟。二人曰：「官人識我否？我乃勝果寺鄰人沈玉、殷計也。素聞官人乃當世賢者，平時不敢請見，適聞有官較挾去，恐不利於官人，特此追至看官人下落耳。」
　　二較色變，謂沈、殷二人曰：「此朝廷罪人，汝等何得親近？」
　　沈、殷二人曰：「朝廷已謫其官矣，又何以加罪乎？」
　　二較扶先生又行，沈、殷亦從之。
　　天色漸黑，至江頭一空室中，二較密謂沈、殷二人曰：「吾等實奉主人劉公之命，來殺王公。汝等沒相干人，可速去，不必相隨也。」
　　沈玉曰：「王公，今之大賢。令其死於刃下，不亦慘乎？且遺屍江口，必累地方。此事決不可行！」
　　二較曰：「汝言亦是。」
　　乃於腰間解青索一條，長丈餘，授先生曰：「聽爾自縊，何如？」
　　沈玉又曰：「繩上死與刀下死，同一慘也。」
　　二較大怒，各拔刀在手厲聲曰：「此事不完，我無以復命，亦必死於主人之手。」
　　殷計曰：「足下不必發怒。令王公夜半自投江中而死，既令全屍，又不累地方，足下亦可以了事歸報。豈不妙哉？」
　　二較相對低語，少頃，乃收刀入鞘曰：「如此庶幾可耳。」
　　沈玉曰：「王公命盡此夜，吾等且沽酒共飲，使其醉而忘。」
　　二較亦許之。
　　乃鎖先生於室中。
　　先生呼沈、殷二人曰：「我今夕固必死，當煩一報家人收吾屍也。」
　　二人曰：「欲報尊府，必得官人手筆，方可准信。」
　　先生曰：「吾袖中偶有素紙，奈無筆何。」
　　二人曰：「吾當於酒家借之。」
　　沈玉與一較同往市中沽酒，殷計與一較守先生於門外。少頃，沽酒者已至，一較啟門，身邉各帶有椰瓢。沈玉滿斟送先生，不覺淚下。先生曰：「我得罪朝廷，死自吾分，吾不自悲，汝何必為我悲乎？」
　　引瓢一飲而盡。殷計亦獻一瓢，先生復飲之。先生量不甚弘，辭曰：「吾不能飲矣。既有高情，幸轉進於遠客，吾尚欲作家信也。」
　　沈玉以筆授先生，先生出紙於袖中，援筆寫詩一首。詩曰：「學道無成歳月虛，天乎至此欲何如？生曾許國慙無補，死不忘親恨有餘。自信孤忠懸日月，豈論遺骨葬江魚？百年臣子悲何極，日夜潮聲泣子胥。」
　　先生吟興未已，再作一：「敢將世道一身擔，顯被生刑萬死甘。滿腹文章寧有用，百年臣子獨無慙。涓流裨海今真見，片雪填溝舊齒談。昔代衣冠誰上品，狀元門第好奇男。」
　　二詩之後尚有絕命辭，甚長，不錄。紙後作篆書十字云：「陽明已入水，沈玉、殷計報。」
　　二較本不通文理，但見先生手不停揮，相顧驚嘆以為天才。先生且寫且吟，四人互相酬勸，各各酩酊。
　　將及夜半，雲月朦朧，二較帶著酒興，逼先生投水。先生先向二較謝其全屍之德，然後逕造江岸。回顧沈、殷二人曰：「必報我家，必報我家。」言訖，從沙泥中步下江來。
　　二較一來多了幾分酒，二來江灘潮濕不便相從，乃立岸上，遠而望之，似聞有物墮水之聲，謂先生已投江矣。一響之後寂然無聲，立了多時，放心不下，遂步步掙下灘來。見灘上脫有雲履一雙，又有紗巾浮於水面，曰：「王主事果死矣。」欲取二物以去。
　　沈玉曰：「留一物在，使來早行人人見之，知王公墮水。傳說至京都，亦可作汝等證見也。」
　　二較曰：「言之有理。」
　　遂棄履，只撈紗巾帶去，各自分別。

　　至是夜，蒼頭回勝果寺，不見先生，問之主僧，亦云不知。乃連夜提了行燈，各處去找尋了一回，不見一些影響。
　　其年丁卯乃是郷試之年，先生之弟守文在省應試。僕人往報守文，守文言於官，命公差押本寺僧四出尋訪，恰遇沈、殷二人亦來尋守文報信。守文接了絕命詞及二詩，認得果其兄親筆，痛哭了一場。
　　未幾又有人拾得江邉二履報官，官以履付守文。眾人轟傳以為先生真溺死矣。
　　守文送信家中，合家驚慘自不必說。
　　龍山公遣人到江邉遺履之處，命漁舟撈屍。數日無所得，門人聞者無不悼惜。惟徐愛言先生必不死，曰：「天生陽明，倡千古之絕學，豈如是而已耶？」

　　卻說先生果然不曾投水，他算定江灘是箇絕地，沒處走脫。二較必然放心，他有酒之人，怎走得這軟灘？以此獨步下來，脫下雙履，留做證見，又將紗巾拋棄水面，卻取石塊向江心拋去。
　　黃昏之後，遠觀不甚分明，但聞撲通聲響，不知真假，便認做了事。不但二較不知，連沈玉、殷計，亦不知其未死也。
　　先生卻沿江灘而去，度其已遠，藏身於岸坎之下。
　　次日趂箇小船，船子憐其無履，以草履贈之。七日之後，已達江西廣信府。
　　行至船（鉛）山縣，其夜復搭一船，一日夜到一箇去處。登岸問之，乃是福建北界矣。舟行之速，疑亦非人力所及。巡海兵船見先生狀貌不似商賈，疑而拘之。先生曰：「我乃兵部主事王守仁也。因得罪朝廷受廷杖，貶為貴州龍場驛驛丞。自念罪重，欲自引決，投身於錢塘江中。
　　「遇一異物，魚頭人身，自稱巡江使者，言奉龍王之命前來相迎。我隨至龍宮，龍王降階迎接，言我異日前程尚遠，命不當死，以酒食相待。即遣前使者送我出江，倉卒之中附一舟至此，送我登岸，舟亦不見矣。不知此處離錢塘有多少程途？我自江中至此，纔一日夜耳。」
　　兵士異其言，亦以酒食款之，即馳一人往報有司。
　　先生恐事涉官府，不能脫身，捉空潛遁，從山徑無人之處，狂奔三十餘里，至一古寺。
　　天已昏黑，乃叩寺投宿。寺僧設有禁約，不留夜客歇宿。寺傍有野廟乆癈，虎穴其中，行客不知，誤宿此廟，遭虎所啖。次早寺僧取其行囊，自利以為常事。
　　先生既不得入寺，乃就宿野廟之中，饑疲已甚，於神案下熟寢。夜半，群虎遶廟環行，大吼，無敢入者。
　　天明寂然。寺僧聞虎聲，以為夜來借宿之客已厭虎腹，相與入廟，欲簡其囊。先生夢尚未醒，僧疑為死人，以杖微擊其足，先生蹷然而起。僧大驚曰：「公非常人也！不然豈有入虎穴而不傷者乎？」
　　先生茫然不知，問：「虎穴安在？」
　　僧答曰：「即此神座下是矣！」
　　僧心中驚異，反邀先生過寺朝餐。
　　餐畢，先生偶至殿後。先有一老道者打坐，見先生來，即起，相訝曰：「貴人還識無為道者否？」
　　先生視之，乃鐵柱宮所見之道者，容貌儼然如昨，不差毫髪。道者曰：「前約二十年後相見於海上，不欺公也。」
　　先生甚喜，如他郷遇故知矣。因與對坐，問曰：「我今與逆瑾為難，幸脫餘生，將隱姓潛名，為避世之計，不知何處可以相容？望乞指教。」
　　道者曰：「汝不有親在乎。萬一有人言汝不死，逆瑾怒逮爾父。誣以北走胡，南走越，何以自明？汝進退兩無據矣。」
　　因出一書示先生，乃預寫就者，詩曰：「二十年前已識君，今來消息我先聞。君將性命輕毫髪，誰把綱常重一分？寰海已知誇令德，皇天終不喪斯文。英雄自古多磨折，好拂青萍建大勳。」
　　先生服其言，且感其意，乃決意赴謫。索筆題一絕於殿壁，詩曰：「險夷原不滯胸中，何異浮雲過太空！夜靜海濤三萬里，日明飛錫下天風。」
　　先生辭道者欲行。道者曰：「吾知汝行資困矣。」乃於囊中出銀一錠為贈。

　　先生得此盤纏，乃從間道遊武夷山，出鉛山，過上饒，復晤婁一齋。一齋大驚曰：「先聞汝溺於江，後又傅有神人相救。正未知虛實，今日得相遇，乃是斯文有幸！」
　　先生曰：「某幸而不死，將往謫所。但恨未及一見老父之面，恐彼憂疑成病，以此介介耳。」
　　婁公曰：「逆瑾遷怒於尊大人，已改官南京宗伯矣。此去歸途便道可一見也。」
　　先生大喜。
　　婁公留先生一宿，助以路費數金。

　　先生逕往南京，省覲龍山公。父子相見出自意外，如枯木再花，不勝之喜。居數日不敢乆留，即辭往貴州，赴龍場驛驛丞之任。攜有僕從三人，始成行李模樣。
　　龍場地在貴州之西北，宣慰使所屬。萬山叢棘中，蛇虺成堆，魍魎晝見，瘴癘蠱毒，苦不可言。夷人語言又皆鴂舌難辯。居無宮室，惟累土為窟，寢息其中而已。夷俗尊神，有中土人至，往往殺之以祀神，謂之祈福。
　　先生初至。夷人欲謀殺先生，卜之於神不吉。夜夢神人告曰：「此中土聖賢也。汝輩當小心敬事，聽其教訓。」一夕而同夢者數人，明旦轉相告語。
　　於是有中土往年亡命之徒能通夷語者，夷人央之通語於先生，日貢食物，親近歡愛如骨肉。先生乃教之範木為墼，架木為梁，刈草為蓋，建立屋宇。人皆效之，於是一方有棲息之所。夷人又以先生所居湫隘卑濕，別為之伐木構室，寬大其制。於是有寅賓堂、何陋軒、君子亭、玩易窩，統名曰龍岡書院。翳之以檜竹，蒔之以卉藥。
　　先生日夕吟諷其中，漸與夷語相習，乃教之以禮義孝悌，亦多有他處夷人特來聽講，先生息心開導，略無倦怠之色。
　　乆之得家信，言逆瑾聞先生不死，且聞父子相會於南都，益大恚忌，矯旨勒龍山公致仕歸郷。先生曰：「瑾怒尚未解也。得失榮辱，皆可付於度外，惟生死一念，自省未能超脫。」
　　乃於居後鑿石為槨，晝夜端坐其中。胷中灑然，若將終身夷狄患難俱忘之矣。
　　僕人不堪其憂，每每患病。先生輒寬解之，又或歌詩製曲，相與諧笑，以適其意。因思：設使古聖人當此，必有進於此者；吾今終未能免排遣二字，吾於格致工夫未到也。
　　忽一夕，夢謁孟夫子。孟夫子下階迎之，先生鞠躬請教。孟夫子為講良知一章，千言萬語指證親切，夢中不覺叫呼。僕從伴睡者俱驚醒。
　　自是胷中始豁然大悟，嘆曰：「聖賢左右逢源，只取用此『良知』二字。所謂格物，格此者也；所謂致知，致此者也。不思而得，得甚麼？不勉而中，中甚麼？總不出此良知而已！惟其為良知，所以得不繇思，中不繇勉。若舍本性自然之知，而紛逐於聞見，縱然想得著、做得來；亦如取水於支流，終未達於江海；不過一事一物之知，而非原原本本之知。試之變化，終有窒礙，不繇我做主；必如孔子從心不踰矩，方是良知滿用。故曰：『無入而不自得焉』。如是又何有窮通榮辱死生之見，得以參其間哉。」
　　於是嘿記五經，以自證其旨，無不脗合；因著《五經臆說》。
　　水西安宣慰，聞先生之名，遣使餽米肉，又餽鞍馬金帛。先生俱辭不受。
　　夷人傳說，益加敬禮。時正德三年，先生三十七歳事也。
　　明年癸巳，貴州提學副使席書號元山，亦究心於理學。素重先生之名，特遣人迎先生入於省城，叩以：「致知力行，是一層工夫，還是兩層工夫。」
　　先生曰：「知行本自合一，不可分為兩事。就如稱其人知孝知弟，必是已行過孝弟之事，方許能知。又如知痛，必然已自痛了，知寒必然已自寒了。知是行的主意，行是知的工夫。古人只為世人貿貿然胡亂行去，所以先說箇知，不是畫知行為二也。若不能行，仍是不知。」
　　席公大服，乃建立貴陽書院，身率合省諸生以師禮事之，有暇即來聽講。先生乃大暢良知之說。

　　正德五年，安化王寘鐇反，以誅劉瑾為名。朝廷遣都御史楊一清，太監張永率師討之。未至而寘鐇已為指揮使仇鉞用謀擒縛。一清因獻俘，陰勸張永以瑾惡密奏，永從之。武宗皇帝聽張永之言，族瑾家，並誅其黨張文冕等。凡因瑾得官者盡皆罷斥，召復直諫諸臣。
　　先生得陞廬陵縣知縣。臨行之際，縉紳士民送者數千人，俱依依不舍。過常德辰州，一路講學從游者甚眾。有睡起寫懷詩為證：
　　　　紅日熈熈春睡醒，江雲飛盡楚山青。間觀物態皆生意，靜悟天機入窅冥。道在險夷隨地樂，心忘魚鳥自流形。未須更覓羲皇事，一曲滄浪擊壤聽。
　　先生時年三十九歳。
　　既至廬陵，為政不事刑威，惟以開導人心為本。慎選里正三老坐申明亭，凡來訟者使之委曲勸諭。百姓有盛氣而來，涕泣而歸者。繇是囹圄日清，風俗大變。
　　城中失火，先生公服下拜，天為之反風。乃令城市各闢火巷，火患永絕。
　　是冬，入覲館於大興隆寺，與湛甘泉、儲柴墟（諱巏）等，講致良知之旨。進士黃宗賢等聞其說而嘆服，遂執贄稱門生聽講。
　　十二月，陞南京刑部主事。湛甘泉恐癈講聚，言於塚宰楊一清。
　　明年正月即調北京吏部驗封司主事。時有吏部郎中方叔賢（諱獻夫），位在先生之上，聞先生論學有契，遂下拜，事以師禮。先生贈以詩云：「休論寂寂與惺惺，不妄繇來即性情。卻笑慇懃諸老子，翻從知見覓虛靈。」
　　是年十月，陞文選司員外。
　　明年三月，陞考功司郎中。弟子益進，如穆孔暉、冀元亨、顧應祥、鄭一初、王道梁、谷萬潮、陳鼎、魏廷霖、蕭鳴鳳、林達、黃綰、應良，皆一時之表表者，餘人不可盡述。徐愛等亦至京師，一同受業。
　　先生嘗言：「格物是誠意的工夫，明善是誠身的功夫，窮理是盡性的功夫，道問學是尊德性的功夫，博文是約禮的功夫，惟精是惟一的功夫。」諸如此類，乍聞之，亦自駭然。其後思之既乆，轉覺親切不可移動。
　　十二月，陞南京太僕寺少卿，駐札滁州，專督馬政。便道歸省，未幾至滁州，門人從者頗眾，地僻官間。日與門人遊遨瑯琊（山在州城）、瀼泉（即六一泉）之間，月夕則環龍潭（在龍蟠山），而坐者數百人，歌聲振谷。諸生隨地請益，先生就眼前點化，各有所得。於是從遊益盛。
　　正德九年四月，陞南京鴻臚寺卿。滁陽諸友送至江浦，不忍言別，遂各賃居，候先生渡江。先生以詩促之使歸，詩曰：「滁之水入江流，江潮日復來滁州。相思若潮水，來往何時休，空相思亦何益？欲慰相思情，不如崇令德。掘地見泉水，隨處無不得，何必驅馳為？千里道相即。君不見堯羮與舜牆，又不見孔與跖，對面不相識。逆旅主人多慇懃，出門轉盻成路人。」
　　五月至南京。徐愛等相從，又有黃宗明、薛侃、陸澄、李本、蕭惠饒、文璧、朱虎等二十餘人，一同受業。


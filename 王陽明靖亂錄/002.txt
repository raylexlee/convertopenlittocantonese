

    
	
		
			第二卷
			　　且說陽明先生之父，名華，字德輝，別號龍山公。自幼警敏異常，六歳時與群兒戲於水濱，望見一醉漢濯足於水中而去。公先到水次，見一布囊，提之頗重，意其中必有物。知是前醉漢所遺，酒醒必追尋至此，猶恐為他兒所見，乃潛投於水中。
　　群兒至問：「汝投水是何物？」
　　公謬對曰：「石塊耳。」
　　群兒戲罷，將晚餐，拉公同歸。公假稱腹痛不能行，獨坐水次而守之。
　　少頃前醉漢酒醒，悟失囊，號泣而至。公起，迎問曰：「汝求囊中物耶？」
　　醉漢曰：「然。童子曾見之否？」
　　公曰：「吾恐為他人所取，為汝藏於水中。汝可自取。」
　　醉漢取囊解而視之，內裹白金數錠分毫不動。醉漢大驚曰：「聞古人有還金之事，不意出自童子！」簡一小錠為謝曰：「與爾買果餌喫。」
　　公笑曰：「吾家豈乏果餌，而需爾金耶？」
　　奔而去。
　　歸家亦絕不言於父母。
　　
　　年七歳，母岑夫人授以句讀。值邑中迎春，里中兒皆歡呼出觀，公危坐讀書不輟。岑夫人憐之謂曰：「兒可出外暫觀，再讀不妨。」
　　公拱手對曰：「觀春不若觀書也。」
　　岑夫人喜曰：「是兒他日成就殆不可量。」

　　自此送郷塾就學，過目輒不忘，同學小兒所讀書，經其耳無不成誦。年十一，從里師錢希寵初習對句，輒工。月餘學為詩，又月餘學為文，出語驚人。為文兩月，同學諸生雖年長無出其右者。錢師驚嘆曰：「一歳之後，吾且無以教汝矣！」
　　值新縣令出外拜客，僕從甚盛，在塾前喝道而過。同學生停書爭往出觀。公據案朗誦不輟，馨瑯瑯達外。錢師止之曰：「汝不畏知縣耶？」
　　公對曰：「知縣亦人耳，吾何畏？況讀書，未有罪也。」
　　錢師語其父竹軒翁曰：「令公子德器如此，定非常人！」

　　年十四學成。假館於龍泉寺，寺有妖祟，每夜出拋磚弄瓦。
　　往時借寓讀書者，咸受驚恐，或發病，不敢復居。
　　公獨與一蒼頭寢處其中，寂然無聲。僧異之，乘其夜讀，假以豬尿泡塗灰粉，畫眉眼其上，用蘆管，透入窗櫺，噓氣漲泡，如鬼頭形。僧口作鬼聲欲以動公，公取牀頭小刀剌泡，泡氣洩。僧拽出，公投刀復誦讀如常，了不為異。
　　聞者皆為縮舌。

　　娶夫人鄭氏於成化七年，懷娠凡十四月。岑夫人夢神人衣緋腰玉，於雲中鼓吹送一小兒來家。比驚醒聞啼聲，侍女報鄭夫人已產兒。兒即陽明先生也。
　　竹軒公初取名曰雲。郷人因指所生樓曰瑞雲樓。雲五歳尚不能言，一日有神僧過之，聞奶娘呼名。僧摩其頂曰：「好箇小兒，可惜道破了。」
　　竹軒翁疑夢不當洩，乃更名守仁。是日遂能言，且祖父所讀書，每每口誦。訝問曰：「兒何以能誦？」
　　對曰：「向時雖不言，然聞聲已暗記矣。」
　　其神契如此。

　　有富室聞龍山公名，迎至家園館穀。忽一夜有美姬造其館，華驚避。美姬曰：「勿相訝，我乃主人之妾也。因主人無子，欲借種於郎君耳。」
　　公曰：「蒙主人厚意留此，豈可為此不肖之事！」
　　姬即於袖中出一扇曰：「此主人之命也。郎君但看扇頭字當知之。」
　　公視扇面，果主人親筆，書五字曰：「欲借人間種」。
　　公援筆添五字於後曰：「恐驚天上神」。厲色拒之，姬悢悢而去。

　　公既中郷榜，明年會試。前富室主人延一高真，設醮祈嗣。高真伏壇遂睡去，乆而不起。既醒，主人問其故，高真曰：「適夢捧章至三天門，遭天上迎狀元榜，乆乃得達，故遲遲耳。」
　　主人問狀元為誰。高真曰：「不知姓名，但馬前有旗二面，旗上書一聯云：欲借人間種，恐驚天上神。」
　　主人默默大駭。
　　時成化十七年辛丑之春也。未幾會試報至，公果狀元及第。
　　陽明先生時年十歳矣。




    
	
		
			第一卷
			　　詩曰：
　　　　綿綿聖學已千年，兩字良知是口傳。欲識渾淪無斧鑿，須知規矩出方圓。不離日用常行內，直造先天未畫前。握手臨岐更何語，慇懃莫愧別離筵。
　　這首詩，乃是國朝一位有名的道學先生別門生之作。那位道學先生，姓王，雙名守仁，字伯安；學者稱為陽明先生；乃浙江省紹興府餘姚縣人也。
　　如今且說「道學」二字，道乃道理，學乃學問。有道理，便有學問。不能者，待學而能；不知者，待問而知。問總是學，學總是道，故謂之道學。
　　且如鴻濛之世，茹毛飲血，不識不知，此時尚無道理可言，安有學問之名？自伏羲始畫八卦，製文字，洩天地之精微，括人事之變化，於是學問漸興。
　　據古書所載，黃帝學於太真，顓帝學於錄圖，帝嚳學於赤松子，堯學於君疇，舜學於務成昭，禹學於西王國，湯學於伊尹，文王學於時子思，武王學於尚父，成王學於周公。這幾箇有名的帝王，天縱聰明，何所不知？何所不能？只為道理無窮，不敢自是，所以必須資人講解。此乃道學淵源之一派也。
　　自周室東遷，教化漸衰，處士橫議。天生孔聖人出來，刪述《六經》，表章五教，上接文武周公之脈，下開百千萬世之緒。此乃帝王以後第一代講學之祖。
　　漢儒因此立為經師。《易經》有田何、丁寬、孟喜、梁丘賀等，《書經》有伏勝、孔安國、劉向、歐陽高等，《詩經》有申培、毛公、王吉、匡衡等，《禮經》有大戴、小戴、後蒼、高堂生等，《春秋》有公羊氏、穀梁氏、董仲舒、睦弘等。各執專經、聚徒講解。當時明經行修者，薦舉為官，所以人務實學，風俗敦厚。
　　及唐以詩賦取士，理學遂癈。惟有昌黎伯韓愈，獨發明道術，為一代之大儒。
　　至宋太祖崇儒重道，後來真儒輩出，為濂洛關閩之傳。濂以周茂叔為首，洛以二程為首，關以張橫渠為首，閩以朱晦庵為首，於是理學大著。
　　許衡、呉澄當胡元腥世，猶繼其脈，迄於皇明。薛瑄、羅倫、章懋、蔡清之徒，皆以正誼明道、清操勁節相尚，生為名臣，沒載祀典。然，功名事業總不及陽明先生之盛。
　　即如講學一途，從來依經傍註。惟有先生揭「良知」二字為宗，直扶千聖千賢心印，開後人多少進修之路。只看他一生行事，橫來豎去，從心所欲，勘亂解紛，無不底績；都從良知揮霍出來。真箇是卷舒不違乎時，文武惟其所用。這纔是有用的學問！這纔是真儒！所以國朝道學公論必以陽明先為第一。有詩為證：
　　　　世間講學盡皮膚，虛譽雖隆實用無。養就良知滿天地，陽明纔是仲尼徒！


<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　蘇友白道：「仁兄不語，莫非疑小弟未必重來。」盧夢梨道：「小弟沉吟者，非疑吾兄不來，只恐仁兄重來，而小弟子虛烏有，不可物色矣。」蘇友白道：「吾兄尊慈在堂，未必遊於他鄉，愛我實深，料無拒絕之理，為何不可物色？」盧夢梨道：「聚散固不由人，天下事奇奇怪怪，吾兄豈能預定？」蘇友白道：「在天者難定，在人者易知。若說小弟日後不來見兄，小弟愈可自信。若說日後兄不見弟，則兄今日見弟何為，此理之易明者。」盧夢梨道：「今日小弟可見則見，後日小弟不可見則不見，亦未可知。」蘇友白道：「吾兄一見弟而諄諄肝膽，猶慮交淺言深，此時情同骨肉，而轉為此糢糊之語，不幾交深而言淺乎，弟所不解。」盧夢梨道：「初時以為可言，故諄諄言之。此時以為不可言，故不言也，何必費解。」<break time="100ms" />　　蘇友白道：「小弟一人之身，即在此一日之內，吾兄何所見，而有可言不可言之別？」盧夢梨道：「言之可行故欲言，言之知不可行又何必言。」蘇友白道：「小弟聞所貴乎朋友者，貴相知心，今兄與弟言且不可，況乎知心，而仁兄違心以賜，小弟腆顏而受，是以黃金而結交矣。小弟雖窮途，斷不肯以悠悠行路自處。」意遂欲將珠鐲送還。盧夢梨揚言道：「仁兄何罪弟之深也，小弟初見兄時，實有一肝膽之言相告，及後詢兄行止，言之無益，而且羞人，故不欲言，非以仁兄為不知心，而不與言也。仁兄既深罪小弟，小弟只得蒙恥言之矣。」蘇友白道：「知己談心，何恥之有？萬望見教。」<break time="100ms" />　　盧夢梨羞澀半晌，被蘇友白催促不已，只得說道：「小弟有一舍妹，與小弟同胞，也是一十六歲，姿容之陋酷類小弟，學詩學文，自嚴親見背，小弟兄妹間，實自相師友，雖不及仁兄所稱淑女之美，然憐才愛才，恐失身匪人，一念在兄，女子實有同心，一相緣家母多病，未遑擇婿，小弟又年少，不會閱人，兼之門楣冷落，故待字閨中，絕無知者，昨樓頭偶見仁兄翩翩吉士，未免動摽梅之思。小弟探知其情，故感遇仁兄謀之自媒之計。今挑問仁兄，知仁兄鍾情有在，料難如願，故不欲言也。今日之見，冀事成也。異日兄來，事已不成，再眉目相見，縱兄不以此見笑，弟獨不愧於心乎，故或有不見之說。今仁兄以市交責弟，弟只得實告。此實兒女私情，即今日言之已覺面熱顏赤，倘泄之他人，豈不令弟羞死。」<break time="100ms" />　　蘇友白聞言，愕然驚喜道：「吾兄戲言耶，抑取笑小弟也。」盧夢梨淒然道：「出之肺腑，安敢相戲？」蘇友白道：「莫非夢耶？」盧夢梨道：「青天白日之下，何夢之有？」蘇友白道：「若是真，豈不令小弟狂喜欲死。」盧夢梨道：「事之不濟，悵也何如，仁兄乃謂之喜，何哉？」蘇友白道：「小弟飄流四海，孑然一身，忽有才美如仁兄之淑女，剛半面，而即以終身相處，弟雖草木，亦知向春為榮，況弟人也，云胡不喜！」<break time="100ms" />　　盧夢梨道：「吾兄好逑已自有人，豈能捨甜桃復尋苦李。小弟兄妹之私，不過虛願耳。」蘇友白道：「宋玉有云：『天下之美，無如西施。西施之美，無如東鄰之子。』仁兄令妹之美，何異於是，小弟今遇令妹之美，尚不知求，而浪云求鳳，豈非葉公之好畫龍，而見真龍反卻走也？」夢梨道：「仁兄既不欲棄捐弟妹，將無使意中之艷，怨作負心人耶？」友白道：「負心則吾豈敢！」夢梨道：「吾固知兄不負也，使吾兄而憐於弟妹，而有負於前，倘異日復有美於弟妹者，不又將弟妹為芻狗耶！無論前人怨君薄倖，亦大非弟妹所重於兄，人而仰望以為終身者也。」<break time="100ms" />　　蘇友白道：「仁兄曲諭，不獨深得弟心，而侃侃正言，更使弟敬畏，弟之柔腸癡念，已為兄寸斷百結，不復知有生死性命矣。」盧夢梨道：「兄情人也，不患情少，正患情多。顧今日之事，計將安出？」友白微笑道：「既不獨棄，除非兩全，但恐非深閨兒女之所樂聞也。」夢梨道：「舍妹年雖幼小，性頗幽慧，豈可以兒女視之。戀君真誠，昨已與弟言之矣。娶則妻，奔則妾。自媒近奔，即以小星而侍君亦無不可。但恐兄所求之淑女，未必能容耳。」蘇友白大喜道：「若非淑女，小弟可以無求。若果淑女，那有淑女而生妒心者，三人既許同心，豈可強分妻妾！倘異日書生僥倖得嬪二女，若不一情相處，有如皎日。」盧夢梨亦大喜道：「兄能如此，不負弟妹之苦心矣。雖倉卒一言，天地鬼神實與聞之，就使海枯石爛，此言不朽矣。」友白道：「弟思白小姐，而事尚屬虛懸。今令妹事既蒙金諾，小弟何不少留數日，就求媒一議。」夢梨道：「仁兄初意，原為白小姐而來，而半途忽先婿了舍妹，無論仁兄先已負心，就令白小姐聞之，自應不悅，豈不開異日爭端。況舍妹尚幼，既已許君，斷無改移。兄宜速速進京早完白小姐之事，但只是還有一語相問。」友白道：「更有何語？」<break time="100ms" />　　盧夢梨道：「仁兄雖屬意白小姐，不識白小姐亦知有仁兄否？」蘇有白道：「仁兄愛我至此，實不相瞞。」遂將和新柳詩并後來攷送鴻迎燕事情，細說一遍。夢梨道：「既如此，兄只消去完白小姐之盟，不必更尋小弟。彼事若完，舍妹之事自完矣，決然斷無相負。」蘇友白道：「固知兄不負我，只是纔得相逢，又欲分袂，寸心耿耿，奈何？」夢梨道：「弟豈忍然者，但以後會甚多為慰。今若過於留戀，恐為僕婢所窺，異日又增一番物議矣。」友白道：「仁兄之高論，於理甚當，但後會未卜何期。今日蒙兄恩愛如此，盤纏不足，小弟即此徑行也，不別李老矣。」夢梨道：「徑行甚妙，小弟尚有一言為贈。」
    </voice>
</speak>

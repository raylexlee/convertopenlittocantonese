<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第一六二回　阮咸叔姪效放達</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一六二回</br>　　阮咸叔姪效放達</font></h4>
			　　阮咸，字仲容，妙解音律，善彈琵琶。處世不交人事，惟共親知雅歌酣飲而已。時咸與叔阮籍居道南，宗室居道北。時北阮富而南阮貧。七月七日，俗例曝衣。北阮盛曝衣服，錦繡炫目；咸以竿掛大布犢鼻於庭。人或問之，咸答曰：「未能免俗，聊復爾耳！」人皆悅之，後出補始平太守，放達無稽。<br />
　　阮修，字宣子，善清言，性簡任，不修人事。絕不喜見俗人，遇便捨去。常步行，以百錢掛杖頭，至酒店便獨酌酣暢，雖遇富貴之人，亦不肯顧。修家無擔石之儲，晏如也。與兄弟同居，自得林泉之趣。修居貧四十餘年，而未有室，王敦等名士斂錢為婚，時慕之者，求人錢而不得。後王禍將及矣，次日入朝奏帝，求出為廣州刺史，成帝從之，遂刺史廣州矣。<br />
　　卻說南頓王司馬宗自以失職怨望，又素與蘇峻善，庾亮欲誅之，無罪不敢行。而宗亦欲廢執政亮等，中丞鐘雅劾宗謀叛，亮乘之使人收宗殺之，降其兄太宰、西陽王羕為弋陽縣王。王為宗室近屬，乃先帝保傅，亮一旦剪黜，由是愈失遠近之心。<br />
　　宗之死也，成帝不知。久之，帝問庾亮曰：「常日白頭公何在？」庾亮對曰：「因謀反伏誅！」帝泣曰：「舅言人作賊便殺之，人言舅作賊當如何？」亮懼，變色而退朝。<br />
　　卻說後趙王勒用程遐之謀，營鄴宮，使養子石虎鎮之，守鄴城。虎自以為功多，無去鄴之意。及修三台，遷其家室而居之，虎由是怨望。<br />
　　十一月，後趙王勒使石聰率二萬騎攻壽春，祖約堅守不出。<br />
　　使人屢表求救，朝廷不為出兵。聰遂進寇阜陵，建康士民大震。<br />
　　蘇峻聞知，遣其將韓晃引三萬騎前來拒戰。石聰聞救兵至，乃走之。朝廷欲作涂塘以遏胡寇，祖約聞知曰：「朝廷為此，是棄我也！」益疑憤恚。<br />
　　二年五月，朔日食。<br />
　　卻說張駿聞趙兵為峻所敗，乃去趙官爵，復稱晉大將軍、涼州牧，遣辛岩領二萬攻趙秦州。趙王曜令劉胤將兵五萬出擊辛岩，二軍交鋒，不上數合，辛岩大敗而走。胤乘勝追奔，濟河，攻拔令居，進據振武，因此河西大駭，金城抱空降之。峻遂失河南之地。朝廷已知，庾亮大集文武於朝堂而議之。當時尚書左丞孔坦、司空陶回言於司徒王導曰：「及請峻未至，宜斷阜陵，守江西當涂諸處，彼眾我寡，一戰決矣。今不先往，而峻先至，則人心危駭，難與戰矣！」導然之，亮不從。<br />
　　至是，峻遣其將韓晃攻陷姑孰，取其鹽米以給諸軍。亮始悔，使左將軍司馬流將兵三萬人，據蕪湖以拒之。<br />
　　時宣城刺史桓彝，欲起兵赴朝廷，長史祖惠曰：「郡兵實弱，山民易擾，且宜按甲以待之也。」桓彝厲色曰：「見無禮於其君者，若鷹鸇之逐鳥，今社稷危逼，義無晏安，何敢坐視也？」乃慷慨流涕，遂將兵屯蕪湖。<br />
　　峻即使韓晃將兵前往至蕪湖，與彝交戰，彝兵寡弱，不三合大敗而還，退回宣城。晃乘之，因攻宣城，桓彝不能敵，又退保廣德。<br />
　　時徐州刺史郗鑒，欲率所鎮之兵赴國難。朝廷知之，恐北寇來侵，下詔不許。於是，郗鑒得旨，遂按兵不敢前行。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
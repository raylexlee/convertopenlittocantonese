<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第三十七回　孫秀害潘岳石崇</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十七回</br>　　孫秀害潘岳石崇</font></h4>
			　　卻說潘岳，字安仁，滎陽人也。少以才穎見稱，鄉邑號為奇童，謂是終賈之儔也。先是武帝時，帝躬藉田，潘安仁曾作賦以美其事曰：五輅鳴鸞，九旗揚旆。有邑老田父，或進而稱曰：「損益隨時，理有常然。高以下為基，人以食為天。正其末者端其本，善其後者慎其先。」今聖上圖匱於豐，防儉於逸。展三時之宏務，期倉廩於盈溢。固堯湯之用心，而存救之要術也。<br />
　　潘岳因此才名冠世，為眾所疾，遂棲遲十年，出為河陽令。<br />
　　自負其才，鬱鬱不得志。後遷為給事黃門侍郎。岳性輕躁，趨世利，與石崇等事賈謐，每候其出，與石崇輒望塵而拜。《惜愍懷文》，岳之辭也。謐二十四友，岳為其首。謐《晉書限斷》，亦岳之辭也。其母曾誚之曰：「爾當知足，而於沒不已乎？」岳終不能改。既仕宦不達，乃自作《閒居賦》。其賦曰：岳讀《汲黯傳》，至司馬安四至九卿，而良史書之。題以巧宦之目，未嘗不慨然而歎也。曰：「嗟乎！巧誠有之，拙亦宜然。」僕自弱冠涉於知命之年，八徙官而一進階耳。再免，一除名，一不拜職，遷者三而已矣。雖通塞有時，抑亦拙者之效也。昔通人和長輿之論餘也，固曰拙於用多，稱多者，吾豈敢言拙？則信而有徵。方俊乂在官，百工惟時，掘者可以絕意乎寵榮之事矣。太夫人在堂，有贏老之疾，尚何能違膝下色養，而眉屑從斗筲之役乎！於是覽止足之分，舒浮雲之志，築室種樹，逍遙自得。池沼足以漁釣，租稅足以代耕。灌園鬻蔬，供朝夕之膳；牧羊酤酪，俟伏臘之賈。孔子曰：「孝乎？惟孝友於兄弟。」此亦拙者之為政也。<br />
　　潘岳美姿容，少時曾挾彈出洛陽道游，婦人遇之者皆連手縈繞，投之以果，遂滿車而歸。時張載生甚醜陋，每行遇小兒，以瓦石擲之，委頓而返。<br />
　　岳先事賈謐，謐薦為黃門侍郎。而岳常輕孫秀，因此購隙。<br />
　　秀既得志，每有殺岳之心，未得其便。至是朝中倫、秀秉政，遂存害岳之意焉。<br />
　　秀又聞石崇有愛妾，名曰綠珠，色美而豔，又善吹笛，秀使人來崇家求之。此時石崇正與綠珠在金園別館，方登涼亭，臨清流，集群姬在側。使人直入涼台，見崇曰：「孫侍中聞足下家有美妾，極善歌舞，使某求一，足下意允否？」崇曰：「有。」乃盡出其婦數十人以示使，皆蘊蘭麝，披羅縠. 祟謂使人曰：「子所擇佳者，即以奉承。」使人曰：「君諸姬服御，麗則麗矣，然吾受侍中之命，止索綠珠，不知誰是？」石崇勃然曰：「綠珠乃吾所愛，不可得也！」使人曰：「君侯博古通今，察遠照邇，侍中之暴，君侯已知，願加三思，勿使噬臍無及。」崇曰：「不必多言矣！」竟不許。使人出，回報孫秀，說崇不肯。孫秀大怒，乃入見趙王司馬倫曰：「昨聞石崇與潘岳二人密謀，要與淮南王允等報仇，若不早除，將至亂矣。」<br />
　　司馬倫曰：「岳、崇有異，卿可誅之。」秀既得命，即出府堂，矯詔使介士二百人，收石祟與潘岳二家。時石崇正與綠珠宴於樓上，介士到，曰：「奉詔收二人，速下樓！」石崇大驚，哭謂綠珠曰：「我今為汝得罪，不知遂駕何所？」綠珠亦泣曰：「君侯為妾得罪，妾當效死君前，豈敢奉事二姓，為君羞耶？」<br />
　　言訖，自投於樓下而死。介士逼崇急行，崇曰：「吾不過流徙交廣，何相逼耶？」言訖與行。及執至東市，方知處斬，石祟大哭，歎曰：「奴輩利吾家財耳。」收者答曰：「知財能為禍，何不早散之？」崇默然不語。時介士執潘岳至，謂之曰：「安仁卿何說復爾耶？」岳淚曰：「可謂白首同所歸矣。」岳先題《金谷詩》云：「投分寄石友，白首同所歸。」今果應其讖，故潘岳言之。俄而監斬官到，將二人並家屬盡斬之，籍沒崇之家財焉。<br />
　　卻說河內太守劉頌見政出群下，付托非人，乃草具所陳於惠帝曰：「頠惟萬載之事，理在二端。天下大器，一安難傾，一傾難正。故慮經後世者，必精下之政，使萬世賴耳。」<br />
　　表上及陳政要休付與人，宜親萬機。惠帝曰：「不能行矣。」因此朝野不安，大亂焉。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
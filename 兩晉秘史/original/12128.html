<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第一一二回　丞相容即晉王位</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一一二回</br>　　丞相容即晉王位</font></h4>
			　　史說東晉元帝，諱睿，字景文。宣帝曾孫，瑯邪恭王司馬覲之子也。咸寧二年，生於洛陽，有神光之異，一室盡明，所藉藁如始刈。及長，白毫生於目角之左，隆准龍顏，目有精曜，顧盼煒如也。年十五嗣位瑯邪王，幼有令譽。侍中稽紹謂人曰：「瑯邪王毛骨非常，殆非人臣之相也。」永嘉初，用王導計，始鎮建業。愍帝即位，進位丞相大都督，督中外諸軍事。<br />
　　其時瑯邪王睿聞知愍帝被擄，朝夕涕泣，與王導商議起兵復仇。導曰：「可移檄四方，征天下之兵，方可進討。」睿從其計，使使移檄邀天下各處之兵進討胡人。於時有玉冊見於臨安，白玉麒麟神璽出於江寧，其文曰「長壽萬年，日有重暈」，皆以為中興之象。民人拾得玉冊、神璽，知瑯邪王有德，將來呈上於睿，睿受而賞之。時西陽王司馬羕以祥瑞遂見軍師王導，導曰：「吾意已定奪也。」乃設座靈殿，遂引諸將人見瑯邪王。<br />
　　王導曰：「方今晉室傾頹，胡羯狂撅，天下百姓無主。主公年過半百，德及四海，東除西蕩，奄有金陵，可以應天順人，法堯禪舜，即皇帝位，名正言順，以討國賊。此合天理，事不宜遲，便請擇日。」瑯邪王曰：「軍師言之差矣。睿雖然忝居皇族，乃臣也。未為愍帝報仇，安敢為此？」王導曰：「方今天下分崩，英雄並起，各霸一方。四海有才德之士同聲相應，同氣相求，舍死忘生而事其主，非為名，則為利也。今主公苟避嫌疑，守義不舉，天下之士皆無所望，其心皆憚，不久自去矣，願主公熟思之。」瑯玡王曰：「僭居尊位，吾則不敢。」慨然流涕曰：「愍帝之仇不能克報，孤本罪人也，惟持節守義，以雪天下恥，庶贖斧鉞之誅。吾本瑯玡王，諸賢見逼不已，當歸瑯訝耳。」言訖，欲命駕返國，諸將留之。<br />
　　會弘農郡太守宋哲為漢所攻，棄郡奔建康，稱受愍帝詔，令丞相睿統攝萬機。睿持節素服出，舉哀三日，未肯登位。諸將官屬又集議，請睿上尊號，又固執不從。導乃謂眾曰：「主公平生以義為重，安肯便居尊位耶？請依魏晉故事，推為晉王，以安百姓。」於是，睿乃許之，遂即晉王位，改元建武，置百官，立宗廟社稷。有司請立太子，睿愛次子宣城公司馬裒，欲立之。謂王導曰：「立子當以德。」導曰：「宣城公雖有朗俊之美，而世子年長，主器者莫若長子矣。」晉王從之，立世子司馬紹為王太子，封裒為瑯邪王，嗣泰恭即位後鎮廣陵，以西陽王司馬羕為太保，封譙王司馬遜之子司馬承為譙王，王敦為大將軍，王導為揚州刺史，領中書事，以刁協為僕射，周顗為吏部尚書，加賀循為太常。時承喪亂之後，江東草創，協久宦中朝，諳練舊事。循為世儒宗，明習理學，凡有疑議，皆取決焉。<br />
　　卻說劉琨與段匹磾相與歃血同盟，翼戴晉室，於是琨檄告華夷，遣右司馬溫嶠奉表詣建康，勸晉王進尊位。嶠臨行，琨謂曰：「晉祚雖衰，天命末改。吾當立功河朔，使卿即奉表南行矣，勉之。」嶠諾。至建康，奉表勸進。晉王受表，亦不肯登大位。時王導、周顗、庾亮皆愛嶠之才，爭與之交，嶠遂留在建康。<br />
　　時晉王與百官議降詔，以慕容廆為龍驤將軍、大單于、昌黎公，使人奉詔去見。廆辭不受。處士高詡曰：「霸王之資，非義不濟。今晉室雖微，人心猶附之，明公宜遣使江東，示有所尊，然後仗大義以征諸部，不患無辭矣。」廆大悅，從之，乃使長史王濟浮江詣建康，見晉王，勸進尊號。晉王亦不從。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
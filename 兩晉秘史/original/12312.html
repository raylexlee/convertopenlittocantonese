<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第二九六回　劉裕落魄遇聖僧</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二九六回</br>　　劉裕落魄遇聖僧</font></h4>
			　　卻說宋高祖武皇帝，諱裕，字德輿，小名寄奴，乃彭城縣綏輿裡人。姓劉，是楚元王交二十一世孫也。彭城原是楚都，故留裔家焉。晉氏東遷徙訖，劉氏移居晉陵丹徒之京口裡。裕夜生之時，神光照室，猶如白晝。及長，雄杰有大度，身長七尺六寸，風骨奇偉，僅識文字，不事廉隅小節，奉繼母以孝聞。<br />
　　常賣履為業，好樗蒱，為鄉閭所賤。獨瑯玡王謐見其奇偉，深相敬耳。是時裕已二十餘歲，忽一日賣履，積有五日之糧，遂懶賣履，遂游京口之竹林寺閒耍，偶因臥於講堂之前。<br />
　　卻說竹林寺眾僧會講佛法，忽見講堂毫光燦爛，僧人大驚，疑是火發，即忙呼集眾僧，令去救火。此時眾僧一發向前，來至講堂救火，並不見火，只見劉裕在講堂前臥下，上有五色龍光，火燄罩身。當時眾僧叫醒劉裕，具說與知而賀曰：「小僧嘗聞龍穿七竅，真命天子；蛇穿五孔，五霸諸侯，今金龍護子之體，子非諸侯，必帝王也！」裕聞言甚喜，乃謝曰：「上人無妄言，吾行止之時，嘗見二小龍附翼，或樵漁山澤，亦曾同侶，何足為奇？山野庸夫，亦不敢望，禪師何過贊也？」言訖，眾僧請裕飲茶，茶罷，裕遂辭僧回家。<br />
　　至次日，灶下無柴，裕乃取斧擔，往新洲上去伐獲。卻說新洲土神，見劉寄奴落魄，宋祚當興，乃化長蛇攔路，與之射傷，復變小童，傳授金瘡之藥，乃稽其王者之興。裕來至洲上，忽見大蛇長有數丈，在渚蟠屈。裕驚駭，以箭射之，蛇被箭傷，而遁入獲中。裕被嚇亦歸。至明日無柴，只得復往新洲去伐荻柴。及至洲上，忽聞荻中有杵臼之聲，疑往觀之，卻見童子數人，皆青衣立於荻中搗藥，裕怪問其故，童子答曰：「我王為劉寄奴所傷，在此合散敷之。」裕驚，佯挑曰：「汝王何不殺之？」童子應曰：「寄奴乃王者，不死不可殺也。」裕笑叱之。<br />
　　童子皆散，忽然不見。裕乃收其藥，認識之。返回家數日，將藥往下邳去賣。<br />
　　卻說黃龍長老知天下之真主在於劉裕，是以化為沙門，在道俟裕，指與功名。<br />
　　當裕賣履歸來，遇見沙門，沙門謂裕曰：「江表當亂，安之者其在君乎？君何行此？」裕曰：「禪師之言，正合吾意。<br />
　　奈吾身有賤疾，不敢投伍。「沙門又問曰：」君有何疾？吾教汝醫！「裕曰：」我少年有手瘡，積年不癒，因是無力。「沙門曰：」吾有黃藥，與君可將敷之，必然得好也。「言訖，將藥授裕，裕接了，沙門忽然不見。裕思半晌，疑必神助，乃拜謝天地回家。將沙門黃散敷之，一敷就愈，其手力更大，堪舉千斤，因是將其餘黃散及童子所遺之藥寶藏之，後每遇金瘡，敷之無有不癒。裕既得沙門之語，常懷在心。<br />
　　晉隆安三年十一月，孫恩聚眾據會稽作亂，劫掠郡縣，有會稽附郡太守王德即忙寫表，使人入朝奏知，求兵征討，使人領命去了。<br />
　　卻說晉安帝設朝，只聽得淨鞭三下響，果然文武兩班齊。<br />
　　只見文武百官，齊立丹墀，前八拜後八拜，中又八拜，三八二十四拜，揚塵舞蹈，山呼萬歲。君臣禮畢，晉帝在座上言曰：「卿各平身，有事出奏，無事退班。」於是群臣起立兩邊，忽黃門官引會稽使人直至金鑾拜舞已畢，呈上表章。晉皇披表讀訖大驚，謂使人曰：「汝宜星夜奔郡，令太守點兵，緊守城池，朕即發兵來應。」使人領命，拜辭出朝，即歸去了。當時帝問群臣曰：「今奸賊作亂，誰敢與吾興兵？」言未畢，群臣奏曰：「衛將軍謝琰、前將軍劉牢之，此二人智足多謀，陛下不如遣其前去征討，必然收服。」帝聞奏，即宜謝琰、劉牢之二人至，謂曰：「會稽妖賊孫恩作亂，遣卿等前去收服，卿宜領兵。<br />
　　竭力得勝回朝，封賞不輕。「二人聞命即時謝恩，出朝領兵。<br />
　　放下珠簾，眾文武各退班去了。<br />
　　卻說謝琰、劉牢之二人領兵十萬欲行，缺少一個參軍官，心下正自納悶，忽部下軍人出說曰：「吾鄉中有一心腹之人，乃是楚元王交二十一世孫也，姓劉名裕，小字寄奴，原居京口。<br />
　　此人幼讀兵書，長習武藝，有萬夫不擋之勇。身長七尺，細眼長髯，膽量過人，機謀出眾。笑齊桓、晉文無匡霸之才，論管仲、樂毅少縱橫之策，治兵彷彿孫、吳，運籌平欺洛、灌。若將軍這裡少參軍官，何不禮請他來，必然平服妖賊。「<br />
　　牢之聞之大喜，就令軍人以禮去請。軍人得令，連夜上馬來到京口，即見劉裕，俱道：「妖賊孫恩作反，朝廷差衛將軍謝琰、前將軍劉牢之領兵前去征討，二人令我前來，禮請足下為參軍，一同去征。文書緊急，火速要行。」裕聞大喜，即時收拾行李，跟同軍人上道，來至營前，忙引入軍中，拜見劉牢之。牢之見裕身長七尺，相貌魁偉，面如碧玉，五綹長鬚垂於腹下。牢之心中大喜，即便優禮相待，與之談論，應答如流，即拜為參軍，裕亦喜之不勝。於是牢之傳令三軍，望會稽進發，不日來到會稽城東五十里，下住營寨。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
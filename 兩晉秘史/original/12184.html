<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第一六八回　侃將誅峻於石頭</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一六八回</br>　　侃將誅峻於石頭</font></h4>
			　　九月，卻說蘇峻心腹路永、賈寧二人，勸峻盡誅朝中諸大臣，更樹腹心。而峻雅敬司徒王導，故不許之。於是永、寧二人，以峻不聽其計，更貳於峻，乃有離峻之心。王導竊知之，使袁耽誘永、寧曰：「卿二人忠事蘇公，蘇公無重於卿，故卿等雖進忠言，反見逆耳。今天下兵集，豈能拒之？不久必敗，卿為其黨，將安歸乎？依吾之見，不若早投西軍，則身安而家可保也！」永、寧二人默然，至晚皆奔白石西軍而降，溫嶠受之。<br />
　　嶠與峻久相持不決，而嶠軍食盡，見貸於侃，侃怒曰：「若屢戰失利，糧草又盡，焉可以決勝負？吾雖有糧草，留應自軍，若少更假於誰？君既食盡，暫且罷兵，吾自西歸，任君何如？」嶠曰：「凡師克在和，古之善教也！光武之濟昆陽，曹公之拔官渡，以寡敵眾，仗義故也。峻、約小豎，凶逆滔天，何憂不滅？明公奈何舍垂成之功，設進退之計乎！且天子幽懷，社稷危殆，乃臣子肝腦塗地之日。嶠與公盡受國恩，事若克濟，則主臣俱存；如其不捷，當灰身以報先帝耳！今之事勢，義無旋踵，譬騎虎安可中下哉？以一違眾西返，人心必沮，眾必敗事，則義旗將回指於公耳！」毛寶亦說侃曰：「軍政有進無退，惟直整齊三軍，示眾必死而已，亦謂退無所據，終至滅亡。可試與寶兵，斷賊資糧，若不立效，然後公去，人心不恨矣！」<br />
　　侃然其說，委兵五千遣之，斷絕峻之糧道，寶既引兵去了。<br />
　　金陵太守李陽謂侃曰：「溫公貸糧，仁公執不假與，設若不濟，公雖有粟，安得而食諸乎？」侃然之，乃分粟五萬石以餉嶠軍，於是嶠軍得食，眾心始安。<br />
　　卻說毛寶引兵五千，使人探知峻軍糧草，皆積聚於句容、姑孰，寶率兵直抵句容、姑孰屯所，放火燒之，於是峻軍乏食，侃遂不去。<br />
　　時蘇峻使韓晃領兵二萬，進攻大業壘。郗鑒參軍曹納曰：「大業，京口扦之蔽也，一旦若不固守，則賊兵至，故請還廣陵，以俟後舉。」鑒大怒，會僚佐責納，將欲斬之，久而哀告，眾請釋放，因此眾心固守。使人求救於侃，侃將分兵去救大業，長史殷羨曰：「吾兵不習步戰，不如急攻石頭，峻必抽回其軍，則大業不救自解矣。」侃然之，於是侃督水軍二萬攻石頭。庾亮、溫嶠見侃向石頭，亦率步兵一萬，從白石南上攻峻旱寨。<br />
　　峻見嶠、亮步兵南上，自同將匡孝引兵二萬來迎。時侃將趙胤當先奄至，峻令匡孝出戰，兩馬相交，不上十合，趙胤敗走回陣。<br />
　　峻見匡孝殺敗胤，言曰：「孝能破賊，我更不如？」時峻先未出陣，飲酒大醉，及見孝勝，乃親自持刀拍馬將入，數千人迎戰，乘醉突陣。三衝不得入，忙跑馬趨至白木坡，馬躓，被侃部將彭世、李千等見之，遂率步兵三千追及斬之。眾軍皆稱蘇峻死，峻軍大潰。<br />
　　世、千等既斬蘇峻，碎割之以焚其骨。世、千持首級來見陶侃，侃令號令軍門。<br />
　　蘇峻既死，其部下司馬任護等立峻弟蘇逸為主，閉城自守。<br />
　　峻雖已死，其眾猶遐。溫嶠乃創建行台，廣招兵馬，佈告遠近：凡故吏二千石以下，皆令赴台，告祭皇天后土及先帝之靈，以期三軍要得石頭城。於是至者雲集，嶠與侃、亮祝祭訖，聲氣激揚，流涕覆面，情動三軍，皆欷歔願以死戰。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第三十一回　阮咸叔姪效放達</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十一回</br>　　阮咸叔姪效放達</font></h4>
			　　阮咸，字仲容。妙解音律，善彈琵琶。處世不交人事，惟其親知雅歌酣飲而已。時咸與叔阮籍居道南，宗室請阮居道北。<br />
　　時北阮富而南阮貧。七月七日，俗例曝衣，北阮盛曝衣服，錦繡炫目，咸以竿掛大布犢鼻於庭。人或問之，咸答：「未能免俗，聊復爾耳。」人皆譏之，後出補始平太守，放達無稽。<br />
　　阮修，字宣子，善清言，性簡任，不修人事。修不喜見俗人，遇便捨去。常步行，以百錢掛杖頭，至酒店，便獨酌酣暢，雖過富貴之人，亦不肯顧。修家無擔石之儲，晏如也。與兄弟同居，自得林阜之趣。修居貧四十餘年而未有室，王敦等名士斂錢為婚，時慕之者求入錢而不得。後王敦為鴻臚卿，謂修曰：「卿嘗無食，鴻臚承差有祿，汝能為否？」修曰：「亦復可耳。」遂為鴻臚承差焉。<br />
　　胡母輔之，字彥國，泰山人。少擅高名，有知人之鑒。性嗜酒，任放不拘小節。與王澄、王敦、庾愷俱為太尉王衍所重，號為「四友」。澄常與人書曰：「彥國吐嘉言，如鋸木屑，霏霏不絕，誠為後進領袖。」為家貧，求試為繁昌令，後為樂安太守。謝鯤，字幼輿，陳國陽夏人也。以儒業顯。鯤少知名，通簡有高識，不修威儀，好老莊，能歌，善鼓瑟。後東海王司馬越聞其名，舉為掾。鄰家高氏女有美色，謝鯤嘗挑之，女投梭折其兩齒，故時人為之語曰：「任達不已，幼輿折齒。」鯤聞之，傲然長嘯曰：「猶不廢我嘯歌。」後為長史。<br />
　　畢卓，字枚世，新蔡漁陽人。少希放達。太興中，求為吏部，嘗飲酒廢職。比舍郎釀酒熟，卓因醉，夜至其甕間盜飲之，被掌酒者所獲。到明旦視之，乃畢吏部也。遂遽釋其縛。卓遂引主人宴於甕側，償其酒錢，致醉而去。嘗語人曰：「得酒滿數百斛船，四時甘味置牀頭，右手持酒杯，左手持蟹螯，終身飲酒船中，便足了一生。」因此好酒，為人所譏。樂廣聞而笑之曰：「名教中自有樂地，何必乃爾。」是時何晏等祖述老莊，立論以為天地萬物皆本以無為。無者，開物成務，無往不存者也。陰陽恃以化生，賢者恃以成德，故無之為用，無時不貴矣。<br />
　　故王衍之徒皆愛重之，由是朝中士大夫皆以浮誕為美，廢弛職業。<br />
　　史說裴頠，字逸民。宏雅有遠識，博學稽古，自少知名。<br />
　　御史中丞周弼見而歎曰：「頠若武庫，五兵縱橫，一時之杰也。」累遷侍中。樂廣嘗與頠談清言，欲以理服之。而頠詞論豐博，廣笑而不言，謂頠為言談之林。<br />
　　其時俗尚放蕩而不尊儒術，浮虛而不尊禮法，屍祿耽寵，仕不事事。王衍之徒聲譽太盛，不以實學相尚，並皆倣效，風教陵替。是故裴頠著《崇有論》以釋其弊，眾皆然之，猶不能救當時也。其論曰：利欲可損而未可絕有也；事務可節而未可絕無也。談者深列有形之累，盛稱空無之美，遂薄綜世之務，賤功利之用，高浮游之業，卑經實之賢。人情所徇，名利從之。於是立言藉其虛無，謂之玄妙；處官不親所職，謂之雅遠；奉身舍其廉操，謂之曠達。故悖吉凶之禮，忽容止之表。瀆長幼之序，混貴賤之級，無所不至。夫萬物之生，以有為分者也。故心非事也，而制事必由於心，不可謂心為無也；匠非器也，而制器必須於匠，不可謂匠非有也。由此而觀，濟有者皆有也，虛無奚益於已有之群生哉！<br />
　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第六十九回　苟晞火攻汲桑眾</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六十九回</br>　　苟晞火攻汲桑眾</font></h4>
			　　卻說苟晞與汲桑相持數月，互有勝負。苟晞心為憂悶，夙夜無寐，思得一計，謂諸將佐曰：「賊人與我相持數月，各分八壘，依林避暑，其意怠也。汝等亦宜分作八隊，至夜各持火炬，燒林而攻之，則賊可破也。」眾然之。是夜風清月朗，各分隊伍，二更時分，晞以火炬至營壘放之。須臾，火起入壘，皆灼如同白日。汲桑之兵眾十去其九，屍積肉山，血凝紅土。<br />
　　桑單騎奔走，為晉兵所殺，石勒走奔樂平去訖。<br />
　　自是苟晞威名大振，朝廷詔加苟晞都督青、兗諸軍事。晞屢破強寇，雄名甚盛，善治繁劇，用法嚴峻。其從母依之，晞奉養甚是恭厚。其子求晞用之為將，晞不許，曰：「吾不能以王法貸人，將無後悔耶！」其子固求之，晞不得已用之為督護。<br />
　　後果犯法應殺，從母叩頭求活，晞不聽，竟杖節斬之，而更素服哭之曰：「殺卿者兗州刺史也，哭弟者苟道將也。因此人皆怕犯其法，各效忠心為之用也。<br />
　　時胡部大人張□督等擁眾壁於上黨郡，石勒既走樂平，無處投奔，乃往上黨求見張□督請降漢。張□督從其說，即引石勒去見漢王劉淵。淵奇其壯貌，以勒為輔漢將軍、平晉王。勒大悅，志得行焉。<br />
　　十一月，帝以王衍為司徒。衍既為司徒，乃思自全之計，因說太傅司馬越曰：「朝廷危亂，當賴方伯，宜得文武兼資以任之。今王澄、王敦二人智勇俱備，明公何不委之重任，可保國家，明公亦安也。」越從之，以王衍弟王澄為荊州都督，以王衍族弟王敦為青州刺史。二人領職臨行，王衍語之曰：「荊州有江漢之固，青州有負海之險。卿二人在外而吾居中，足以為三窟矣。若其有不測，可以為救耳。」澄、敦拜辭而去。王澄至鎮，日夜縱酒，不理庶務，雖寇戎交警，不以為懷，民甚憂之。史說王衍，字夷甫，乃王戎之從弟也。衍生得神清目秀，豐安端雅。嘗造山濤，濤嗟歎良久。既去，目而送之曰：「何物老嫗生此寧馨兒？然誤天下蒼生者，未必非此人也。」武帝時聞其名，問戎曰：「夷甫當世誰比？」戎曰：「未見比，當從古人中求之。」帝因以為元城令，後人為黃門侍郎。至此太傅越秉政，以為司徒焉。<br />
　　卻說太傅越初與苟晞親善，引晞升堂，結為兄弟。至是威名日盛，司馬藩滔說越曰：「兗州衝要，魏武因之創業，晞有大志，非純臣也，若遷之青州，明公自牧兗州，經緯諸夏，藩衛本朝，此所謂為之未亂者也。」越以為然，乃自領兗州，改苟晞為征東大將軍、青州刺史。晞雖受詔去青州，而心不悅，由是越與晞有隙。晞至青州，以嚴刻立威，日行斬戮，州人謂之「屠伯」。<br />
　　卻說王彌及其黨劉靈因亂招集亡眾，劫掠青、徐，眾弱不能自立，恐藩眾來攻，乃引兵投降於漢。劉淵以二人為左右將軍。而劉靈少貧賤，力制奔牛，走及奔馬，時人雖異之，莫能舉也。靈撫膺歎曰：「天乎，何當亂也！」及公師藩起，靈亦起，自稱為將軍，寇掠趙、魏，與王彌俱降漢。劉淵用以為將，亦命寇趙、魏。<br />
　　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
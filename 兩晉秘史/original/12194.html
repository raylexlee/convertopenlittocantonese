<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第一七八回　成王卒李班即位</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一七八回</br>　　成王卒李班即位</font></h4>
			　　卻說成王李雄，生瘍於頭，身多金瘡，及病，舊痕皆膿潰，諸子惡而遠之。獨太子班日夜侍側，不脫衣冠，親為吮膿。雄自料不起，召建寧王壽，受遺詔輔政，謂壽曰：「卿乃朕之至親，國之元忠，今聯將歸，托汝後事。吾聞傳國以嗣，嗣不肖即以德，今諸子皆非鼎器，故不立而立班。班有仁孝，可以為君，卿善事之，勿負聯言。」言訖，又謂班曰：「建寧王有智謀，卿可舉國委之。」言訖而卒。<br />
　　李班治喪訖，居數日，壽等扶班即位，政事皆委於壽及司徒何點、尚書令王懷，班居中行喪禮，一無所預。百官備禮，班舉哀發喪。<br />
　　卻說李雄在位三十二年，雄寬厚，簡刑約法，時海內大亂，而蜀獨無事，百姓殷實，門不閉戶。雄常無事出外行游，忽見丞相楊褒在後持矛馳馬，雄怪而問之，何如做作？褒對曰：「夫統天下之重，如臣所乘惡馬而持矛也，急之則慮自傷，緩之則懼自失，故馬馳而不制也。」雄悟，即還，而不復出。<br />
　　班既立為後蜀成都王，李雄庶子李越先已屯江陽，聞雄死，乃奔喪成都，與其弟李期欲謀作亂。成王班弟李忤竊知，密告於班，勸遣越還江陽，免其在此為患，乃以期為梁州刺史，使往鎮，庶無內變。成王班以雄末葬，不忍，推誠待之，且曰：「二人既為謀，卿可代吾領兵五萬，出屯涪城，彼必不敢為變。」於是忤領兵出屯於涪。<br />
　　李越謂期曰：「蜀地乃吾家天下，今班嗣立，你有何計策將班殺之？我雖居長，願讓位與汝，汝意下如何？」期曰：「吾有此意久矣，明早待班來殯宮，朝哭父王，吾與兄領兵心腹二十餘人，各藏利刃，伏而殺之，而後取其大位，其計可麼？」<br />
　　越曰：「此計雖善，恐百官不服。」期曰：「易耳，誣班謀殺君父，自奪大位，吾欲殺之，誰敢忤之？」二人計議已定。<br />
　　次日平旦，越、期二人領了心腹二十餘人，各藏利刃，人殯宮埋伏。不一時班至，望靈柩拜哭在地，被李越一刀砍在地下，左右欲持兵器向前，被李期大喝曰：「不得無禮！李班謀殺君父，吾故殺之，吾等受太后詔，故殺之，其餘人等，都皆赦免！」於是眾隨宮人各散，李越即出前殿，聚集文武百官謂曰：「李班欲速得位，謀殺君父，吾故殺之。我弟李期有仁有德，今可以登基。汝等群臣，速行君臣之禮，有不服者，以班為例。」言訖，扶李期上坐。期推讓再四，方上龍座。越率群臣，山呼萬歲。期既即位，改號為玉恒元年。以兄越為相國，加大將軍。李壽為大都督，皆錄尚書事。<br />
　　卻說成帝設朝，加庾亮為征西將軍，假節鉞，督江、荊、益、豫、雍、梁六州諸軍事。亮在武昌得詔旨，受征西將軍印綬節鉞，重賞使人還都，以殷浩為記室參軍，以褚裒為豫章太守，社又為丹陽丞。<br />
　　史說褚裒，字季野，少有簡貴之風。昔譙國桓彝因見，常謂之曰：「季野有『皮裡陽秋！』」言其外無臧否，內有褒貶也！時謝安亦推重之，恒曰：「裒雖不言，四時之氣備矣。」<br />
　　初，裒總角謁亮，亮使郭璞筮之，卦成，璞駭然。亮曰：「莫非不祥乎？」璞曰：「此非人臣之卦，不知少年何以得表斯祥？此乃大貴之卦，二十年外，吾言方驗，」後其女為康皇后，乃拜侍中、錄尚書事，其卦果驗。杜乂，字弘理，性純和，美姿容，有盛名於江左。王羲之見面目謂曰：「膚如凝脂，眼如點漆，此神仙中人也。」桓彝亦曰：「衛玠神清，杜乂形清。」<br />
　　殷浩，乃陳郡長平人，羨之子也；褚裒，陽翟人也；杜乂，桂陵人，預之孫也，此三子皆以識度清遠，善談《老》、《易》，擅名江東。而浩尤為風流所宗，故庚亮錄用而重之。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
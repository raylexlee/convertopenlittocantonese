<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第一五七回　王導計氣王敦死</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一五七回</br>　　王導計氣王敦死</font></h4>
			　　其時朝野將士皆憚王敦，不肯向前去戰，各自相推。當時王導密謂帝曰：「今敦在，將士畏憚，不敢向前。今聞敦病甚，其性極急，陛下可作詔書，使人送去見敦，暴敦罪惡，彼心受氣，不死將次九分！臣歸家，率子弟，稱敦見詔氣死，代其發哀掛孝，然後下詔，只討錢鳳、王含，休書王敦，則將士認王敦已死，必然奮志向前，可討王敦，彼之將士，亦自散矣。」<br />
　　帝大喜，用其計，即使人持詔去，暴王敦之罪。敦得書，果怄氣病增，臥牀不起，使人催王含進兵。王導歸家數日，率子弟掛孝發哀，稱說王敦死了。兵以為王敦已死，咸有奮志，於是尚書省謄詔，遣人送敦府下曰：敦輒立元息，以自承代，不由王命，頑凶相弊，志窺神器，天不長奸。敦已隕斃，鳳復煽運，今遣司徒導等討之，諸為敦所授用者，一無所問。敦之將士，從敦兩年，違離家室，朕甚憫之。其單丁遣還，終身不調；餘皆與假三年，休訖還台。當與宿衛，同例三番。<br />
　　使人持詔下敦府，敦見詔大怒，而病癒篤，欲即起兵，使郭璞筮之，璞曰：「無成！」敦疑璞助溫嶠，欲殺之，恐人議論。敦問曰：「吾壽幾何？」璞曰：「明公起事，禍必不久！<br />
　　若在武昌，壽不可測！「敦大怒曰：」卿壽幾何「？璞曰：」命盡今日日中。「敦怒甚，收璞殺之。乃即召兄王含及錢鳳人告曰：」吾疾篤，難以御眾，汝等可與鄧岳及周撫率眾五萬，先向京師，吾隨後接應。「鳳問曰：」事克之日，天子雲何？「<br />
　　敦曰：「尚未南郊，何稱天子？便盡卿兵勢，但可保護東海王、裴妃而已。」<br />
　　七月，王含水陸五萬，奄至江寧南岸，人情恟懼。溫嶠恐其兵過，放火燒了朱雀橋，以挫其鋒。<br />
　　明帝欲盡將兵擊含，聞朱雀橋已焚，大怒於嶠。嶠曰：「今宿衛寡弱，後兵未至，若賊豕突，社稷且恐不保，何愛一橋乎？」明帝方息怒，命嶠等同屯橋岸矣。<br />
　　司徒王導遣使遺書王含曰：近承大將軍已不諱，兄此舉謂可如昔年之事乎？昔年佞臣亂朝，人懷不忿，如導之徒，心思外濟；今則不然，大將軍未屯於湖，漸失人心，臨終之日，委重安期，諸有耳者，皆知將為禪代，非人臣之事也。先帝中興，遺愛在民，聖主聰明，德洽朝野，兄乃欲妄萌逆行，凡在人臣，誰不慎難？導門戶大小，世受國厚恩，今日之事，明目張膽，為六軍之首，寧為忠臣而死，不為無賴而生也！<br />
　　含見書，怒而不答。明帝集諸將商議，諸將曰：「王含、錢鳳，眾力百倍，苑城小而不固，趁軍勢未成，大駕自出拒戰。」郗鑒曰：「群逆縱逸，勢不可當，可以謀屈，難以力競。且含等號令不一，抄盜相尋，曠延日久，必起義士之心。今決勝負於一朝，萬一蹉跎，雖有申胥之徒，何補既往哉！」明帝從之。明帝乃率諸軍出屯，而帝當夜募壯士，使將軍段秀等率千餘人渡水，掩其無備。<br />
　　秀等領計，率一千二百人夜渡河，平旦與含軍相遇於越城。<br />
　　兩下交鋒，未戰十合，王含敗逃，被秀大破之而還。段秀，乃匹磾弟也。<br />
　　王含既敗，領殘兵退屯於別所。王敦聞知大怒曰：「我兄老婢耳，門戶衰，世事去矣，我當力行！」因作勢而起，困乏復臥。乃謂兄子王應曰：「我死汝便即位，先立朝廷百官，然後塋葬。」應拜受其言。至夜，王敦憤惋而死。諸葛瑤謂王應曰：「今丞相歸天，不可發喪，若三軍聞知，則在外將士，不肯盡心出戰。不如秘之，將鋪席裹屍，埋於廳中，只管飲酒調將，去攻建康；待取得京師，然後發喪。」應曰：「其計甚妙。」於是使近侍將王敦屍以席蠟涂其外，埋於廳中。每日與諸葛瑤飲酒淫樂，不理軍事。<br />
　　明帝雖勝一陣，心中猶疑寡眾不敵，乃使人說沈充降，許以司空。<br />
　　 沈不奉詔，遂起兵與王含合兵，來攻建康。當司馬顧揚說充曰：「舉大事而天子已扼其咽喉，鋒挫氣沮，持久必敗；若決破錢塘，因湖水以灌京邑，縱舟師以攻之，此上策也！藉初至之銳，並東西軍之力，十道俱進，眾寡過倍，理必摧陷，此中策也。轉禍為福，召錢鳳人議事，因斬之以降，此下策也。」<br />
　　沈充不能用。<br />
　　劉遐、蘇峻得詔，率精兵二萬人至。次日沈充戰，兩下交鋒，充、鳳大敗，被遐、峻大破之。<br />
　　時，潯陽太守周光，率千餘人赴敦營求見王敦，王應辭以疾重，不能出見。光料得敦已死，乃退謂兄周撫曰：「王公已死，兄何為與錢鳳作賊耶？」眾愕然，撫方以實告光。光遂出，佯以為發兵助鳳，因而入斬錢鳳，付撫詣闕，自請其罪。沈充為故將吳儒所殺，傳首建康。王含見事不成，與王應燒營夜遁。<br />
　　次日，明帝聞沈充、錢鳳之死，王含燒營而逃，方始收軍回宮。<br />
　　卻說王含欲奔荊州，其子王應曰：「不如投江州叔父彬處。」含曰：「大將軍素與江州不睦，何如欲歸之？」應曰：「此乃所以宜歸也！江州當人強盛時，能立同異，此非常人所能及；今觀困厄，必有愍側之心，荊州叔父舒守文，豈能意外行事乎？」含不從，遂與應奔荊州。<br />
　　荊州刺史王舒遣軍迎之。懼朝廷見罪，乃以酒款待王含父子，二人飲得大醉，王舒使人執縛，沉其父子於江死之，遣使奉表入朝。<br />
　　卻說江州刺史王彬，聞應大敗，當來奔己，密具舟待，不至，深以為恨而退。<br />
　　於是敦黨悉平，有司奏明帝，使人發敦屍，焚其衣冠，跽而斬之，與充、風之首，同懸於南郊，百姓觀者，莫不稱慶。<br />
　　郗鑒曰：「前朝誅楊駿等，皆先極官刑，後聽私殯；臣以為王誅加於上，私義行於下，宜聽敦家收葬。」明帝許之，敦家人收敦屍首，乃葬之。<br />
　　王導等皆以討敦功，受帝封賞。有司奏王彬等當誅，明帝下詔曰：司徒導以大義滅親，猶當百世稱之，況彬等皆其親近乎，悉無所問！<br />
　　帝詔敦綱紀除名，參佐禁錮，溫嶠上疏曰：敦剛愎不仁，忍行殺戮，處其朝者，恒懼危亡。原其私心，豈遑安處，其贊導凶悖，自當正以典刑，如其枉陷奸黨，宜施之寬宥。<br />
　　明帝覽之，未及問，郗鑒曰：「先王立君臣之教，貴於仗節死義，王敦佐吏，雖多逼迫，然進不能正其逆叛，退不能脫身逃遁，准之前訓，宜加義貢。」明帝不從，乃聽嶠議而行矣。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
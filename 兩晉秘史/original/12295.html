<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第二七九回　後秦王還斬苟曜</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二七九回</br>　　後秦王還斬苟曜</font></h4>
			　　辛卯十六年五月，秦王登及後秦王萇相持，苟曜密使人見秦王登，許為內應。登以兵自曲牢赴之，軍於馬頭源。後秦王萇率眾逆戰，登擊破之，斬其右將軍吳忠。萇收欲復戰，姚碩德曰：「陛下慎於輕戰，是以大敗。每欲以計取之，今戰失利而更前，何也？」萇曰：「登用兵遲緩，不識虛實，今輕兵直進，此必苟曜與之有謀而來也，緩之則其謀得成，故及其未合，擊之必勝。」遂進兵復戰，登大敗，退兵屯於郿城。<br />
　　秦王登退屯，後秦王萇如陰密以拒之，謂太子興曰：「苟耀聞吾北行，必來見汝，稱彼詐降苻登之事，欲來惑汝，汝執誅之。」萇既行，曜果至長安，興誅之。<br />
　　萇進兵，敗登於安定城東。登退據路承堡。萇置酒高會，諸將皆曰：「若值魏武王，不令此賊至今，陛下將牢太過耳！」<br />
　　萇笑曰：「吾不如亡兄有四：身長八尺五寸，臂長過膝，人望而畏之，一也；將十萬之眾，望麾而進，前無橫陣，二也；溫古知今，講論道藝，收羅英儒，三也；董率大眾，人盡死力，四也。所以得建立功業，驅策諸賢者，正望算略中一片耳！」<br />
　　壬辰十七年三月，燕王垂以兵五萬擊翟钊，翟钊大驚，又以兵一萬來拒。垂又遣使求救於西燕。西燕王永問於群臣，尚書郎鮑遵曰：「今垂、钊相持，不可與解。使兩寇相弊，吾乘其後，此卞莊子之策也。」侍郎張騰曰：「垂強钊弱，何弊之乘？不如速救之，以成鼎足之勢。今我引兵趨中山，晝多設疑兵，夜多設火炬，垂懼必而自救。我衝其前，钊躡其後，此大妙之計，不可失也。」永曰：「遵言是也。」遂不從騰議。<br />
　　時垂軍至黎陽，臨河欲濟，钊乃列兵南岸以拒之。垂遣別將將兵，虛屯為疑，乃自徙營就西津。去黎陽西四十里，計為牛皮船百餘只，偽列兵仗；溯流而上。钊引兵趨之，垂潛遣王鎮等自黎陽津，夜以牛皮船濟，營於河南北，立營成列。钊還攻垂，垂命堅壁勿戰。钊兵往來大喝，攻營不拔，將引兵退去。<br />
　　鎮等率兵出戰，慕容農自西津濟以兵夾攻，大破之，盡獲其眾及所統七郡三萬餘戶。钊命長子降西燕，歲餘謀反，後被慕容永所殺。垂以章武王宙鎮滑台，崔蔭為司馬。蔭明敏強正，善規諫，宙甚憚之，簡刑法，輕賦役，流民歸之，戶口滋息。<br />
　　卻說晉殷仲堪雖有時譽，資望猶淺，到官好行小惠，綱目不舉。南郡公桓玄負其才，以雄豪自處，朝廷疑而不用，年二十三，始拜洗馬。玄嘗詣瑯玡王道子，值其酣醉，張目謂眾客曰：「桓溫晚途欲作賊，云何？」桓玄伏地汗流不能起，由是不自安，而切齒於道子。後出補義興太守，鬱鬱不得志。歎曰：「父為九州伯，兒為五湖長。」遂棄官歸國，上疏自訟，不報。桓氏累世臨荊州，玄復豪橫，士民畏之。嘗與仲堪廳事前戲馬，以矟擬仲堪。參軍劉邁曰：「馬矟有餘，而精理不足。」<br />
　　玄不悅，既出，仲堪謂邁曰：「卿狂人也。玄必使人殺卿，卿宜避之，我豈能相救耶？」仲堪即使邁避去，玄果使人迫之不及矣。征虜參軍胡藩過江陵，見仲堪曰：「玄志奢侈狂妄，君侯待太過，非計也。」藩內弟羅企生為仲堪功曹，藩謂曰：「殷侯倒戈授人，必及於禍，君不早去，悔無及矣！」羅企生遂同藩而歸。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
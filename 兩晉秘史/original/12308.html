<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第二九二回　燕蘭汗謀亂燕室</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二九二回</br>　　燕蘭汗謀亂燕室</font></h4>
			　　初，燕人有自中山至龍城者，言拓跋珪衰弱，於是燕王寶欲復取中原，調兵悉集。至是聞中山已陷，乃命罷兵。遼西王農曰：「遷都尚新，未可南征，宜因使師襲庫莫奚，取其牛馬，以充軍資。」寶從之，北行渡澆洛水。會南燕王德遣使言珪西上，國中空虛，宜速起兵。寶大喜，即日詔諸軍整頓，擇日起行，去取長安。乃諸軍苦役，不聽自散。農及長樂王盛切諫，以為兵疲力弱，魏新得志，未可與敵。寶將從之，慕輿騰曰：「今師眾已集，宜獨決聖心，乘機進齲」於是乃留太子盛統後事，以騰為前軍，農為中軍，寶自為後軍，相去各一頃地，起行長安。<br />
　　段速骨因眾心嗟怨，後遂作亂，逼立高陽王隆之子崇為王。<br />
　　慕容寶將十餘騎奔農營，報知農、騰。<br />
　　農、騰不信，其部營兵亦厭役奔潰。於是燕王寶見眾亂，乃奔走還龍城。<br />
　　燕尚書蘭汗見燕王寶勢孤，陰使人與段速骨等通謀，乃自弓兵出營龍城之東屯紮。<br />
　　遼西王農不知其為亂，夜出赴之，被速骨將以巡城，招城上之兵來降。農素有忠節威名，城中恃以為強，忽見農在城下，無不驚哭喪氣，遂皆逃潰，無人守城，速骨乃得入城，縱兵殺掠。燕王寶及長樂王盛等見亂，率輕騎南走。速骨以高陽王崇幼弱，欲更立農，崇黨聞之，遂欲殺農。<br />
　　蘭汗大怒，以兵襲擊速骨，速骨不備，被執殺之。蘭汗廢崇職，以太子策承制行事。與部下將謀計，遣使迎寶及盛於薊城。寶以為實，欲還，盛等曰：「汗之忠詐未可知也！不如南就範陽王，合眾以取冀州；若不能捷，徐歸龍城未為晚也。」<br />
　　寶從之。行至黎陽，使中黃門令趙思去告范陽王。范陽王德令其使人奉迎歸。<br />
　　德已自稱號王，德謀遣慕輿護率壯士數百人隨趙思而北，聲言迎衛，其實圖之。趙思使人報知於寶，寶既遣思而聞德已稱制，亦懼而北走。護至無所見，執思而歸，德以其姻習典故，欲留而用之。思曰：「犬馬猶知戀主，思雖刑臣，乞還舊主。」<br />
　　德固留之，思怒曰：「殿下親則叔父，位則上公，不能率先群後以匡帝室，而幸根本之傾，為趙王倫之事，思雖不能如申包胥之存楚，猶慕龔君賓之不偷生於世也。」德斬之。<br />
　　寶走至北，遣長樂王盛收兵冀州，行至鉅鹿，說諸豪傑，皆願起兵。會蘭汗復遣使奉迎寶，寶以汗係燕王垂之舅，而盛妃之父也，請無他意，遂行。盛流涕固諫不聽，盛乃與將軍張真下道避匿。寶自去龍城四十里，汗使弟加難率五百騎入外邸而殺之，並殺太子策及王公將士百餘人，自稱昌黎王。<br />
　　慕容盛聞知大哭，欲赴哀，張真止之休去。盛曰：「我以窮投汗，汗性愚淺，必念婚姻，不忍殺我，旬月之間，足以展吾之志。」遂往見汗。汗妻蘭氏、盛妃，皆涕泣請放盛，汗側然哀之，乃舍盛於宮中，以為侍中，親待如舊。汗兄堤驕狠荒淫，汗惡其無禮，盛因而間之，汗兄弟浸相嫌忌，遂不相睦。<br />
　　燕太原王慕容奇，乃慕容楷之子，蘭汗之外孫也。汗以為將軍長史，太子盛潛使奇逃出，起兵五千，來攻蘭汗。汗得聞知，使仇泥慕將兵一萬討之。<br />
　　是時龍城，自夏至於秋月不雨，汗日詣燕諸廟禱請，委罪加難。加難聞知怒，率所部兵一萬五千來襲。汗使太子蘭穆擊破加難。加難聞之，刺殺汗、穆，而取大位。時穆果來攻破加難，還宴將士。盛因逾垣入東宮，與汗等聚集舊所衛兵三千人馬，殺出東宮，來殺穆。諸軍聞盛得出，皆呼躍爭先殺汗。汗、穆被真斬之，內外欣然，士女相慶。盛告於太廟，因下令曰：「賴列祖之德、文武之力，社稷幽而復顯，不獨孤以眇眇之身，挽回造化之權，凡在臣民，皆得明目當世。」遂大赦改元，以長樂王攝行統制，命慕容奇罷兵。奇生異心，遂不受命。盛大怒，勒兵三萬，進至橫渠。盛出擊大破之，執奇賜死，於是龍城遂平。<br />
　　南郡公桓玄遣人見會稽王，求為廣州刺史。道子忌玄在荊州為患，因從之。桓玄受命為廣州刺史而不行。<br />
　　豫州刺史庾楷以道子割其四郡屬王愉，上疏言：「江州內地，而西北近戎，不時為寇，倘有急，軍需不應，使愉分督四郡還他。」朝廷不許。楷怒，遣其子庾鴻謂王恭曰：「尚之兄弟，復秉機權，欲削諸鎮，宜早圖之。」王恭乃以為然，遣人以告殷仲堪及桓玄。二人皆許之，推王恭為盟主，刻期各執兵同赴京師。司馬劉牢之諫曰：「會稽王道子，帝叔父也，而又當國秉政。卿為將軍，戮其所愛，其深伏將軍已多矣！頃所授任，雖未允愜，亦無大失，而割庾楷四郡以配王愉，於將軍何損？晉陽之甲，豈可數興乎？」王恭不從，上表請討王愉、司馬尚之兄弟。朝廷憂懼，內外戒嚴，道子不知所為，悉以事委世子元顯，日飲醇酒而已。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
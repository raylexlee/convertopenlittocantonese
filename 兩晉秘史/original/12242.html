<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第二二六回　燕王購虎屍鞭浸</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二二六回</br>　　燕王購虎屍鞭浸</font></h4>
			　　十一月，燕王雋集百官會議徙都於鄴城，百官皆言可，於是遷都於鄴城。至夜，夢見故趙王石虎齧其臂。至天明，集百僚，使人去發石虎墓。使人掘墓，不見虎屍，空棺而已。使人回報，燕王雋以百金購其屍，有人知其屍在東明觀，直來報知。<br />
　　燕王雋又使人去東明觀，下掘得其屍，僵而不腐。呈與燕王雋，數其殘暴之罪，令武士鞭之三百，投於漳水浸之。燕王雋因是得疾，悶悶不悅。<br />
　　戊午二年二月，卻說趙故將並州牧張平，據新興、雁門、西河、太原、上黨、上郡之地，壁壘三百餘，夷夏十萬戶。趙既亡，先降燕，至是又降秦。燕王欲以兵攻，卻又使人降燕。<br />
　　秦王堅聞知，自將兵五萬，令鄧羌為前部先鋒，軍至汾上。張平大驚，急召養子張蠔至曰：「今秦王苻堅自將兵來攻我，非小可之敵。吾兒火速領眾御之，勿使彼臨城，難以解矣。」蠔曰：「大人休憂，兒即去退秦兵。」<br />
　　史說張蠔勇力矯健，曳牛卻走，超越高城，因此勇冠三軍，人莫敢近。堅亦知其名，因謂諸將曰：「張平之子張蠔，勇力絕人，卿若生擒得之，重賞不輕，則平自降。」羌曰：「主上如何長他人志氣，滅自己之威風？看某生執之。」言訖，即與諸將各持兵刃出，正遇張蠔就戰，連鬥五十合，不分勝負。諸將見羌戰蠔不下，各奔出陣。蠔全無懼怯，又戰數十合，羌大喝一聲齊進，諸將直奔蠔，蠔撇羌來敵諸將，被羌以錦綿套索拋起，將蠔拖下馬來。諸將擒之，縛來見秦王堅。堅大悅，賞鄧羌，赦張蠔，令其歸降。於是蠔降於秦王堅，以蠔為虎賁中郎將，常置左右。秦王堅曰：「吾得鄧羌、張蠔二人，皆萬夫之敵，天下即可定也。其時張平見蠔被擒，亦面縛往降。秦王堅命解其縛，拜乾為右將軍，收軍還都。<br />
　　八月，會稽王昱欲以桓溫弟桓云為豫州刺史，僕射王彪之曰：「兄居上流，已割天下之半，其弟復處西門，兵權萃於一門，非深根固蒂之宜也。」於是昱乃更以謝萬代之。王羲之與溫箋曰：「謝萬才通經濟，使居廊廟，固是後來之秀。今以之撫順荒餘，則違才易務矣。」又遺萬書曰：「以君邁往不屑之韻，而俯同群辟，誠難為意也。然所謂通識，正當隨事行藏已耳。願君每與士卒之下者同甘共苦，則盡善矣。」萬不能用。<br />
　　卻說晉泰山太守諸葛攸，集軍一萬餘人，攻拔燕東郡，入據武陽。燕王雋聞知，命大司馬慕容恪率兵五千攻之。兵至武陽，諸葛攸亦以兵出城，兩下交戰，數十合，攸兵自潰。被恪追兵一擊，攸兵大敗，不能當敵。於是攸敗走還泰山。恪遂渡河略地，分置守宰而歸。雋遂欲經營秦晉，令州郡校實，見一戶留一丁，餘悉發為兵，欲使步卒滿一百五十萬，期來春大集軍馬於各郡。劉貴上書極陳百姓凋敝，發兵非法，必至土崩之變。雋善之，乃更令二五發兵以來，各集鄴。<br />
　　 時燕調發繁數，官司各遣使者，道路旁午，郡縣苦之。太尉封弈奏請：「非軍期嚴急，不得遣使。其餘賦法，皆責成州。」雋從之。<br />
　　燕泰山太守賈堅，以兵七百人屯於山莊。晉荀羨引兵一萬攻之，堅所將才七百餘人，羨兵十倍，賈堅歎曰：「吾自結髮，志立功名，而每值窮厄，豈非命耶？與其屈膝而生，不若守節而死！」乃開門引兵直出。羨兵四集擒之，遂拔山莊。羨謂堅曰：「先君父祖世為晉臣，奈何背本不降？」賈堅曰：「晉自棄中華，非吾叛也。民即無主，強則托命，既已事人，安可改節？吾束脩自立，涉趙立燕，未嘗異志，君何忽謂降乎？」羨怒，執置雨中數日，堅憤惋而卒。<br />
　　青州刺史慕容廆遣司馬悅明以兵萬餘集泰山，羨與戰，兵大敗。燕復取山莊，燕王以堅子賈活為任城太守。荀羨疾篤，晉帝已知，遣使征之，以郗曇督徐、兗，以軍鎮下邳。<br />
　　初，燕吳王慕容垂娶段末柸女，生子令、寶。段氏才高性烈，自以貴姓，不尊事可足渾後，後銜之。中常侍溫皓希旨，告段氏為巫蠱毒後。後覺，欲以連累垂，收下廷尉考驗。段氏終無撓詞，故垂得免禍，而段氏竟死獄中。燕王雋貶垂為平州刺史，出鎮遼東。垂以段氏女妹為繼室，可足渾後黜之。以其妹妻垂，垂不就，由是益惡之，出鎮遼東。<br />
　　己未三年四月，涼丞相張瓘性猜忌苛虐，專以愛憎為賞罰。<br />
　　郎中殷郇諫之，瓘曰：「虎生三日，自能食肉，不須人教也。」<br />
　　由是人情不附。宋混性忠鯁，瓘憚之，欲殺混，因廢涼王玄靚而自代之。混知，率壯士五百人掩入南城，宣告諸公曰：「張瓘謀逆，太后令我以兵誅之。」乃率兵出戰，瓘亦以兵與宋混戰，大敗，與張琚皆自殺。混既殺瓘兄弟，請玄靚去王號，復稱涼州牧而降晉。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
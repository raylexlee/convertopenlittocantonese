<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第二六六回　姚萇反秦為後秦</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二六六回</br>　　姚萇反秦為後秦</font></h4>
			　　卻說西川豪族伊詳等率五萬家謀叛，聞姚萇至西川，領五萬家入見姚萇曰：「某等遭亂難之世，不遇真明之主，徒抱赤心，隱於此耳。今聞明公盛德，乃將門子孫，某等率眾前來，立明公為盟主，守此一邦，未識尊意若何？」萇曰：「吾聞卿等乃西川豪傑，馬牧英俊，若欲立盟主，必須立卿，萇乃庸才，因逃難至此，焉敢妄占也？」伊詳曰：「吾聞立尊，定須立德，公祖德於民，吾故率眾推公，公何辭耶？」言訖，伊詳為首下拜，稱千歲，十萬餘人齊聲從命，於是姚萇為後秦王，拜伊詳為謀事參軍，招軍買馬，積草屯糧，攻討北邊。<br />
　　卻說慕容衝既殺了苻睿，同高蓋又集軍馬，屯於城外。乃遣人送書謂秦王堅曰：「吳王已定關東，可速備大駕，送家兄皇帝還鄴都，與秦以虎牢為界，兩下罷兵。」<br />
　　堅見書大怒，召慕容暐責之曰：「卿之宗族，可謂人面獸心，不可以國士期也。」因命暐以書招諭泓、衝二人來降。<br />
　　暐密遣使謂泓曰：「吾籠中之人，必無還理，且燕室之罪人也，不足復顧。汝勉建大業，吾死，便即尊位。」泓於是進兵向長安。<br />
　　卻說後秦王萇用伊詳計，招眾十餘萬，進屯北地，華陰、新平、安定等郡皆降附之。秦王堅大怒，自率步騎二萬，前來討萇，秦兵屢敗。萇兵屯於安公谷下，軍中無井，秦人塞安公谷堰水以困之，萇軍有渴死者。會天下大雨，後營中水深三尺，營外寸餘而已，後秦軍復振。堅歎曰：「天亦佑賊乎？」於是萇得活。<br />
　　卻說慕容泓謀臣高蓋，見泓德望不如慕容衝，且持法嚴峻，因說慕容衝曰：「慕容泓非濟世之才，吾意欲以將軍為盟主，將軍復有意乎？」衝曰：「一身客寄四海，未嘗不傷感而歎息，鷦鷯尚有一枝，狡兔猶有三窟，何況人乎？北中豐腴之地，非不欲之；奈泓與吾同一宗親，甚不忍焉！」高蓋曰：「北州天府之國，非治亂之主不可居也。如今慕容泓不能用賢立事，剛而無勇，柔而太弱，此業不久已屬他人矣。今天以資將軍，此會挫失，豈不聞逐兔先得之語乎？將軍欲之，某當效死。」慕容衝拱手謝曰：「倘天助，實出公之所賜也。請暫少歇，再容商議。」當日席散。次早，高蓋又語之，慕容衝曰：「既先生有念衝意，從先生計之。」於是高蓋密於慕容衝耳畔言曰：「今日明公人城，彼必出迎明公，擊盞為號，因而殺之。」衝曰：「然！」因此慕容衝與高蓋領軍回城。<br />
　　慕容泓聞慕容衝大捷而回城，乃引諸從人以果酒在城門內迎賀。時高蓋佩劍在前，慕容衝在後而進。見慕容泓執酒在門邊，因言曰：「托聖兄洪福，幸獲此勝，何勞遠迎？」泓對曰：「得賢弟英勇，大破秦兵，生靈百萬，無不感戴。」因忙舉酒與衝，衝接著，作失手擊破，高蓋一見，舞刀向前，把慕容泓一刀斬之。泓首落地，諸從皆驚。高蓋大叫曰：「降者免罪，逆者盡誅！」於是城中諸將吏人，俱各投降，不敢拒命。因此高蓋請慕容衝入為皇帝，即大位，承制行事，復置百官，遂遣將加兵，攻討北平。<br />
　　先是，秦王苻堅滅燕，慕容衝姊年十四，有傾城國色，苻堅納之為王妃，寵冠後宮。時衝年十二歲，有龍陽之姿，堅又幸之，因此姊弟專寵。安人吳進中是長安百姓，為之歌曰：「一雌復一雄，雙飛入紫宮。」群臣咸懼衝為內亂，時王猛切諫之，苻堅不得已，乃使衝出長安，為平陽太守。又有謠言曰：「鳳凰鳳凰，止與阿房。」苻堅聞知，以鳳凰非梧桐不棲，非竹實不食，乃命植梧竹數十萬株於阿房城以待之。慕容衝，小字鳳凰，故有先兆之識也。<br />
　　八月，燕將慕容德等進兵圍住鄴城，城中長樂公苻丕大憂，況且芻糧俱盡，削鬆木飼馬，猶不肯降。燕王垂謂諸將曰：「苻丕窮寇，必無降理，不如退屯新城，開丕西歸之路，以謝秦王疇昔之恩。」於是將慕容德等傳令三軍，退趨新城而屯。<br />
　　卻說晉太保謝安上表，請靖胡亂，以兵北討。晉帝讀表曰：先帝深慮胡賊，勢不兩立，由胡無隙可乘，故不敢征。後陛下登位，豈期苻堅逆天犯境，蒙托臣以討賊。臣自知劣才之弱，賊眾之強，受命之日，寢不安席，食不甘味，思欲以破秦。<br />
　　陛下天威，洪福所致，將士戮力效命，一擊破秦百萬之兵，使苻堅喪膽於肥水。鮮卑亂生關東，五胡雜植，俱各以秦之軍，食秦之粟，殺秦之兵矣！此乃天厭秦人，故有此釁耳！伏望陛下乘此，遣將開拓中原，北方指日可平。甲申大光九年九月，太保臣謝安，謹表以聞，仰於聞聽。<br />
　　晉孝武帝覽表謂安曰：「卿策正合朕心，太保可調撥諸將，以兵起行伐秦。」於是謝安謝恩，即出朝堂，使前將軍謝玄率桓石虔諸將，以大兵二十萬，來討河南。河南城堡聞兵至，皆來歸附。謝玄領兵入屯河南，分兵戍守，安慰百姓。又使晉陵太守滕恬之以兵五千渡河，入據黎陽。又令參軍劉牢之以兵二萬，入據碻磝、滑台。分撥已定，謝玄自以大兵屯於河南城，使人前去打探消息。待其來報，然後進兵。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
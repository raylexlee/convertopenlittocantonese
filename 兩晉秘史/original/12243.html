<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第二二七回　燕王托孤慕容恪</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二二七回</br>　　燕王托孤慕容恪</font></h4>
			　　冬十月，諸葛攸復將水陸二萬，擊燕人，自石門屯於河渚。<br />
　　燕王雋使上庸王慕容評，率步騎五萬與戰東門。攸病，三軍無主，因此大敗。晉穆帝聞知，遣迎詔書前來，使謝萬、郗曇主討。萬、曇復伐之。萬矜豪傲物，但以嘯詠自高，未嘗撫眾，兄安深憂之，謂萬曰：「汝為元帥，宜數接對諸將，以悅其心，豈有傲誕如此，而能濟事耶？」萬乃召集諸將，一無所言，直以如意指四座云：「諸將皆勁卒。」諸將益恨之。安慮萬不免，乃自偏師以下，每親造諸將，善言撫諭，厚相親托。既而萬不敢進師，眾人皆賴以援洛陽。曇以病退屯彭城，萬以為燕兵大盛。故曇退即引兵還，眾遂驚潰。萬狼狽單騎歸，軍士欲圖，以安之故止。晉帝聞知，以詔廢為庶人，降曇號建武將軍。於是許昌、潁川、譙、沛諸城，相次陷沒，遂為燕所有。<br />
　　庚申四年正月，燕王慕容雋宴群臣於蒲地閣。酒酣，賦詩，因與群臣談經史，語及周太子晉，潸然流涕，顧謂群臣曰：「昔魏武追痛倉舒，孫權悼登無已，孤嘗謂二主緣愛稱奇，無大雅之體。自曄死以來，孤鬃發中白，始知二主有以而然。卿等言曄定何如也？孤今悼之，得毋貽怪將來乎？」時長史李績對曰：「懿懷之在東宮，臣為中庶子，秉質志業，臣實不敢不知。<br />
　　先太子大德有八，未見有缺也。至孝自天，性與道合，此其一也；聰敏慧悟，機思若流，此其二也；沉毅好斷，理情無幽，此其三也；疾諛亮物，雅悅直言，此其四也；好學不輟，不恥下問，此其五也；英姿邁古，藝業超時，此其六也；虛懷恭敬，尊師重道，此其七也；輕財好施，勤恤民隱，此其八也；有此八德，境內士民，實感慕無極。「燕王雋聞言泣曰：」卿雖過譽，然此兒若在，吾死果能無憂。今景茂幼衝，器藝未舉，卿以為何如？「績曰：」皇太子天資岐嶷，聖敬日躋而八德闇然，二缺未補，雅好游畋，娛心絲竹，所以為損耳。「燕王雋顧謂太子暐曰：」伯陽之言，藥石之惠，汝宜識之！「言畢，罷宴歸宮。是夜，燕王雋寢疾，謂太原王恪曰：」今二方未平，景茂幼衝，社稷屬汝何如？「恪曰：」太子雖幼，勝殘致治之主也。<br />
　　臣何敢乾正統？「雋怒曰：」兄弟之間，豈虛飾耶？「恪曰：」陛下若以臣能荷天下之任者，豈不能輔少主乎？「雋喜曰：」汝能為周公，吾復何憂？績忠邁清亮，汝善遇之！「召吳王垂還鄴，至是疾篤，召恪及司空陽騖、司徒評、將軍慕容根，受遺詔輔政。謂曰：」朕欲與卿等平一天下，不幸到此難逃，此亦天命也。「又指太子謂恪曰：」此子年幼，今托付與卿，卿宜以骨肉為重，以慕周公之德而輔之，則吾在九泉之下，不忘賢弟。「言訖，淚下如雨。慕容恪曰：」陛下善保龍體，不可懷憂。太子雖幼，吾輔之！豈待再三耶？「雋點首而崩。壽四十九歲，在位十一年，改元者三。<br />
　　卻說慕容暐，字景茂，慕容雋之第三子也。雋因長子慕容曄死之故，乃立為太子也。燕王雋既死，百官舉哀殮葬訖，大司馬、太原王慕容恪率百官立太子暐為燕王，即皇帝位，改元建熙元年。以慕容恪為太宰、錄尚書事，得行周公之事。暐既立大位而庸弱，國事皆委之於恪耳。當恪奏少主曰：「李績清方忠亮，堪任大事，先帝臨終以為恪言。陛下可以績為尚書右僕射，同輔朝政。」時燕王憾績，往在先帝面前，言其所短，因而謂恪曰：「萬機之事，委之叔父、伯陽二人，朕請獨裁何如？」此時李績聞少主之言進，憂疾而死。臨終謂家人曰：「吾不聽先人之訓，果有今日之故也！」言訖而卒。<br />
　　先是李績之父李虛，字子喬，初仕石氏，後始仕燕，歷位尚書。前後固辭年老，不堪理政，燕王雋不許，轉拜太子太保。<br />
　　臨終謂子績曰：「以吾之才，而至於此，始者之願亦已過矣！<br />
　　我死之後，汝不可以西夕之年，取笑於來今也！「績不能遵依是語而辭退，是以憂死也。<br />
　　 卻說將軍慕容根自恃勛舊，有無上之心，乃私見太原王慕容恪而言曰：「主上幼衝，母后秉政，權在大王，何以不因其未定而取之？而甘在人下，非丈夫之所為也！」慕容恪愕曰：「公醉乎？何言之悖耶！昔曹藏、吳札並于家難之際，猶曰為君非吾節。況今儲君嗣位，四海無危，宰輔受遺，奈何有私議，公忘先帝之言耶？」根乃大懼，陳謝而退。慕容恪以慕容根言告吳王垂，垂曰：「何不誅之？」恪曰：「今新遭大喪，二鄰觀釁，而宰輔自相誅夷，恐乖遠近之望，且宜忍之。」時根私入宮，謬言於可足渾後及燕王暐曰：「太宰、太傅，將謀不軌，臣請發禁兵誅之。」後將從之，暐曰：「二公，國之親賢，先帝托以孤嫠，必不肯爾，安知非太師欲為亂也？」乃止。根又思戀舊土，謀欲還東。恪知譖己，乃密奏根罪狀，燕王暐使恪誅根及其黨二十餘人。<br />
　　時新遭大喪，誅夷狼藉，內外憂懼。恪舉止如常，人不見其有憂色，每出入，一人步從，或說以宜自嚴備，恪曰：「人情方懼，當安靜以鎮之，奈何復自驚擾？」恪雖綜大任，而朝廷之禮，兢兢嚴謹。每事必與司徒評議之，虛心待士，咨詢善道，量才授任，人不逾位。朝臣或有過失，不顯其狀，隨宜而施，時人以為大愧，莫敢犯者。或有小過，自相責曰：「爾復慾望宰公遷官耶？」<br />
　　燕所徵辟國兵，去冬集鄴，復遣伐晉，以燕王雋病，大閱而罷。至是，以燕朝多難，互相驚動，自鄴以南，道路斷絕。<br />
　　太宰恪大驚，急以吳王垂為征南將軍，去鎮蠡台。又令孫希、傅顏率騎二萬，觀兵河南、臨淮而還，於是境內乃安。<br />
　　卻說劉衛辰遣使降秦，請田內地。春來秋返，秦王堅許之。<br />
　　夏，雲中護軍賈雍率百騎襲之，大獲而還，奏知秦王堅，堅大怒曰：「朕方以恩信懷戎狄，而汝貪小利以敗之，何也？」乃黜雍以白衣領職，遣使還所獲，並慰撫之。衛辰大悅，於是入居塞內，貢獻相尋。<br />
　　時東胡獨孤部及沒弈乾各率眾數萬降秦，秦王苻堅處之塞內。陽平公融諫曰：「戎狄人面獸心，不知仁義，其稽顙內附，實貪地利，非懷德也；不敢犯邊，實憚軍威，非感恩也。今與民雜居，彼窺郡縣虛實，必為邊患，不如徙之塞外。」堅從之。<br />
　　卻說桓溫聚集文武商議天下之事，群佐皆曰：「今燕王慕容雋新喪，主幼才庸，若興三軍去伐，指期中原可得。」桓溫曰：「慕容雋乃英特之士，臨死必以其子托付於太原王慕容恪，而恪又善撫國家，能為將兵，石季龍尚且被執，何況今日乎？<br />
　　慕容恪尚存，所憂方為大耳，何敢進之？「由是桓溫未敢起兵。<br />
　　史說謝安，字安石，四歲時，桓溫見而歎曰：「今此兒丰神秀致。」及總角神識沉敏，風宇條暢，善於書。弱冠時詣王溕，清言良久，既去。溕子王脩問父曰：「向客何如大人？」<br />
　　溕曰：「此客亹亹，為來逼人。」王導亦深器之。由是少有重名，寓居會稽，與王羲之及許珣、支遁交通游處，出則漁弋山水，入則言詠屬文，無出世之意。除尚書郎，瑯玡王交辟，並不起。常往臨安山中，坐石室，臨深谷，悠然歎曰：「此去伯夷何遠乎？」然雖寓居會稽，以山水自娛，雖為布衣時，人皆以公輔期之。士大夫至相謂曰：「安石不出，如蒼生何？」安石每游東山，常以妓女相隨。時會稽王司馬昱聞之曰：「安石既與人同樂，必不得不與人同憂，召之必至。」安妻劉惔之妹也，見家門貴盛，而安獨靜，退謂：「丈夫不如此也！」安掩鼻曰：「恐不免耳。」及弟萬廢黜，安始有仕進之意。安時年已四十，征西大將軍桓溫聞之，使人請拜為司馬。安聞召即至，溫大喜，拜為司馬，深禮重之。凡有軍國大事，悉皆咨之。<br />
　　辛酉五年，是歲涼奉昇平之號。燕守將呂護遣使來建康降晉。晉帝拜為冀州刺史，護欲引晉兵以襲鄴，燕太宰恪聞知，乃將兵二萬討之。護嬰城自守，將軍傅顏請恪急攻之，恪曰：「老賊經變多矣。觀其守備，未易猝攻。然內無蓄積，外無救兵，我深溝高壘，坐而守之，休兵養士，離間其黨，於我不勞而賊勢日蹙，不過十旬，取之必矣。何必多殺士卒，以求旦夕之功？」乃築長圍守之。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
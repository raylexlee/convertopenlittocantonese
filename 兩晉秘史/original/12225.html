<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第二○九回　晉燕率師伐趙國</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二○九回</br>　　晉燕率師伐趙國</font></h4>
			　　卻說慕容霸上書於燕王雋曰：「石虎窮凶極暴，天之所棄，餘燼僅存，自相魚肉。今中國倒懸，企望仁恤，若大軍一振，勢必投戈棄甲而走。」雋曰：「卿言至當。吾國不幸，今遭大喪，恐於軍不利，莫若漸待來春，會晉大舉。」霸曰：「難得而易失者，年也。萬一石氏復興，或有英豪據其成資，豈惟失此大利，亦恐更為後患矣！」雋猶豫未決，將軍封弈、慕容恪曰：「用兵之道，敵強用智，敵弱則用勢。今中國之民，困於石氏之亂，人咸思易主，以救湯火之災，此千載一時，不可失也！自武宣王以來，而招賢養民，務農訓兵，正俟今日。若復顧慮，豈天意未欲使海內平定耶，將大王不欲取天下耶？」雋從之，遂以慕容惲慕容評、陽騖為三輔將軍，慕容霸為前軍都督，選精兵二十五萬講武戒嚴，為進取之計。<br />
　　七月，桓溫亦聞趙亂，率眾十萬出屯安陸，遣諸將經營北方。趙將揚州刺史王浹，舉壽春來降，朝廷納之，使西軍中郎將陳逵進據壽春。征北大將軍褚裒上表請伐趙，朝廷許之。裒即日戒嚴，率軍直至泗口。時朝議以裒事任責重，不宜深入，宜先遣偏師前進。裒又奏言：「前已遣先鋒王頤之等引兵逕造彭城，後又遣督護麇嶷進據下邳，今宜速發，以成聲勢。」<br />
　　於是朝廷加裒為征討大都督。裒率眾五萬，逕赴彭城。北方士民降附者，日以千計。朝野皆以中原指期可復。惟蔡謨謂所親曰：「胡滅誠為大慶，然恐復貽朝廷之憂！」其人曰：「何謂也？」謨曰：「夫能順天乘時，濟群生於艱難者，上聖與英雄，乃能為也，其餘則莫若度德量力。觀今日之事，殆非時賢所能及！必將經營分表，疲民以逞，既而才略識疏，不能副心，財殫力竭，智勇俱困，安得不憂及朝廷乎？」<br />
　　卻說魯郡五百餘家起兵附晉，遣人求救於裒，裒使部將王龕將銳卒五千人迎之。<br />
　　時趙王遵聞晉兵侵境，使李農引兵五萬來拒。兵至代陂，遇王龕兵至，兩下交戰，晉兵大敗。王龕被害，餘兵盡歿無還。<br />
　　裒聞王龕敗歿，以眾退屯廣陵，棟達知裒已退，恐獨力難拒，亦焚壽春積聚，棄城遁還。因此裒領諸將還鎮京口，解征討都督。<br />
　　時河北大亂，趙民二十餘萬口渡河欲來歸附，會裒已還，威勢不振，皆不能自救，死亡略荊九月，張重華自稱為涼王，而重華屢以錢帛賜左右，又喜博弈，頗廢政事。索振諫曰：「先王勸儉，以實府庫，正以仇恥未雪，志平海內故也。今舊積已虛，外難方興，軍旅之符，屢年不息，恐國家不給，支用未敷；況今急而寇仇尚在，豈可輕有耗散，以與無功之人乎？漢光武躬親萬機，章奏詣闕，報不終日，故能隆中興之業。今章奏停滯，下情不得上達，沉冤困囹圄，殆非明主之事也！」重華謝之，始儉，賜攬政改德。<br />
　　卻說趙樂平王石苞，謀率關右之眾攻鄴，而苞貪而無謀，雍州豪傑知其無成，並遣使告請晉梁州刺史司馬勛，率眾赴之。<br />
　　勛遂從其請，率兵至洛口，壁於懸鉤，隔長安二百里。三輔豪傑，多殺守令以應之。趙王遵聞知，與文武議，遣王朗率精兵二萬，以拒勛為名，而實討苞。苞不備，王朗因過其地，馳入獲苞，送鄴而赦之。司馬勛兵少，不敢援，因攻拔宛城，殺趙南陽太守而還。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
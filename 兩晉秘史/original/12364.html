<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第三四八回　義真大敗回建康</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三四八回</br>　　義真大敗回建康</font></h4>
			　　六月，太尉劉裕始受相國宋公九錫之封。既承受命，詔崇立蕭氏為太妃，以郭靖為尚書令，王弘為僕射，傅亮、蔡廓為侍中，謝晦為右衛將軍，殷景仁為秘書，郭靖辭不受。景仁不為學，文敏有思致，口不談文，深達理體，至於國典朝儀，舊章記注，莫不撰錄，識者知其有當世之志。宋公劉裕，欲以世子義苻鎮荊州，張邵諫曰：「儲貳之重，四海所係，不宜居外。」乃以義隆為荊州刺史，以劉彥之、張邵、王曇首、王華等為參佐。義隆尚幼，府事皆決於邵，裕謂義隆曰：「曇首沉毅器度，有宰相之才也，汝每事諮之。」義隆拜辭劉裕而行。<br />
　　卻說夏王勃勃進據咸陽，長安樵彩路絕，義真乃遣人入建康報父劉裕。裕聞之，使蒯恩召義真東歸，又以朱齡石去守關中。謂齡石曰：「卿至長安，可救義真，輕裝速發出關，然後徐行。若關中必不可守，可與義真俱歸。」<br />
　　十一月，朱齡石至長安，時義真將士大掠而東還，多載寶貨子女，方軌徐行。一日不過十里，傅玄之諫之弗聽。赫連璝率眾追之，蒯恩斷後，力戰連日。至青泥，又與璝戰，大敗，為夏兵所擒。義真左右皆散，獨逃草中。參軍段光追尋得之，束之於背，單馬而歸。義真曰：「今日之事，誠無算略，然丈夫不經此，何以知艱難？」勃勃欲傅玄之降，玄之不屈，叫罵而死。勃勃積人骸為京觀，號「髑髏台」。長安百姓皆懼勃勃來攻。朱齡石焚宮殿，奔潼關，夏王以兵追殺之。勃勃入長安，大饗將士，舉觴囑王賈德曰：「卿往日之言，至期而驗，可謂算無遺策矣！」<br />
　　裕聞青泥之敗，未知義真存亡，怒甚，刻日北伐，謝晦諫以士卒疲敝，請俟他年。鄭鮮之亦言：「今諸州大水，民食困乏。三吳群盜攻沒諸縣，皆由困於征伐故也。江南士庶，引領頤以望返旆。聞更北出，不測退期，巨恐反顧之憂，更在腹心也！」裕知義真回，事乃止。但登城北望，慨然流涕而已。以段宏為黃門侍郎，毛德祖守蒲坂。<br />
　　十一月，彗星出「天津」入「太微」，經「習匕鬥」絡「紫薇」，八十餘日而沒。魏王嗣召諸儒術士問之，曰：「彗星所出，今四海分裂，咎在何國，朕甚畏之，卿等無隱。」崔浩曰：「災異之興，皆象人事，無釁又何畏焉？昔王莽將篡，星亦如之；而今國家主尊臣卑，民無異望，晉室陵夷，危亡不存，彗之為異，其劉裕將篡之應乎？」魏王悅之。<br />
　　卻說當夏王勃勃既即位於長安，聞韋祖思賢而忠正，乃遣人征之。韋祖思懼其殘暴，只得隨使人入長安，早朝拜舞，恭謹過禮。勃勃大怒曰：「吾以國士征汝，奈何以非類處吾？汝昔不拜姚興，何獨拜我？我今未死，汝猶不以我為帝王，吾死之後，汝輩弄筆，當置吾何地耶？」遂將出殺之，群臣無不冤之。勃勃於長安置南台，以子赫連璝錄南台尚書事。勃勃欲領文武振旅而還統萬，造宮殿大成，改元為真興元年，刻石都南，頌其功德焉。群臣請都長安，夏王勃勃曰：「朕豈不知長安帝都，沃饒廣固，然統萬距魏境才百餘里，朕在長安，統萬必危；若在統萬，則魏必不敢濟河而西，諸卿適未見此耳！」乃置南台於長安，以赫連璝錄尚書事而還。勃勃性驕虐，視民如草芥，常置弓劍於側，群臣近視者鑿其目，笑者抉其唇，諫者先截其舌，然後斬之。<br />
　　 三月，劉裕誅晉室之有才望者，司馬楚之叔兄皆死。楚之亡匿蠻中，及從祖休之奔秦，楚之乃亡之汝、穎間，聚眾以謀復仇。楚之少有英氣，折節下士，有眾萬餘，屯處長社。裕使沐謙往刺之，楚之愛士，待謙甚厚，謙未得間，乃夜稱疾，欲因楚之問疾而刺之。楚之果自齎藥往視，情意甚駕，謙不忍發，乃出匕首，以狀告曰：「將軍深為劉裕所忌，使我刺你，吾不忍也。願勿輕率，以自保全！」遂委身事之，為之防衛。楚之乃以兵轉屯柏谷塢以防之。<br />
　　西涼地震星隕，時涼公李歆用刑過嚴，又好治宮室，從事中郎張顯上疏曰：「涼土三分，勢不久支。兼並之本，在於裕農；懷遠之略，莫如寬簡。今陰陽失序，風雨乖阻，是宜減膳徹樂，側身修道；而更繁刑峻罰，繕築不止，殆非所以致興隆也！沮渠蒙遜，胡夷之杰，內修政事，外禮英賢，攻戰之際，身先士卒，百姓懷之，樂為之用。臣謂殿下，非但不能平蒙遜，亦懼蒙遜方為社稷之憂也！」主簿范稱亦諫曰：「天之子愛人主，殷殷至矣！故政之不修，下災異以告我知之！改者雖危必昌，不改者雖安必亡。屬者謙德堂陷，效谷地裂，昏霧四塞，日赤無光。狐上南門，地頻五震，星隕建康，皆變異之大者也。昔年西平地裂，狐入殿前，而秦師奄至。姑臧門崩，而隕石於西土，梁熙見殺之。及段業稱制，三年之中，地震五十餘所；先王龍興，蒙遜篡弒之行。向前之成事，殿下所明知。願停罷官室之役，止遊戲之娛，禮賢愛民，以應天變。」皆不從。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
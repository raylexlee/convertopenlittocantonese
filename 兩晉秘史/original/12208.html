<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第一九二回　劉翔代求封燕王</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一九二回</br>　　劉翔代求封燕王</font></h4>
			　　卻說燕使劉翔至建康，晉帝命黃門引見，問慕容鎮軍平安。<br />
　　劉翔對曰：「臣受遣之日，朝服拜章，未聞其苦。」翔因就啟為璽求大將軍、燕王章璽之事。帝命群臣參博，群臣朝議曰：「先王故事，大將軍不處邊，異姓不封王，其實不可。」翔對曰：「自劉、石構亂，長江以北，翦為戎藪，未聞中華公卿之冑，有能摧破凶逆者也！獨慕容鎮軍，心存本朝，屢殄強敵，使石虎畏懼，蹙國千里，功烈如此，而惜海北之地不以為封邑，何也？吾非苟欲尊其所事，竊惜聖朝疏忠義之國，使四海無所勸慕耳！」<br />
　　尚書諸葛恢，乃翔之姊夫也，獨主異議，以為夷狄相攻，中國之利，惟名與器，不可輕許。乃謂翔曰：「假使慕容鎮軍能除石虎，而復得一石虎也，朝廷何賴焉？」翔曰：「婆婦猶知恤宗周之隕，今晉室危險，君位侔元、愷，曾無憂國之心？<br />
　　慕容鎮軍枕戈待旦，心恒念之。而君更倡邪惑之言，四海所以不一，良由君輩耳！「因此朝命未下，翔留歲餘，朝議終不決。<br />
　　會燕王復遣人上表，罪庾氏兄弟，又與冰書，責其當國不能雪恥。冰懼，乃與何充奏從其請，以皝為大將軍、幽州牧、大單于、燕王，備物典策，皆從殊禮。以翔為燕郡太守，翔固辭不受。翔疾江南土大夫以驕奢酣縱相尚，嘗因宴集，謂充等曰：「四海板蕩，奄逾三世，宗社為墟，生民塗炭，斯乃廟堂焦慮之時，忠臣畢命之秋也！而諸君晏安江沱，奢靡傲誕，謇諤之言不聞，攻伐之功不立，將何以尊主濟民乎？」充等甚慚，乃遣使持節冊命，與翔偕北。公卿餞之，翔曰：「昔少康資一旅以滅有窮，勾踐憑會稽以報強吳，蔓草猶宜早除，況寇仇乎？今石虎、李壽志相吞噬，王師縱未能澄清北方，且當從事巴、蜀；一旦石虎並壽而有之，據形便之地，以臨東南，雖有智者，不能善其後矣！」眾公卿皆無以答，惟中護軍謝廣曰：「是吾心也！」是日席散，各各還第。次早翔趣裝，同使望本國而行。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第五十九回　東海王檄討張方</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十九回</br>　　東海王檄討張方</font></h4>
			　　二年四月，張方復廢皇后羊氏。東海中尉劉洽以張方劫遷車駕，復廢皇后，心甚不平。因見東海王越曰：「張方劫遷車駕，二廢皇后，罪惡彌天，休道先帝之靈不可，天下人神共怒，明公如何不檄天下討之，迎天子復回舊都，而坐視其逆耶？」<br />
　　越曰：「恨力不及，恐難討之。」洽曰：「東平王懋現督徐州，兵精糧足，若得徐州，可為成事。今有一人姓王，名修，現為徐州長史，極能舌辯，明公召來，使其說東平王懋以徐州授明公，則大事成矣。」越從之，即使人召王修至，說與其事。修領諾，即來見東平王懋，曰：「今東海王欲舉義，檄山東之兵討張方，迎天子還舊都，恨力不及，欲借大王徐州都督諸軍，以率義山東，大王意下如何？」東平曰：「彼既為國為民，吾安敢不從？」遂慨然從王修之說，即使人請越至，以徐州授越，懋自為兗州刺史。於是，越以司空領徐州都督，糾率義兵，共去討張方不提。<br />
　　史說范陽王司馬虓，字武會。少好學馳譽，研考經史，言論清新，官拜散騎常侍。聞知惠帝被河間王顒令張方劫駕遷都長安，心甚不平。長史馮嵩知其意，因謂虓曰：「今河間王司馬顒使張方劫帝入長安，廢成都王穎，久必篡逆。殿下若肯與令兄平昌公起義兵，保駕還洛陽，其功可比周公，勛業必成。」<br />
　　虓曰：「吾在宗室之末，眼前無有可為者。」嵩曰：「東海王司馬越有英雄之志，可云命世之英，不如推東海王為盟主，聚義起兵，大事可成。」虓曰：「君言正應我心。」於是，范陽王虓使人會東海王越議起義之事，越忻然從之，引兵而至。次日，虓大排筵會，平昌公司馬模、長史馮嵩等刑白馬祭天地，歃血而盟，推東海王越為盟主，扯起招軍旗。不旬日，得兵二萬人，出屯西河，商議進兵。當馮嵩言曰：「今我始聚之兵，烏合之眾，難以出戰。今見豫州刺史劉喬部下多有精兵，可使人持節招其來降，同起義兵，方可得安。」越曰：「然！」於是使人持節來招劉喬。劉喬不受節度，反又起兵來並。使者見如此光景，急忙回報東海王越。越拜虓為都督河北諸軍事、驃騎大將軍，領豫州刺史，令其引眾討喬。<br />
　　卻說成都王穎既廢，河北人多憐之。其故將公師藩等因而自稱為將軍，起兵趙魏，眾至數萬人。初，上黨武鄉羯人石勒有膽力，善騎射。並州大饑，東贏公執諸胡於山東賣之，以充軍實。勒亦被賣與荏平人師歡為奴，歡奇其狀貌而免之。勒乃與牧師汲桑結聚壯士為盜。及聞藩起兵，桑與勒帥數百騎赴之。<br />
　　桑始命勒以石為姓，以勒為名矣。藩既得桑、勒為副將，攻陷州郡縣堡塢，無敢迎敵，又來攻鄴城。東海王越與范陽王虓使部將苟晞領二萬軍去擊藩，藩聞苟晞至，大懼，部下兵皆潰去。<br />
　　於是，藩不敢交鋒，領其眾走之。虓以軍還。<br />
　　東海王越大會諸將，刻日興師。是日，諸將士畢集，筵罷，越撥調諸將，乃留瑯邪王睿為平東將軍，監徐州軍事，守下邳。<br />
　　睿領命曰：「請參軍王導為司馬，與吾同理軍。」越從之。自率甲兵三萬西屯蕭縣，使范陽王虓自許屯於榮陽。時越承制，使人以豫州刺史劉喬為冀州刺史，使虓領豫州。劉喬以虓非天子命，亦不肯發兵。虓聞細作回報，劉喬以兵來拒命。虓大怒，即忙整點軍馬，大驅前進。初，虓以劉琨為司馬，越以劉藩為淮北護軍，劉輿為穎川太守。劉喬聞輿兄弟黨越為逆，心甚恨之。於是，遣人封上見帝，道劉輿兄弟罪惡於尚書省，乃令其子劉祐以兵二萬人屯於靈壁縣以拒虓，自引兵來攻許城以討輿。<br />
　　分撥已定，各以兵行。<br />
　　卻說東平王懋在兗州徵求不已，郡縣百姓不堪命。虓聞知，遣苟晞還兗州，徙懋於青州。晞領命來兗州，白之於懋，懋不受命，曰：「吾以徐州授東海，方成大事。今日負吾，又欲易之，彼何不足耶？若要易，除非徐州還我，方讓兗州。」晞見不肯，乃還之。因此懋陰使人結劉喬，合兵攻虓。時顒聞知山東兵起，心中大懼，即入朝上表奏帝曰：「山東大亂，百姓不安，望陛下詔成都王復職都督河北諸軍事，以鎮於鄴，可保山東。」帝從之，使人持詔往鄴，以穎都督河北諸軍事。穎得詔，復集舊將士，鎮於鄴城。顒已知越、虓起兵，無計可施，乃奏惠帝以詔往山東，命越、虓等各以兵就國，毋許為亂。越、虓等不從。會劉喬封上事稱劉輿兄弟脅虓造逆，顒即入內奏過。<br />
　　惠帝詔其令鎮南將軍劉弘、征東將軍劉准起兵，與喬戮力先討劉輿。又以張方為都督，率兵五萬，共會許昌，誅輿兄弟。又遺人馳書使成都王穎與石超等以眾拒河橋，為劉喬繼援。<br />
　　卻說劉弘既得詔，使人遺喬及越書，使解紛釋兵，各還歸鎮，同獎王室。喬、越皆不聽。弘乃遣使入朝上表曰：頃自兵戈紛亂，構於群王，翩其反而互為戎首。載籍以來，骨肉之禍，未有如今者也。萬一四夷乘虛為變，此亦猛虎交鬥，自效於卞莊者也。謂宜速詔超、越等，令兩釋猜疑，各保大局。<br />
　　自今有擅興兵馬者，天下共伐之。以此為示，誰敢勿從也？<br />
　　帝覽表猶豫。顒方拒關東，倚劉喬為助，故不納。奏帝曰：「陛下先曾有詔令越、虓各就國，尚且未聽，今詔彼豈肯從？不若討之。」帝從其奏。<br />
　　卻說劉喬聞朝廷遣張方以兵助己，乃集諸將士商議進兵。<br />
　　長史劉榮曰：「張方大兵計日將至許昌，今劉輿兄弟與范陽王在許昌五十里下寨拒方。彼謂我孤軍堅壁，無敢出境，吾料其必無準備。此去不遠，使君親持甲卒五千，星夜抄小路，馳去攻許，指期得矣。彼既失穴，安能戀戰，必走回鎮。張方戰於前，使君攻其後，不獨得許，而髒亦可成擒矣。」喬大善其計，即引五千甲卒漏夜至許昌。果無備，喬乘虛襲許破之，分軍定成。使人打探回報，張方大軍將至虓營，因此喬以四千甲卒挾夾攻虓營。虓聞許昌城陷，更又張方兵至，腹背受敵，恐難拒戰，乃與劉輿等領兵俱奔河北。張方見虓等走，亦不趕追，乃引兵入屯於許昌，令劉喬還豫。張方行軍無律，部下殘掠百姓，民不堪命，眾心俱離，不樂其屯。時劉弘見張方殘暴，知穎等必敗，乃率諸軍受越節度，不聽方命。<br />
　　十一月，將軍周權矯詔立羊後，於是，顒矯詔救留台賜死後，司隸校尉劉瞰上奏固執得免。顒恨之，欲收瞰，瞰奔青州去訖，被顒將周權追及斬之。<br />
　　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第三四六回　劉裕滅秦誅姚泓</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三四六回</br>　　劉裕滅秦誅姚泓</font></h4>
			　　卻說晉帝設朝，群臣奏劉裕克長安，取得玉璽、法器並秦王姚泓，遣人送與陛下。帝聞奏，召使臣入殿。受了玉璽寶物，命將姚泓斬於建康。泓在位二年，至是降晉斬於京師，百里內草木皆焦死了。後秦自姚萇至泓三世，凡三十二年，劉裕滅之。<br />
　　卻說劉裕聚集諸將佐遍觀宮室故地，悽愴動容，遂問御史中丞鄭鮮之曰：「卿乃知書之輩，秦漢得喪之由，卿試言之！」<br />
　　鮮之遂具以賈誼《過秦論》對之。劉裕聞之曰：「及子嬰而亡，已為晚矣！然觀始皇為人，智足見是非，所任不得人，何也？」<br />
　　鮮之曰：「夫佞言似忠，奸言似信，中人以上，乃可語上。始皇未及中人，所謂暗於識士也。」裕乃前至渭濱，復歎曰：「此地寧復有呂望耶？」鮮之曰：「昔葉公好龍而真龍見，燕昭王市骨而駿足至。明公以旰食待士，豈患海內無人耶？」裕曰：「卿所言甚善！」<br />
　　次日，又集將佐議曰：「吾意欲徙駕長安，經營趙、魏，汝等計議如何？」其時請將士久投征伐，傷痍未瘥，各起思歸之心，對曰：「趙、魏二國，兵強糧足，難以拔之。不如令桂陽公鎮長安，大王自班師回京，養軍士之力，聚糧草之餘，然後可議西北。」裕聞說，猶豫之際，忽京內有人至，報前將軍劉穆之死了。劉裕大驚，哭昏在地。眾將急救之，方蘇，泣曰：「喪吾右臂矣！」乃謂諸將曰：「吾適間欲議西北之際，今遇前將軍劉穆之死了，京都根本無托，難以建策。吾令次子桂陽公義真為都督雍、梁、秦三州事，留鎮長安。」<br />
　　時義真年十一，掌此重權，又留王鎮惡為司馬，沈田子等腹心十餘人輔佐之。次日，欲自引餘軍振旅還京。<br />
　　卻說司馬王鎮惡功多於人，由是南人多忌之。當時沈田子自以嶢柳之捷，數與鎮惡爭功不平。即夜私與傅玄之來見裕，密於裕曰：「王鎮惡屢有貳心，向家在關中，不可保信。倘若有變，何以為之？」裕曰：「今留卿文武將士，精兵萬人，彼若為不善，正足自滅耳！勿復多言。」裕又思半晌，謂沈田子曰：「鐘會不得遂其亂者，以有衛瓘之故也。語曰：猛獸不如群狐。卿等十餘人，何懼鎮惡也？」言訖歇息。<br />
　　次早啟行，其時三秦父老聞裕還京，詣殿門流涕求見。訴曰：「殘民不沾王化，於今百年，始睹衣冠，人人相賀。長安十陵，是公家墳墓；咸陽宮殿，是公家宅室。捨此欲何之乎？」<br />
　　裕為之怒然，慰諭之曰：「受命朝廷，不敢擅留。誠如所言，有懷本之意，今以次息與文武賢才而共鎮此境，吾暫回京，歲暮必至，汝等寬心。」言訖，令三秦父老回去。<br />
　　劉裕欲行，以手執義真之手，以授長史王修之。令修執其子之手言曰：「此子年幼，今托付汝，盡心輔佐之，各效忠義之心，休忘吾托之言。」修之答曰：「蒙明公拔擢，今又委重，安敢有懈以懷二心？雖肝腦塗地，亦不敢忘！」裕令修之等回去，只有百官送數程而別。裕自洛入河，開汴渠以歸。<br />
　　裕覲見，晉帝問宋公遠路勞苦，請其還宅。裕乃辭帝而出，與諸臣祭前將軍劉穆之靈柩。裕至柩前哭倒於地，曰：「劉穆之故，乃天喪吾也！」又謂文武曰：「諸君年齒皆孤等輩，惟穆之僅少，吾欲托以後事，不期中年折耳！使吾腹心崩裂矣！」<br />
　　言訖又哭，拜而祭之，祭畢歸府去訖。<br />
　　卻說夏王勃勃聞宋公劉裕東還，心下大喜，聚集文武商議。<br />
　　與將軍王賈德曰：「朕欲取關中，卿試言其方略！」賈德曰：「關中形勢之地，而裕以幼子守之，狼狽而歸，正欲急成篡事耳，不暇復以中原為意。此天以關中賜我，不可失也！」於是勃勃大喜，乃使其子赫連璝為前部，引騎二萬來攻長安，勃勃自將大軍為後繼。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第三○七回　南涼禿髮傉檀立</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三○七回</br>　　南涼禿髮傉檀立</font></h4>
			　　卻說南涼王利鹿孤，在位三年而卒。群臣奔涼州，立其弟禿髮傉檀為涼王，帶領其眾，國號南涼，都於樂都，改元弘昌元年。卻說晉輔國將軍袁虔之，先與桓玄同志齊名，素不相睦。<br />
　　及聞桓玄得志，恐不為其所容，乃棄官引家屬入長安，來降後秦王姚興。興聞其來降，親臨東堂，命群臣引進虞之。虔之入見禮訖，秦王姚興因與閒話，而謂虔之曰：「桓玄雖晉臣，其實晉賊，其才度定不如父，焉能辦成大事也？」虔之曰：「玄不如其父遠矣！今既握朝權必將行篡奪，既非命世之才，適足為他人驅除耳！此天以機授之陛下，願速加經略，廊清吳楚。」<br />
　　秦王興大悅，以虔之為大司農。<br />
　　次日，秦王興駕至逍遙園，引諸沙門聽鳩摩羅什演說佛經。<br />
　　羅什通辨夏言，尋覓正經，多有乖謬，不與胡本相應。秦王興親與羅什及沙門僧眾等八百餘人，更出大品，羅什持胡本，秦王興執舊經，以相考校，因此續出諸經，並諸論三百餘卷。今傳新經，皆羅什所譯。秦王興既托意於佛道，公卿以下莫不欽附沙門，州郡化之，事佛者十室而九矣。<br />
　　卻說孫恩自被劉裕擊敗，復聚眾一萬，來寇臨海。太守辛景以伏兵擊敗之。恩勢窮兵盡，及所擄三吳男女，死亡殆盡，恐為官軍所獲，乃自赴海而死。其黨從死者以百數，世人謂之「水仙」。餘者數千人，復推恩妹婿盧循為王。循，湛之曾孫也，神采清秀，雅有才藝。少時，沙門惠遠嘗謂之曰：「君雖禮涉風素，而志存不軌，如何？」時桓玄欲安撫東土，乃遣人以循為永嘉太守，循雖受命，而寇盜不已。<br />
　　五月，秦王姚興大發諸軍十萬，使義陽公姚平等將兵以伐魏，興自將大軍繼之。平以兵攻魏柴壁，拔之。魏王珪聞知，即遣長孫肥為前鋒，自將大軍五萬繼後以御之。平使健將率精騎二百戰魏軍，肥率一千逆擊，盡擒之。平乃退兵。珪追及於柴壁，平以軍馬入城固守，魏軍圍之。興將兵四萬來救之，將據天渡，運糧以饋平軍。<br />
　　魏博士李先曰：「兵法，上者為敵所棲，下者為敵所困，秦皆犯之，可使奇兵先據天渡，柴壁可不戰而取也！」珪命軍士增重圍，內防姚平出，外防姚興入。當將軍安同曰：「汾東有蒙坑，東西三百餘里，蹊逕不通。姚興來從汾西，直臨柴壁，如此，虛聲勢相接，重圍雖固，不能制也。不如為浮梁渡汾西，遠圍以拒之。虜至無所施其智力矣！」珪從之，率步兵三萬為浮梁，渡汾西，逆擊興於蒙坑之南。<br />
　　興見有備，乃退走四十餘里，平亦不敢出。興屯汾西，柘材從汾上流東平，欲以毀浮梁，魏人皆鉤取為薪，不能得進。<br />
　　姚興糧竭矢盡，晝夜突圍領眾不得出，乃率麾下大兵赴水，咸從沉死。其餘二萬餘人皆欲斂手被魏人所擒。興力不能救，舉軍衝突。遣使求和於魏王珪。珪不許，乘勢進取蒲扳，會柔然謀反，魏王珪乃引兵還。<br />
　　癸卯二年，卻說桓玄聚眾朝士商議，欲廢銅錢而用谷帛，時西閣祭酒孔琳之議曰：《洪范》八政，以貨資食；豈不以交易之所資，為用之至要者乎？故聖人制無用之財，既無毀敗之費，又省難運之苦；此錢之所以嗣功龜貝，歷代不廢者也。谷帛為寶，本充衣食，今分以為貨，則致損甚多。又勞毀於商販之手，耗棄於割藏之用，此之為弊，著於已試！故鐘繇曰：『巧偽之人竟濕谷之利，制簿絹以充資。』魏世制以嚴刑，弗能禁也。是以司馬以之為，用錢非圖豐國，亦所以省刑。今既用而廢之，則百姓頓亡其財，是有錢無糧之人，皆坐受饑困，此斷之之弊也。魏明帝時，錢廢用谷，四十年矣。以不便於人，故舉朝大議，精才達政之士，莫不以宜復用錢，足以明谷帛之難用也。<br />
　　桓玄又曰：「既錢不可易，可復用肉刑，以制嚴刑繼之。」<br />
　　琳之又曰：<br />
　　唐虞象刑，夏禹立辟，蓋浮薄既異，教化不同。《書》曰：「世輕世重，」言隨時也。夫三代風淳而事簡，故罕蹈刑辟，近世俗巧而務殷，故動陷憲典；若三千行於叔世，必有踴貴之尤，此五帝不相循法，肉刑不可悉復者也。漢文有仁惻之意，開自新之路，雖曰稽古創制，號稱刑措，然名輕而實重，反更傷人。故孝景帝嗣位，輕之以緩，緩而人慢，又不禁邪；期於刑罰之中，所以見美於昔。兵荒之後，罹法更多。棄市之刑，本斬右趾。漢文一謬，承而弗革。所以前賢悵恨，議之而末辨。<br />
　　鐘繇、陳群之意，雖小有不同，欲以右趾代棄市。若從其言，則所活者眾；降死之生，誠為輕法，可以全其性命，蕃其產育，仁既濟物，功亦益眾。又今所患，逋逃為先，屢叛不克，宜令逃身靡所，亦以肅戒未犯，永絕惡源。至於餘條，且宜依舊，不可更改耳！<br />
　　桓玄遂不悅，因怒還第。<br />
　　九月，殷仲文、卞范之二人勸玄早受禪。玄劍履上殿，入朝不趨，直至殿前，謂晉主曰：「朝廷無玄一人，不知幾人稱帝，幾人稱王？今玄還位丞相，陛下何不知恩？」帝曰：「是朕之失。」即命會冊玄為相國，總百揆，封楚王，加九錫。玄大悅，號楚國，置丞相以下官。<br />
　　玄弟桓謙私問彭城內史劉裕曰：「楚王勛德隆重，朝野之情，咸稱宜有禪讓，卿以為何如？」劉裕曰：「楚王勛德蓋世，晉室民望久移，乘運禪代，有何不可？」謙即喜曰：「卿謂之可即可耳！」<br />
　　南燕臣高雅之上表，請南燕王德伐桓玄，言曰：「既未能廓清吳會，亦可以收江北之地。」韓范亦上疏曰：「晉室衰亂，戎馬單弱，重以桓玄悖逆，上下離心。拓地定功，正宜今日。<br />
　　失時不取，彼國有豪傑誅玄，更修德政，則無望矣！」德因命諸將講武於城西，率領步卒三十七萬人，騎五萬三千匹，車萬七千乘，正欲起行，公卿皆以玄新得志未可以圖，於是乃止。<br />
　　十一月，桓玄佯以表請歸藩，使人奏帝，帝作手詔止之留。<br />
　　又詐言錢塘臨平湖開，江州甘露降，使百僚集賀，為己受命之符。又以前世皆有隱士，恥獨無之，計求得皇甫謐六世孫希之為署，並給其資帛用，使其獨居山林，遣人征為著作郎。又使固辭，然後下詔旌禮，號曰「高士」，時人謂之「充隱」。又欲廢錢而用谷帛，及復肉刑，制開無憲，卒無所施。性復貪鄙，時人有書法好畫及佳園宅，必假蒲博而取之。尤愛珠玉，未嘗離手。至是卞范之為禪詔，逼帝書之，帝勿從。<br />
　　玄自入言曰：「汝為君不道，四海混亂，吾父子披堅執銳，百戰千傷，保此社稷，與汝享祚數十餘年。今吾年將老，汝何不發一言？」帝曰：「王欲朕位，何必動怒？容付與伊。」玄回怒作喜曰：「陛下肯為堯舜，吾即退也！」遣司徒王謐禪帝位於玄，帝無奈居永安宮。百官勸進，玄築壇於九井山北，即帝位，改元永始。封帝為平固王，遷於潯陽。玄入建康宮，登御座而地忽陷，群下失色。殷仲文曰：「將由陛下聖德深厚，地不能載，故如是耳。」桓玄大悅。<br />
　　玄既即大位，臨朝聽訟，親問囚徒，罪無輕重，多得原放。<br />
　　有於輿乞者，時或恤之。以其祖彝以上名位不顯，不復追尊，獨納桓溫神主於太廟，四時祀之。時卞范之謂玄曰：「宗廟之祭，上不及祖，有以知楚德之不長矣！」玄性苛細，好自矜伐，正事或一字片辭之謬，必加糾察，以示聰明。或手注直官，或自用令史，詔令紛紜，有司奉答不暇，而紀綱不治，奏案存積，不能知也。又性好游畋，更繕宮室，朝野騷然，思亂者眾。<br />
　　益州刺史毛璩起兵，傳檄郡縣，列玄罪狀，兵屯白帝城。<br />
　　 　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
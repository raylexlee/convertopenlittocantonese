<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第二五○回　謝安薦姪於朝廷</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二五○回</br>　　謝安薦姪於朝廷</font></h4>
			　　是時，孝武帝設朝，君臣禮畢，分列兩邊。時近臣奏知，西蜀漢中諸郡，卻被秦王堅遣使鄧羌取去，目今秦兵屢屢擾境。<br />
　　孝武帝大驚曰：「如此怎生奈何？」群臣奏曰：「請陛下降旨，求文武良將有才略者，命其舉薦入朝，使其鎮御北方，可保境內安也。」孝武帝曰：「然！」遂頒詔求文武良將。<br />
　　當謝安奏曰：「臣舉一人，有萬夫不當之勇，有鬼神不測之謀，若以此人為將鎮北，則秦不敢窺覦江南。乃臣兄之子謝玄，字幼度。先與郗超同為丞相桓溫參軍，桓溫多用其智，屢建功效。今桓溫已死，與郗超同歸朝廷，現在班中，可使總鎮，管取邊界得寧。」帝從之，召謝玄，謂曰：「今秦兵節次犯境，汝之叔父謝安薦汝有文武之才，朕拜卿為鎮武將軍，監江北諸軍事，總領諸鎮，屯守北岸。」謝玄謝恩曰：「臣本駑鈍之才，不足以騁千里，今蒙陛下擢用，出鎮之地敢不保全。」於是謝恩而出。<br />
　　時桓衝以秦人強盛，欲移鎮江南，奏自江陵徙鎮上明，使劉波守江陵，楊亮守江夏，帝從之。初，中書郎郗超自以其父愔位秩應在謝安之右，而優游散地，常憤悒形於詞色，由是與謝氏有隙。時朝廷方以秦寇為憂，詔求文武良將可鎮御北方者，安以兄子玄應詔，超聞之歎曰：「安之明，乃能違眾舉親；玄之才，足以不負所舉。」眾咸以為不然，超曰：「吾常與玄共在桓公府，見其使才，雖履屐之間，未嘗不得其任，是以知之。」<br />
　　玄既鎮廣陵，募驍勇之士，得彭城劉牢之等數人，以牢之為參軍，常領精銳為前鋒，戰無不捷，時號「北府」兵，敵人畏之。初，郗超黨於桓溫，以父愔忠於王室，不令之知。及超病甚，出兩箱書，授門生曰：「我父年尊，我死之後，老父若以哀悼廢寢食者，可呈此；不爾，即焚之。」及超卒，愔果成疾，其門生呈箱，愔發之，皆超昔與桓溫往返密計，愔大怒曰：「小子死已晚矣！」遂不復哀。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
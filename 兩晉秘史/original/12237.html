<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第二二一回　王猛披褐謁桓溫</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二二一回</br>　　王猛披褐謁桓溫</font></h4>
			　　史說王猛，字景略，北海劇人，少貧賤，以鬻畚為業。嘗貨畚於洛陽，乃有一人貴買其畚而云：「無銀」，自言家離此不遠，可隨我去，取銀於你。猛利其價而從之。行不覺路遠，忽至深山，見一父老，鬚髮皓然，據胡牀而坐，左右十餘人，其人引猛進，猛拜之。父老曰：「王公何緣拜也？」因此乃十倍償其畚銀，遣人送之。猛既出，返視之，乃嵩岳高山也。猛始知其父老者，乃嵩之神，稱其王公者，知後必當貴，由然自重也。猛豐資俊偉，謹重嚴毅，器度雄遠。尤善好學，倜儻有大志，不屑細務，是以浮華之士，咸輕笑之。猛悠然自得，隱於華山，從師王佐先生，是以胸懷佐世之才，希遇龍顏之主，由然斂翼待時，候風雲而起。<br />
　　時猛忽聞桓溫入關，而披褐謁之。直入中軍，一見桓溫，便談當世之務，捫蝨而言，旁若無人。溫異而問之曰：「吾今奉天子之命，將銳卒十萬，為百姓除殘賊，而三秦豪傑未有至者，何也？」猛答曰：「公不遠千里，深入敵境，今長安咫尺而不渡灞水，『百姓未知公心，所以不至也。」溫聽訖，默然無以應。徐曰：「江東無卿比也！」於是溫重猛，賜其車馬，欲署猛為謀軍祭酒。猛辭曰：「本欲扶佐明公，掃滅妖塵，奈本師年老，無人奉養。且今病重，待其百歲後，即來聽教耳。」<br />
　　言訖，拜辭而去。溫堅意留之不住，只得與回。<br />
　　時王猛辭桓溫，回見師父王佐先生曰：「我謁桓溫，桓溫賜車馬，拜我高官，吾以師父年老力辭得還。」王佐曰：「你與桓溫，豈並世哉？不必懷憂，更在此間一年，必有人來聘你，富貴非輕，何用遠涉而隨他人乎？」猛從其言。<br />
　　卻說桓溫初起兵時，糧食不敷，諸將以為憂。溫曰：「諸君勿憂，吾大軍若到秦境，麥熟可取為糧，何必為慮乎？」諸將以為然，及至此而麥悉被秦人芟之，因此溫軍絕食。至六月，參軍孟嘉上言曰：「三軍無食，何以用兵？不如暫退，待來年麥熟，再整兵來與戰。」溫曰：「奈關中百姓相隨與我，安忍棄之？」嘉曰：「可令人遍告百姓，有願相隨同行，不願者從便。」時關中百姓若老若幼，皆齊聲應曰：「我等就死，亦隨將軍還晉。」言訖，關中計有三千餘戶，皆號泣先行。次後桓溫下令，三軍拔寨起行。<br />
　　卻說秦王健聞知桓溫退，乃遣苻雄率兵一萬，追溫趕至，戰於白虎源。桓溫兵思歸，無心戀戰，因是不利，大敗，死者萬餘人。初，溫指望秦麥為糧，既而清野以待之。溫軍乏食，徙關中三千餘戶而歸。又補秦太子苻萇等隨後追擊，溫至潼關，溫軍屢敗，失亡不計數。時苻雄率兵方攻司馬勛，溫交大敗，並還漢中。<br />
　　昔溫之屯灞上，順陽太守薛珍勸溫逕進逼長安，溫弗從。<br />
　　珍以偏師獨濟，頗有所獲。及溫退，乃顯言於眾，自矜其勇，而咎溫之持重，溫聞知，殺之。<br />
　　時秦太子萇追桓溫，中流矢死。<br />
　　淮南王苻生幼無一目，性魯暴，其祖苻洪常戲之曰：「吾聞瞎者只一淚。」生怒，引佩刀自刺，目出血曰：「此亦一淚也！」洪大驚鞭之。生曰：「素性愛刀槊，以不堪鞭棰。」洪謂健曰：「此兒狂悖，宜早除之，不然必破人家，可將殺之。」<br />
　　健曰：「兒自應改，何可遽爾？」及長，力舉千鈞，手格猛獸，走及奔馬，擊刺騎射，冠絕一時。強後欲立太子晉王柳，秦王健以讖文有「三羊五眼」，至是乃立生為太子。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
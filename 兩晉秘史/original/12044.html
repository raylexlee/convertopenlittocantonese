<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第二十八回　王氏惠風守貞節</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十八回</br>　　王氏惠風守貞節</font></h4>
			　　太子妃王氏，字惠風，乃太尉王衍之女，有貞婉志節。當太子遹見廢，王衍上表離婚，不與女兒說知，只令其休隨太子往金墉，別行改嫁豪士。惠風曰：「婦人再醮，在百姓家，有志之女亦所不為，況台閣之女，皇儲之妃？動為天下不取，而敗壞人倫，忍心害理，貽萬世之笑罵乎？」即叱車仗同太子往金塘不提。<br />
　　史說閻纘，字纘伯，巴西人也。博覽墳典，堅持雅節。其父早逝，繼母不慈，力事之彌謹，鄉里以孝稱。國子祭酒鄒湛薦為秘書監，未就。及聞皇太子被賈後所廢，閻纘使家人輿棺詣闕，上書理太子之冤。惠帝設朝，纘自至御榻前上書，惠帝覽之，曰：臣纘伏念前太子遹生於聖父而至此者，由於長養深宮，沉淪富貴，受饒先帝，父母驕之。每見選師傅，下至群吏，率取膏梁擊鐘鼎食之家，希有寒門儒素，如衛綰、周文、石奮、踈廣，洗馬舍人，亦無汲黯之比者，使不見事父、事君之道，所以致敗也。臣素寒門，無力仕宦，不經事東宮，情不私遹. 念昔楚國處女諫其主曰『有龍無尾』。言年四十，未有太子。臣當備近職，雖未能自結天日，情同閹寺，悾悾之誠，皆為國計，以死獻忠，伏須刑誅。<br />
　　永康元年，惠帝覽畢流涕，而懼賈後，終不能納，而遣閻纘暫還。纘號泣出朝，群臣無不欷歔者。太子既廢，眾情忿怒。<br />
　　衛瓘督司馬雅曾給事東宮，與殿中郎士猗等欲謀廢賈後，以復太子。當士猗謂雅曰：「若行此事，必須交當權者方為得計，不然禍反累族。」雅曰：「右將軍趙王倫執掌兵權，性貪冒，可借以濟事。其府中有一個嬖人，姓孫名秀，可去見此人而說之，必然克濟。」士猗曰：「如此，吾即往說之。」於是士猗來見孫秀，曰：「今國無嫡嗣，社稷將危矣。久聞足下與趙王奉事中宮，若前太子之廢，公與趙王必預知之。今大臣將舉事，禍必相及，何不與趙王先謀之乎？」秀曰：「君言是也。待見趙王，白之。」因是，孫秀入府，以士猗之言與趙王詳述。趙王倫大悅，曰：「正合吾心。」即使人請通事令史張林到府，商議使為內應。張林從之。<br />
　　期日將發。孫秀入止之，曰：「且緩之。臣竊見太子聰明剛猛，若還東宮，必不受制於人。明公黨與賈後，今雖能建大功，太子必謂公居奇貨冀免罪耳，心詎深德於公，不若遷緩其期。賈後必害太子，然後廢后，為太子報仇，豈徒免禍，更可以大得忠矣。」趙王倫然之。於是孫秀因使人行反間計，言殿中欲廢賈後，迎太子。<br />
　　賈後聞知大驚，恐再復太子。先使人將司馬遹更幽於許昌，復矯詔使黃門孫慮與太醫令程據和藥來害太子。孫慮奉賈後偽詔至許昌，謂太子曰：「今聖上有詔命殺殿下，臣不敢加刃，謹上藥酒，請殿下自裁。」言訖，搗藥和於酒內，請太子飲。<br />
　　太子不肯飲，走至廁，被孫慮以舂藥杵錐殺之。於是太子被弒，天下之人盡皆冤之。自此之後，賈後恣意專政矣。<br />
　　三月，尉氏雨血，妖星現南方，太白晝見，中台星折。當張華少子韙勸華曰：「天道示變，大亂將作。大人宜早遜位，免受其患。」華曰：「天道幽遠，豈能盡應？不如靜以待之。」<br />
　　是以不聽。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
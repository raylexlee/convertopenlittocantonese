<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第三十三回　魯褒傷時作《錢論》</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十三回</br>　　魯褒傷時作《錢論》</font></h4>
			　　論上朝廷，不能用。卻說惠帝為人愚憨，嘗在華林園聞哈蟆鳴，謂左右曰：「此鳴者為官乎？為私乎？」左右戲之曰：「在官地為官，在私地為私。」時天下饑饉，百姓餓死。帝聞之曰：「胡不食肉糜？」由是權在臣下，政出豪門，勢位之家，更相薦托，有如五市，賈、郭二黨恣橫，貨賂公行。當有隱士南陽魯褒，字元道。好學多才，以貧素自立，因見元康之後，紀綱大壞，傷時之貪鄙，乃隱姓名，而著《錢神論》。其略曰：錢之為體，有乾坤之象。內則其方，外則其圓。其積如山，其流如川，動靜有時，行藏有節。市井便易，不患耗折，故能長久，為世神寶，親之如兄，字曰「孔方」。失之則貧弱，得之則富昌。無翼而飛，無足而走。解嚴毅之顏，開難發之口。<br />
　　錢多者處前，錢少者居後。錢之為言也，泉也。無遠不往，無幽不至。京邑衣冠，疲勞講肄，厭聞清談，對之睡寐。見我家兄，莫不驚視。錢之為神，往無不利，何必讀書，然後富貴？<br />
　　由此論之，謂為神物。無德而尊，無勢而熱。排金門，入紫闥，危可使安，死可使活；貴可使賤，生可使殺。是故忿爭非錢不勝，幽滯非錢不拔，怨仇非錢不解，令聞非錢不發。洛中朱衣，當塗之士，愛我家兄，皆無已極。執我之手，抱我終始。故諺曰：「錢無耳，可使鬼神」。今之人惟錢而已矣。<br />
　　此論蓋疾時而作，朝士亦不察。滿朝政務以苛察相高。每有所議，各立私意，刑法不一，獄訟繁滋。尚書劉頌上疏曰：近世以來，法漸多門，令甚不一。吏不知所守，下不知所避夫君臣之分，各有所司。法有必奉，故令主者守文；理有窮塞，故使大臣釋滯；事有時宜，故人主權斷。主者守文，若釋之執犯蹕之坐也；大臣釋滯，若公孫宏斷解郭解之獄也；人主權斷，若漢祖戮丁公之佞也。自非此類，皆以律令從事，然後法信於下，可以官政矣。<br />
　　惠帝覽之，終不能用，朝臣不肯為，故寢也。<br />
　　卻說韋忠，平陽人。少慷慨，有不可奪之志。閉門修己，不交當世。僕射裴頠聞之，慕而造謁。忠在家，托以遠出，故不相見，愈重慕之。次日，因見侍中張華曰：「平陽韋忠有公輔之器，廟廊之才，人皆仰敬，明公可於此時擢之，必有匡濟當時之務。」華曰：「聞名久矣，未曾見面。今如此，吾即辟之。」於是張華使人辟之，韋忠稱疾不起。友人問忠不出仕之故，忠曰：「吾乃草茅下士，本無宦情。張茂先華而不實，裴逸民貪而無厭。棄典禮而附賊後，此豈大丈夫之所為哉？逸民每有心托我，我常恐洪濤蕩漾，餘波見漂其溺及我，況我蹇裳而就之哉！」人服其說。<br />
　　史說索靖，字幼安，敦煌人也。少有逸群之量，與鄉人范衷、張彪、索紒、索永俱詣太學，馳名海內，世人號稱「敦煌五龍」，惟靖最雄。後四人並亡。時侍中張華重其名，除為雁門太守。索靖知天下將亂，出朝因指洛陽宮銅駝曰：「曾見汝在荊棘中耳。」<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
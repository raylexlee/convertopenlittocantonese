<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第二七六回　代王會議國號魏</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二七六回</br>　　代王會議國號魏</font></h4>
			　　丁亥十二年春正月，卻說秦王登立世祖苻堅神主於軍中，載以輜駢，衛以虎賁，凡所欲為，必啟主而後敢行。兵五萬東擊後秦，將士皆刻鉾、鎧為「死」、「休」字，每戰以劍矟為方圓大陣，如有厚薄，從中分配，故人自為戰，所向無前。<br />
　　苻登既克南安，夷、夏歸之者三萬餘戶，遂進兵攻後秦王姚萇之弟姚碩德於秦州。萇聞知，自以兵五千往救。登與萇戰，大敗之。啖青以弓射萇，中萇臂上，姚萇乃走保上邽城。碩德統其眾以拒之。秦尚書寇遺保、渤海王苻懿，自苻丕下邳城之敗，走來南安，見南安王苻登。登大悅，即與諸僚議，要立懿為主。懿乃丕之子也。諸將曰：「渤海王年幼，未堪多難，非大王不可為也，何必讓之？」於是登自即大位，而置百官。遣使以苻纂為大司馬，封魯王。初，苻纂自長安奔晉陽，襄陵之敗奔丕城，至是秦王苻登遣使拜纂大司馬，封為魯王。纂怒曰：「渤海王先帝之子，南安王何以不立而自立乎？」長史王旅諫曰：「南安王已立，理無中改，今寇虜未平，不可宗室中自為仇敵也。」纂乃受命。於是盧水胡彭沛谷、新平羌雷惡地等皆附於纂，有眾十餘萬人。<br />
　　卻說濟北太守溫詳屯東河，燕王垂觀兵於河上，分兵擊之。<br />
　　詳奔彭城，其眾皆降。垂以太原王楷為兗州刺史，令其以兵鎮之。初，垂在長安時，秦王堅嘗與之交手語。冗從僕射光祚言於堅曰：「陛下頗疑慕容垂乎？垂非久為下者。」及取燕取鄴，祚奔晉，晉以為河東郡守。至是，懼燕勢大，不敢拒戰，又詣燕軍降，垂見之流涕曰：「秦王待我深，吾事之亦盡，只為公進讒言，秦王猜忌，吾懼死而負之，每一念之，中宵不寐。」<br />
　　祚亦悲慟，賜祚金帛，祚辭。垂曰：「卿復疑耶？」祚曰：「臣昔者惟知忠於所事，不意陛下至今懷之，臣豈敢逃其死！」<br />
　　垂曰：「此卿之忠，固吾之所求也，前言戲之耳！」待之彌厚。<br />
　　時垂之子慕容柔及孫慕容盛及慕容會，皆在西燕長子城。<br />
　　盛謂柔、會曰：「主上中興，東西未一，吾屬居嫌疑之地，為智為愚，皆將不免，不若以時東歸，何為坐待魚肉也？」遂相與亡歸見垂，垂問盛曰：「長子人情如何？」盛曰：「西京擾擾，人有東歸之志，若大軍一臨，必投戈而來，若孝子之歸慈父也。」後歲餘，西燕果殺垂子孫無遺者。<br />
　　卻說代王拓跋珪大會文武，商議國號。清河郡武城人崔宏上言曰：「三皇五帝之立號也，或因所生之土，或以封國之名，故虞、夏、商、周，始皆諸侯，及聖德既隆，萬國宗戴，稱號隨本，不復更立。雖商人屢徙，改號曰殷，然猶兼行，不廢始基之號。國家雖統北方廣漠之土，逮於陛下，應運龍飛，雖曰舊邦，受命維新，以是登國之初，改代曰魏。慕容永亦奉進魏號。夫魏者，大名州之上國，斯乃革命之征驗，利見之玄符也。<br />
　　臣愚以為宜號為魏也。「因此代王從之，自是改為魏國，稱為魏王。代王拓跋珪既改稱為魏王，因問群臣曰：」治天下之道，何者最善，可以益人神智？「尚書右兵中郎李先上曰：」惟經書，三皇五帝政化之典，可以補王者神智。「魏王珪曰：」既若此，朕集天下書籍如何？「先曰：」陛下欲聚亦不難。「於是魏王大集天下經籍。<br />
　　是時，後秦王萇遣太子姚興寇魏，軍至柴壁，報入魏來。<br />
　　魏王珪問先曰：「今聞後秦遣其子姚興犯境，朕欲自以兵去討，卿有何策，以教寡人？」先上計曰：「兵以正合，戰以奇勝。<br />
　　今聞姚興欲屯兵天渡，利其糧道。大王以兵及其未到，可遣奇兵以邀天渡、柴壁左右，嚴設伏兵，備其表裡，姚興欲進不得，住又乏糧。夫高者為敵所棲，深者為敵所囚，兵法所忌，今興居之，可不戰而取也。「魏王珪從其計，命叔孫建領精兵五萬，先入天渡邀興戰，又使長孫嵩、張兗二人，各以兵二萬埋伏柴壁左右，絕其糧道。<br />
　　時，興兵大至天渡，與叔孫建戰，建詐敗退一百里餘。姚興與伊詳等以兵追過伏兵之所，興欲前進，被叔孫建塞守險隘，不能得入；欲屯住，又被長孫嵩等伏兵絕其糧道。姚興勢窮，乃率大眾殺出，退後還都，被叔孫建三路兵出，殺得秦兵大敗而回去訖。魏王收兵重賞李先。魏王珪密有圖燕之志，遣太原公儀奉使至中山，探知虛實。還，言於珪曰：「燕王衰老，太子闇弱，范陽王自負才氣，臣料燕王若歿，內難必作，此時乃可圖也！今則未可。」珪喜，從之。<br />
　　後秦王姚萇遣姚方成攻拔胡嵩壘，執嵩數之：「於何不降？」嵩罵曰：「汝姚萇罪當萬死，先帝赦之，授任內外，榮寵極矣。乃不如犬馬識所養之恩，親為大逆，羌輩豈可以人禮期也？何不速殺我，早見先帝，取萇於地下治之。」方成怒，斬嵩三段，坑其士卒。方成還白後秦王萇，萇乃掘秦王堅屍，鞭撻剝裸，薦之以棘，坎土而埋之。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
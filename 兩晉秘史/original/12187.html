<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第一七一回　諸軍討蘇逸誅之</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一七一回</br>　　諸軍討蘇逸誅之</font></h4>
			　　二月，陶侃、溫嶠、庾亮、郗鑒等諸軍攻石頭，連三日不下。建威長史滕含募健卒五千，在城中東擊蘇逸。與任讓交戰，任讓大敗，其兵自潰。合兵獲逸及韓晃斬之，大開城門，引諸軍入城。含引將士，入保後紀、公卿百官，令部將曹據抱成帝，奔溫嶠船，使請侃、亮、鑒等以兵衛之。<br />
　　成帝既登嶠舟，侃、亮諸大臣，頓首號泣，請罪曰：「臣等不能早發義兵，使陛下為賊所困！」帝泣曰：「若非卿等盡忠，朕安得復有此今日！」言訖，君臣皆喜。時滕含執任讓及西陽王羕至，帝命殺之。陶侃與任讓有舊，為請其不死。成帝曰：「是殺吾侍中右衛劉、鐘者，不可以赦之！」於是乃殺之。<br />
　　司徒王導等請成帝入城，百官隨王導，既接帝入城，令取故節。陶侃笑曰：「蘇武似不如此！」導有愧色，心甚不悅。<br />
　　即日，成帝與百官還建康。是時，宮闕被峻燒為灰燼，帝以建平園為宮。當溫嶠謂群臣曰：「今宮闕被峻賊燒為灰燼，若將營造，民皆貧乏，庫無餘積，國以不足，吾欲奉鑾駕西遷都於豫章，公等以為何如？」三吳之豪，皆請都於會稽。司徒王導出曰：「夫建康，古之金陵，舊為帝裡，孫仲謀、劉玄德皆言王者之宅。古之帝王，不必以豐儉移都；苟務本節用，何憂凋敝？若農事不修，則樂士為墟矣！且北寇遊魂，伺我之隙，一旦示弱，竄於蠻越，失民之望，俱非良計。今宜鎮之以靜，則群情自安。」群臣皆曰：「司徒見者是也！」由是不復徙都，而以褚翼為丹陽尹，翼收集散亡，京邑遂安。<br />
　　三月，成帝宴會群臣，論乎蘇峻之功。以陶侃為太尉，郗鑒為司空，溫嶠為驃騎將軍、開府儀同三司，庾亮為豫州刺史。<br />
　　侃、鑒、嶠以下，封拜有差。諡卞壺曰：「忠貞」，其二子昣、盱及劉超、桓彝、鐘雅、羊曼、陶瞻、俞縱，皆加贈諡。又以滕含為襄陽太守。路永、匡術、賈寧皆峻黨，先歸朝廷，司徒王導擬欲官永，嶠曰：「不可！永等首為亂階，晚雖悔悟，未足贖罪。得全首領，為幸多矣！」於是乃止。<br />
　　侃以江陵偏僻，移鎮巴陵，朝廷從之。<br />
　　時，溫嶠欲還江陵，群臣朝議，留嶠輔政。嶠以王導乃先帝所任，固辭之，又以京邑荒殘，留資蓄，具器用，而後還藩。<br />
　　庾亮頓首謝罪，欲闔門投竄山海，成帝以手詔諭之曰：「此社稷之難，非舅氏之責也。」因是亮入內奏曰：「前臣誤及國難，今幸復平而不罪臣，臣願鎮武昌，撫其士民，積草屯糧，以伺北鄙，當前驅效死，以報今日。」成帝從之。於是亮領豫州刺史，出鎮武昌。亮出朝，陶侃謂曰：「公與侃戮力破賊，同起共功，何故辭之？夫賞罰黜陟，國之大信，公何獨怪隱然？」亮曰：「此功乃元帥指揮，武臣效命，亮何功之有？因然獨出一方耳。」<br />
　　庾亮出鎮武昌，拜殷浩為參軍。<br />
　　史說殷浩，字深源，陳郡之長平人也。浩識度清遠，善於談論。人或問曰：「將蒞官而夢棺屍，將得財而夢糞土，何也？」浩曰：「官本是臭腐，故將蒞官而夢屍；錢本糞土，故將得財而夢穢。」時人以為名言。年四十，府辟皆不就，屏居墓所十餘年，時人擬之管、葛。長山令王蒙、江夏相謝尚，猶伺其出處，以卜江左興亡之事，因相與省之，知浩有確然之志。<br />
　　既反，相謂曰：「深源不起，當如蒼生何？」於是亮知其名，召至。當浩見亮所乘的驢馬，浩告亮曰：「使君所乘之馬，乃的盧也，不利於主，可賣之耳！」亮曰：「曷有己之不安，而移之於人，大不義也！吾不為耳！」浩慚退之，而不出。<br />
　　時亮染病，聞戴洋善風角卜候，乃使人召至而問曰：「吾初鎮武昌，聞卿善於風角，敬召卿至，以卜吉凶，切莫隱謎，幸直言之！」洋曰：「武昌地方，有山無林，政可圖始，不可居終。山作八字，數不及九。昔吳用壬寅來上，創立宮城，至己酉，還下秣陵。陶公亦涉八年。土地盛衰有數，人心去就有期，不可移也。公宜更擇善處，武昌不可久居。」亮曰：「卿言甚是有理，吾今病作，代吾卜之。」洋觀風訖，便曰：「昔蘇峻亂時，公於白石祠中祈福，許賽其牛，願至今未酬，故為其鬼所考，宜速還之。」亮曰：「卿是神仙也，此願果有，未去酬之。」言訖，使人以牛酒向去石祠解願。解後，亮病果瘥，敬重於洋矣！<br />
　　初，侃之討峻也，獨湘中刺史卞敦擁兵不赴，又不給軍糧，侃奏曰：「請檻軍收赴廷尉。」司徒王導曰：「喪亂之後，宜加寬宥。」乃以敦為廣州刺史。敦自知悔，乃憂愧而卒。<br />
　　 時庫藏空虛，無有支給，止存練帛三千端，使人出售，民皆不顧。導計因謂百官曰：「今庫藏無有支給，止存練帛三千端，吾使人鬻之，民皆不顧，來日諸賢，俱各要制練布單衣著之，則練必有人增倍而買。」於是百官朝罷即散，歸家作練布單衫而著，因此士庶看見，翕然爭買服之，練遂湧貴。導使人將庫內練帛三千端出賣，每一端賣金五兩，得金一萬五十兩，易銀八萬餘兩，以充國用，而以葺宮殿始完，四月始安。<br />
　　溫嶠既受江州刺史之職，領軍還藩。行至牛渚磯，自登舟行，令軍踐水過去。左右稟曰：「其下多怪異，其水不可測度，人難以渡。」嶠不信，遂燃犀角照之。須臾，見水族畢現，奇形怪狀，乘馬車、著赤衣者而過之。嶠見，遂令軍人討舟而渡。<br />
　　其夜，夢一人謂之曰：「與君幽明道別，今何意相照也？」醒覺齒痛，心甚惡之。因拔其齒而中風，至江州一旬而死。江州士庶聞之，莫不相顧而泣。嶠卒時，年四十有二，朝廷諡曰「忠武」。<br />
　　嶠既卒，王導奏以劉胤為江州刺史。胤，乃嶠軍師也。侃、鑒出曰：「胤恐非方伯之才，不若易之。」王導不從。其子王悅謂之曰：「自江陵至於建康三千餘里，流民萬餘，國之南藩，要害之地。今信任胤，而胤以汰侈無檢，臥而治之，不有外變，必有內患矣！」導亦不聽。<br />
　　八月，趙南陽王劉胤聞石生人據長安，乃自率眾十萬，自上邦至長安，隴東戎夏皆應之。胤兵至長安，石生據城自守。<br />
　　石虎聞之，領步騎二萬來救，與劉胤交戰，胤大敗，被虎大破之。乘勝追擊，枕屍千里。追至上邽，上邽軍民盡皆棄城大潰。<br />
　　石虎入城，執太子劉熙及南陽王劉胤等共二千餘人，皆殺之。<br />
　　徙其台省文武、關東流民、秦雍大族於襄國，秦隴悉平。苻洪、姚弋仲俱降於石虎。虎表洪監六夷軍事，弋仲為六夷左都督。<br />
　　徙氐羌十五萬落於司、冀州。前趙王曜在位十年而敗，自漢元海至曜三世，共二十載，沒於後趙。<br />
　　十二月，晉劉胤既領了江州刺史，遂矜豪縱酒，不恤政事。<br />
　　時，郭默被征為右軍將軍，求資貸於石河。會有司奏，朝廷空竭，百官無祿，惟資江州漕運，而胤商旅繼路，以私廢公，於是成帝詔免胤官。胤方自申理，默誣胤大逆，領部眾襲斬之，遣使傳首京師。詔引樵國內史桓宣為黨，桓宣固守不從。<br />
　　初，代王鬱律被賀傉所害，其長子拓跋翳槐出奔別部，招集勇士數萬，至是來取大位。代王紇那聞知，乃出奔宇文部去。<br />
　　百官復迎翳槐，立為代王，以統朔方，兵威復振，諸部來應之。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
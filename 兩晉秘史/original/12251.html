<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第二三五回　慕容垂逃降苻堅</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二三五回</br>　　慕容垂逃降苻堅</font></h4>
			　　慕容垂舅蘭建知之，急以告垂曰：「太傅慕容評密奏主上，欲害明公及太宰子慕容楷，明公宜先發制人，但除評及安樂王，其餘無能為矣。」垂曰：「骨肉相殘而首亂於國，吾不忍為也，寧避之於外耳。」世子令曰：「主上闇弱，委任太傅，一旦禍發，疾於駭機。今欲保族全身，不失大義，莫若逃之龍城，游辭謝罪，以待主上之察，感悟得還，幸之大者；如其不然，則內撫燕民，外攘群夷，守險要以自保，亦其次也。」垂曰：「善！」十二月，垂見暐，請畋於大陸，暐許之。因微服帶家小將趨龍城，至邯鄲，少子麟素不為垂所愛，逃回告知燕王暐，暐遣精騎追之，垂散騎滅跡得免。世子令請給數騎襲鄴，垂曰：「不可。」乃與段夫人及令、寶、壟農、兄子楷、舅蘭建及郎中令高弼，俱奔秦。<br />
　　秦王堅聞恪卒，陰有圖燕之志，憚垂不敢發，及聞垂至甚喜，令人郊迎。即喚鄧羌至曰：「你可引數十人，帶果酒，先去迎接慕容垂，吾隨後即來。」羌領命去訖，秦王堅隨後即引王猛等亦出迎。時慕容垂自思無投奔處，聞秦王堅寬仁大度，納賢下士，乃故逃走入秦。行至界上，忽見一隊軍，約有五百餘人，為首一將，輕裘軟甲，馬首相迎，那員將忙問曰：「來者莫非燕中吳王乎？」垂答曰：「然也！」那員將忙下馬諾聲：「鄧羌伺候已多時。」垂問曰：「莫非鄧將軍乎？」羌曰：「然也！奉主公秦王令，為大王遠涉路途，鞍馬馳驅，特命羌奉酒食就護，請大王入國。」言訖，軍士捧過酒食，垂自思曰：「人言秦王寬仁愛客，今果如此遠接。」羌進酒，垂立飲了數杯，上馬同行，來到長安界口。是日天晚，前到館舍，見兩邊百餘人，拱手侍立門戶，擊鼓相迎，一將於馬前施禮，曰：「奉主公秦王令，為大王遠涉路途，特遣某灑掃驛庭，以待宿歇。」垂下馬與其同入館舍，早已安排筵宴相待，酒禮慇懃。<br />
　　垂父子飲酒至更深，宿一宵。<br />
　　次日，早膳畢，上馬行不數十里遠，見一簇人馬來到，當中是大秦王苻堅，左有王猛，右有權翼。慕容垂遙見，早先下馬。苻堅曰：「久聞大王高名，如雷灌耳。但云山迢遙，各分疆界，不得長聽教誨；今辱遠臨，故特郊迎，請到敝邑，以救渴懷。」慕容垂見秦王堅龍章鳳姿，心大喜，乃上馬隨秦王入城。設筵款待。<br />
　　坐間只說閒話，數問燕王起居，及平日想慕之情，並不談及燕中一事。慕容垂待秦王開口，方好談及投托一事，堅只不提。垂忍耐不住，乃曰：「大王守長安，今統幾郡？」王猛曰：「雖有數郡，乃荒邑也。糧少兵稀，權且安身。今晉桓溫不時興兵來侵疆界。」垂曰：「東晉據六郡八十一州，民強國富，猶自不知足耶？」權翼曰：「吾主公生有神異，名應圖讖，反不能佔據大都，其他皆天地之蟊賊，以霸道居之，故智者不平焉！」苻堅曰：「二卿休言！吾有何德而望居天位，以守城池乎？」垂曰：「不然，天下者，非一人之天下，天下人之天下，惟有德者居之。何況大王仁義充塞乎四海，占正統而即帝位，亦不分外。」苻堅拱手惶恐而謝曰：「如公所言，何敢當之？」<br />
　　自此一連飲宴三日，並不提起燕中事。<br />
　　次日復宴，堅舉酒向垂曰：「荷將軍不外，光降鄙邦，不勝之喜。」又執垂手曰：「天生賢杰，必相與共成大功，此自然之數也。要常與卿共定天下，然後還卿本鄉，世守幽州，使卿去國不失於為之孝，歸聯不失事君之忠，不亦美乎！」慕容垂父子稱謝不已。於是以慕容垂為右將軍，以金五百與置田宅，每事必與議之。王猛言於秦王堅曰：「今觀慕容垂父子，勢如狼虎，非可馴之物。若借以風雲，將不可複製，不如早除之。」<br />
　　秦王堅曰：「吾方收攬英雄，以清四海，奈何殺之？且其始來，吾已推誠納之矣，匹夫尚不可為，況萬乘乎？」乃又以慕容垂為冠軍將軍。<br />
　　卻說梁琛為使於秦，還見太傅評曰：「秦人目閱軍旅，聚糧陝東，和協不久，今吳王又往，宜為之備。」評曰：「秦王何如人？」曰：「明而善斷。」評曰：「王猛何如？」琛曰：「名不虛傳。」既以告，燕公卿皆不然之，惟皇甫真深以為憂。<br />
　　上疏請選將益兵，以備未然，燕王不聽。<br />
　　卻說王猛謂秦王曰：「燕國可伐，可使人去，詐說報燕謝師之禮，而觀其釁，然後可發兵去。」是時秦王堅遣石越騁於燕，太傅評示之以奢，尚書郎高春曰：「越信誕而示遠，乃觀釁也。宜耀兵以折其謀，今乃示之以奢，益為輕也。」評不從，春遂謝病回。時太后盡將國政委評，貪昧不已，貨賂流行。官非才舉，群下炁憤。尚書左丞申紹上疏曰：為宜精選守宰，並官省職，存恤兵家，使公私兩遂。刪除浮靡，愛惜用度，賞必當功，罰必當罪。如此則溫猶可梟，一刀可取，豈特保境安民而已？<br />
　　疏奏不從。石越見燕之釁回秦，秦王堅大悅。<br />
　　初，燕王許割虎牢以西賂秦，以退晉兵。晉兵既退，不與，秦王堅使人求其地，燕王謂曰：「行人失辭，有國有家者，分災救患，理之常也，因是勿與。」秦王堅大怒，遣王猛及梁成、鄧羌三人，率馬步軍五萬伐之。先攻洛陽，洛陽降。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
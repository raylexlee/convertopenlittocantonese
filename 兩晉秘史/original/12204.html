<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第一八八回　翳槐卒立什翼犍</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一八八回</br>　　翳槐卒立什翼犍</font></h4>
			　　卻說代王翳槐之弟什翼犍，因先被紇那來攻，與翳槐俱奔投趙。翳槐以什翼犍質於趙，請師擊走紇那而復北代，弟得歸國。至此，翳槐疾病，召各部大人入臥內受顧托曰：「朕令疾篤，恐未能起，召卿等囑之。朕弟什翼犍，豐骨不凡，才智高爽，若亡後可立此人，則社稷可安耳。不幸質在於趙，卿等可使人召之。」言訖而卒。諸部大人以什翼犍在趙，來未可必，謀立次弟孤。孤度不可，乃自詣鄴見趙王虎，請身為質替兄，什翼健歸國領眾。趙王虎悅其仁義而俱遣之，乃分國之半與弟孤也。卻說什翼鍵，生而奇偉，寬仁大度，身長八尺，隆準龍顏，立發垂地，臥則兩乳垂席。既立為代王，乃改號建國，始制百官，分掌眾職。代王猗盧卒，國內多難，部落分散。什翼健雄勇有智略，修祖業，以代人燕鳳為長吏，許謙為郎中令，制叛逆、殺人、奸盜之法，號令明白，政事清明，無鞠招連逮之煩，百姓安之。於是東自穢貊，西及破落那，南距陰山，北盡沙漠，率皆歸服，有眾數十萬人。<br />
　　十二月，卻說段遼自敗於燕、趙，逃入密雲山，不能歸故地，懼燕來攻，乃遣使降於趙。使人去了，既而又悔，復遣使降於燕，燕王皝自將兵來迎段遼，未及行，趙王虎先得其降狀，乃遣將軍麻秋率眾一萬迎之。秋將行，虎敕秋曰：「卿去受降如受敵，不可輕也。」秋諾而去。段遼探知燕、趙皆來相迎，乃遣人與燕謀覆趙軍。於是，皝遣慕容恪伏精騎於密雲山。麻秋不知有謀，未為防備，引眾而入，被恪指揮伏騎齊出，麻秋措手不及，大敗而逃。獲其司馬楊裕，盡得其眾而還。段遼既歸燕，皝待以上賓之禮，以裕為郎中令。後遼謀叛，皝知斬之，此後事也。<br />
　　己亥五年三月，庾亮與僚佐商議，欲開復中原，遣使上表，以桓宣鎮襄陽，弟懌鎮魏興，與弟翼鎮江陵，毛寶、樊峻戍朱城。又上疏欲率大眾十萬移鎮石城，遣諸軍羅布江沔，為伐趙之規。帝下其議，丞相導請許之，太尉鑒以為資用未備，不可大舉。太常蔡謨議曰：運有否泰，道有屈伸；苟不計強弱而輕動，則亡不終日，何功之有？為今之計，莫若養威以候時。時之可否，係胡之強弱，胡之強弱，係虎之能否？自石勒舉事，虎倚為牙爪，百戰百勝，遂定中原。勒死之後，虎挾嗣君，而誅將相，內難既平，剪削外寇，四海之內，不失尺土。以是觀之，為虎能將不能也？今征西欲率大軍席捲河南，虎必親率其眾，來決勝負，欲與之戰，何如石生？若欲城守，何如金墉？若欲阻沔水，何如大江？若欲拒石虎，何如蘇峻？石生已將關中精兵西征之戰，殆不能勝也，金墉險固，兵數十萬，眾不能拔；又當是時，洛陽、關中皆起兵擊虎，今此三處，反為其用，方之於前，倍半之勢也。石生不能敵其半，而征西乃欲當其倍，愚所疑也！蘇峻之強，不及石虎；沔水之險，不及大江；大江不能御蘇峻，而欲以沔水御石虎，又所疑也。昔祖士雅在日，曾於城北界，豫置屯軍，以御其外；穀熟胡至，丁夫戰於外，老弱獲於內，多持炬火，急則燒谷而走。如此數年，竟不獲利。當是時，胡惟距沔北，方之於今，四分之一耳！士雅不能捍其一，而乃欲以御其四；又所疑也。<br />
　　然此但論征西既至之後耳，尚未論道路之慮也！自沔以西，水急岸高，魚貫溯流，首尾百里。若胡無宋襄之義，及我而未陣擊之，將如之何？今王士與胡，水陸異勢，便習不同。胡若送死，則敵之有餘；若棄江遠戰，以我之所短，擊彼之所長，懼非妙勝之算計也！<br />
　　帝覽之默然，而問群臣，朝議與漠皆同。於是帝使人持詔止之，而亮不聽，乃移鎮石城。<br />
　　卻說代王什翼犍會集諸部大人，商議欲遷都於壘源。問其母，王氏曰：「吾自先世以來，遷徙為業，今國家多難，徒無城郭而居，一旦寇來，無所避之。」因此乃止。時，什翼犍初質於趙，未曾婚娶之，至是使人求婚於燕王。燕王皝以其妹妻之，由此兩國通婚，結為唇齒。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第二一六回　桓溫移軍駐武昌</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二一六回</br>　　桓溫移軍駐武昌</font></h4>
			　　卻說慕容恪既取得中山，遷其將帥土豪數千家詣荊城，餘皆安堵。軍令嚴明，秋毫不犯。<br />
　　卻說姚弋仲遣子襄敗冉閔之後，使使來江東降晉。穆帝命群臣議，遣人詔以弋仲為車騎大將軍、六夷大都督，以其子襄為平北將軍，督並州。<br />
　　時桓溫先聞石氏內亂，上疏請出師經略中原，久不委其行。<br />
　　溫乃使人入朝探知，聞朝廷仗殷浩以抗己，溫甚忿之，因謂諸將曰：「浩之抗我，吾不憚之。少時吾與浩共騎劣馬，我棄去，浩輒取之，故當出我下也。」又謂郗超曰：「浩有德有言，向使作令僕，足以儀刑百揆，朝廷用違其才耳！因此相待彌年，雖有君臣之跡，羈縻而已；八州士眾，資調殆不為國家之用。」<br />
　　乃自收入府，使人工書，求出北伐。穆帝降詔不許。<br />
　　至十二月，溫見詔書不從，乃拜表即行，率眾五萬人，順流而下。軍至武昌，入城屯紮。晉帝設朝，近臣奏曰：「征西大將軍桓溫屢上表求出北伐，見陛下不聽，今引大軍十萬，順流而下，屯於武昌，不知何意為也？」穆帝大懼，急問王昱求計。當王昱曰：「可調兵守衛建康、石頭二處，任其所往可也。」殷浩亦知，奏之帝曰：「桓溫此舉，乃是疾臣位重於彼，豈可以臣一人誤國家，而苦天下元元也？願去位避職，以保社稷！」帝未許。群臣議曰：「桓溫久懷不臣，不若令侍中黃門以騶虞幡駐溫之軍，則溫毋敢為也。」紛紛朝臣，議不能決。<br />
　　當吏部尚書王彪之，乃瑯玡人，見朝廷所決猶豫，乃言於會稽王昱曰：「諸臣所議，皆非奇策，若浩去職，人情離駭，必有任其責者，非殿下其誰乎？」又謂浩曰：「彼若抗表問罪，卿為之首，欲作匹夫，豈有全地耶？依吾膚見，自當靜以待之。<br />
　　令相王手書為陳成敗，彼必旋師；若不從，則遣中詔；又不從，乃當以正義相裁，奈何無故傯傯，先自猖撅乎？「浩鼓掌悅曰：」決大事正自難，頃日來使人悶，今聞卿此謀，意始得了！「<br />
　　會稽王昱即命撫軍司馬崧草書，使人送去武昌於桓溫拆讀。其書曰：寇難宜平，時會宜接，此實為國遠圖，經略大算。能弘斯會，非足下而誰？然異常之舉，眾之所駭，游聲噂沓，想足下亦少聞之。苟或望風振擾，一時崩散，則望實泣喪，社稷之事去矣。吾與足下，雖職有內外，安社稷、保國家，其志一也。<br />
　　當先思守國家而後可以圖其外，區區誠衷，豈可顧嫌而不盡哉！<br />
　　桓溫讀其書，中心有懼色。即上書惶恐致謝，乃回軍還鎮去訖。上疏曰：臣竊觀趙之自亂，欲來厥釁而伐之，由然下駐武昌，以詔待行，非有異危，乃安社稷耳。詎有外室，陛下既不委臣即戎，臣亦何敢攸往？領眾還鎮，以待罪耳！<br />
　　穆帝得疏，復遣人以諭溫，以安其心。<br />
　　壬子八年，秦王苻健集群臣議，乃自稱皇帝，即帝位，改元元始年，以苻萇為太子。時健既即大位，以單于及氐羌蠻非天子所宜領，以授太子萇領之。<br />
　　卻說杜洪與司馬勛既敗，以兵屯宜秋城。洪自以右族輕勛，勛謀與眾，遂殺洪自立。<br />
　　卻說魏王冉閔聞劉顯弒其王祗於襄國，乃率兵五萬來攻破襄城，獲劉顯斬之，遷其民於鄴。<br />
　　趙汝陰王石琨見閔殺顯，恐不能敵，乃引殘眾來投降晉。<br />
　　晉穆帝怒其祖父凶毒天下，故詔斬之，因此石氏遂絕。<br />
　　於是殷浩使督統謝尚、苟羨以兵進屯壽春，上疏請出師許、洛，穆帝從之。當尚書左丞孔嚴見浩與桓溫不和，而欲自將北伐，因言浩曰：「觀溫妒忌之情，良可寒心。不知使君將何以鎮之？愚謂宜明授任以北征，得專征伐，蕭何守管鑰，深思廉、藺屈身之義，平、勃交歡之情，必穆然無間，然後可以保大定功。趨附之徒，皆人面獸心，恐不知所感。」浩不從。<br />
　　時王羲之聞殷浩出師北伐，使人以書止之。殷浩亦不聽。<br />
　　 史說王羲之，字逸少，乃司徒王導從子也。極喜草隸，論者稱其筆勢飄若浮雲，矯若驚鴻。未出任時，與謝安同學。常集於會稽山陰之蘭亭，羲之自為之序，其文多不錄。羲之性最好鵝，會稽有老嫗養鵝，善鳴，羲之求市不得，乃攜親友往觀。嫗聞羲之至，遂烹以待之。羲之歎息彌日。又山陰有道士，養一好鵝，羲之往觀之，其鵝果好，意甚悅，固求市之。道士曰：「先生肯為寫《道德經》，當舉鵝相贈，市則不肯耳！」羲之欣然代寫，寫《道德經》畢，遂籠鵝而歸。又在蕺山見一老嫗，持六角竹扇出賣，羲之討其扇，著書各五字，嫗有慍色，羲之因謂嫗曰：「你但言王右軍書，以易百錢，必有人留。」嫗持扇去，如其言，人競買之。他日，嫗又持扇來求書，羲之笑而卻之。每自稱：「我書比鐘繇，當抗衡；比張顛草，猶當雁行也。」曾與人書云：「羲之臨池學書，池水盡黑。」羲之書，初不勝庾翼，及暮年方妙。嘗以章草答庾亮，而翼因見深歎服，因與羲之書云：「吾昔有伯英章草字十紙，過江亡失，常歎妙跡永絕。忽見足下答家兄書，煥若神明，賴還舊觀耳。」因此朝廷知名，以為右將軍。時浩不聽羲之所陳，引兵便行。<br />
　　卻說謝尚、苟羨二人，進屯壽春。時魏豫州牧張遇，初以本州來降，至是尚等不能撫慰，反加輕慢。遇怒，據許昌，叛降於秦。由是浩軍不能進，浩命羨以軍鎮下邳。<br />
　　三月，姚弋仲有子四十二人，及病將危，謂諸子曰：「石氏待吾甚厚，本欲為之盡力，今已滅矣。中原無主，自古以來，未有戎狄作天子者。我死，汝曹同歸於晉，當執臣節，無為不義也。」言訖而卒。長子襄代領其眾，將父靈柩安葬訖，率眾來擊秦，以報前仇。秦王健知備，引軍與戰，襄莫能取勝，遂率眾歸晉。穆帝詔襄以其眾權屯譙城。襄既至譙城，乃聞謝尚在壽春，乃單騎渡淮來探尚。尚聞其名，乃命去其侍衛，幅巾待之，歡若平生。襄本善談論，由是江東人士皆重之。<br />
　　　　　　　　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩晉秘史 - 第三○八回　劉裕起兵討桓玄</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三○八回</br>　　劉裕起兵討桓玄</font></h4>
			　　時桓玄聞謝景仁之才名，乃宣見，謂文武曰：「司馬庶人父子，云何不取？遂令景仁年三十而方為著作郎耶？」因而言訖，以景仁為中兵參軍。景仁謝恩，群臣始散。<br />
　　卻說桓修聞玄即位，乃同劉裕來建康，至次日入朝見玄，拜舞已畢。桓玄大喜，乃以修為撫軍大將軍，劉裕為中軍參軍，就命二人起兵東征盧循。修、裕二人謝恩出外，即日起行，還京口起兵。<br />
　　次日，桓玄設朝，乃謂司徒王謐曰：「昨見劉裕風骨不凡，蓋人傑也。朕錯用之以東征。」王謐奏曰：「陛下龍眼不舛，劉裕叛心無有，陛下何思何慮也？」玄曰：「卿言亦是。」於是罷朝，玄乃退入後宮，見皇后劉氏，說及命劉裕東征之事。<br />
　　皇后劉氏有智鑒，謂玄曰：「吾前日在殿後，觀見劉裕朝陛下，其人龍行虎步，瞻視不凡，恐後不為人下，不如早除之，以免後患也。」玄言曰：「吾方欲定中原，非彼莫可用者。俟關、河平定，然後別謀之耳。」後曰：「其事亦未可泄漏也！」<br />
　　卻說劉裕與桓修至半路，入見修，以稟修：「還京口，托以金瘡疾痛，不堪步從，請將軍先行，容瘥來趕。」修聞說言曰：「既如此，你可從船上來趕我。」言訖，修乃即先行。<br />
　　於是劉裕出外，乃與何無忌一同乘船回京口，意欲商議建興復之計，因謂無忌日：「吾欲誅桓玄迎晉帝，以安天下，君有何策？可以教之。」無忌曰：「可陰結義士，托以遊獵為名，傳說受晉帝密詔討桓玄。待眾集計定，先斬桓修，以徇義軍，然後大驅眾士，天下誰不服從，為我而殺玄也？」裕曰：「其計甚善，怎奈無人堪與吾共大事者！」無忌曰：「有一人與君同姓，名毅，乃是彭城沛人也，字熙樂，少有大志。因見桓玄篡位，常懷不平。若此人同舉義兵，則大事成矣。現居京口。」<br />
　　裕曰：「既然如此，你可與其說知，令其同舉義兵。」無忌日：「可耳！」因是二人同舟，回至京口上岸，各自回室安歇。<br />
　　次日，劉裕令人召何無忌至，謂曰：「昨日之謀極妙，宜速為之。君言京口劉毅勇而有謀，我欲與他同舉義兵，未知其人意下如何？你可往說之！令其招兵。」無忌日：「吾即往說之。」言訖即行，來見劉毅。毅聞何無忌至，出門前迎入到草廳之上，各施禮畢，分賓主而坐。無忌佯為欷欺，潸然出涕不已，劉毅問曰：「公何故淚耶？」無忌日：「晉室不幸，罹桓玄之篡，吾乃晉臣，意欲興義兵討此跋扈，恨無人戮力相成，是以淚耳！」毅曰：「吾亦有不平之鳴。」無忌曰：「桓氏強盛，其可圖乎？」毅曰：「天下自有強弱，正患無英才之人耳，故患無人可為盟主。」無忌日：「天下草澤之中，非無英才也，吾推一人，未知合君意否？」毅曰：「你且莫說，待我說出一人，與公看相合否也？」無忌曰：「你且說甚人？」毅曰：「依我所見，惟有劉下邳，公意亦此人否也？」無忌鼓掌而笑，答曰：「吾主意亦是此人。」毅曰：「既我二人心合，你可說劉下邳，邀其同舉義兵。」無忌日：「吾先去參說，你可隨後來同議。」言訖辭還，具以毅言告裕。裕乃大喜，即令無忌去請毅至，相見禮訖，三人定謀，聚合義徒一百餘人，以候大舉。<br />
　　甲辰三年，時有平昌孟昶為桓弘主簿，從建康還家，裕往問之曰：「草野當有英雄起兵討桓玄，卿願聞乎？」昶曰：「今日英雄有誰？正當是卿耳！」於是裕請其同往見毅、無忌，與其相會，於是昶及裕弟道規、諸葛長民等，相與合謀起兵。<br />
　　時道規為桓弘參軍，裕使毅說道規、昶共殺桓弘，據廣陵起兵；長民為刁逵參軍，使其殺刁逵，據歷陽起兵，各自領計去訖。<br />
　　無忌夜草起兵文，其母密窺之，泣曰：「吾不及東海呂母明矣！汝能如此，吾復何恨？」當劉裕以百餘人托以遊獵，與無忌合收徒眾，得二百餘人。詰旦，京口門開，無忌著傳詔服，稱敕使居前，徒眾從之齊入，即斬桓修以徇義兵。遂出榜安民，無忌等共推裕為盟主。<br />
　　裕問無忌日：「急須一府主簿，何由得之？」無忌日：「無過劉道民。道民者，東莞劉穆之也。」裕曰：「吾亦識之。」<br />
　　即馳信召焉。穆之聞京口歡噪之聲，晨起出陌頭，適與裕會，直視裕者久之。返室壞布裳為褲，往見裕，裕曰：「始舉大義，須一軍吏甚急，卿謂誰堪其選？」穆之曰：「倉猝之際，略當見無逾於我者。」裕笑曰：「卿能自屈，吾事濟矣！」即以穆之為坐署主簿。<br />
　 　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
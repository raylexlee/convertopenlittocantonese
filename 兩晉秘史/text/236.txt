
			　　卻說晉大司馬桓溫聞秦王猛伐燕，急與郗超、王珣等議曰：「今秦將王猛伐燕，倘其得燕，必有窺伺江南之意，以何計防之？」郗超上言曰：「可發徐、兗二州民夫，築城於揚州、廣陵之地，明公以兵徙鎮廣陵，秦雖有百萬之眾，不能過也。」

　　桓溫然之，即遣使發徐、兗二州民夫二萬人，築長城於廣陵，未經百日築完。桓溫引眾徙鎮廣陵，其時征役頻繁，加之疾病，死者什四，因此百姓皆怨恨。

　　秘書監孫盛作《兩晉春秋》，直書時事。史說孫盛，字安國，太原人也。博學善言，見桓溫枋頭之敗，作廣陵之城，百姓苦役，流亡將盡，故作《晉春秋》以直書之。桓溫聞知，使人察之，使人去長沙竊訪，回報曰：「《春秋》內書枋頭之事，道明公進無威風來儀之美，退無鷹鸇搏擊之用，徘徊湘洲，將為怪鳥。」桓溫大怒曰：「雖有失，此安可書吾過事？」言訖，喚從事王珣至曰：「你代我往長沙巡按，收孫盛父子前來，改卻枋頭一事，免被後人謗議。」當是王珣領命，帶從人去長沙，稱孫盛受百姓賂賄，私謗朝廷，令使使收之。乃以檻車收盛父子到廣陵。

　　桓溫問盛曰：「汝作《春秋》，吾與汝無仇，何故直書吾失？」盛答曰：「《春秋》之事，以正王法，安敢私意？韓信佐漢亦嘗敗於楚；孔明興蜀，亦曾敗於吳；枋頭一失，書之無私，明公何故發怒？」溫無以對，命左右放釋之，喝其出去。

　　而謂其子孫放等曰：「枋頭雖為失利，何至乃如尊君所言？若是史遂行，自是關君門戶事耳。」其子放拜謝曰：「明公休慮，吾回請家父改之。」溫始大喜，命其改易。

			　　自此王導復預朝政，後因人中書省，行檢中書故事，忽見周顗救己之文，慇懃款至，詞意懇切。導執表流涕，歸告其諸子曰：「吾雖不殺伯仁，伯仁由我而死！幽冥之中，負此良友也！」言訖，子數十人皆信，個個流涕。

　　史說周顗好酒多失，元帝初立時，補吏部尚書。頃之，以醉酒為有司所糾，白衣領職。太興初，轉尚書僕射。庾亮嘗謂顗曰：「諸人咸以君方樂廣。」顗曰：「何乃刻畫無鹽而唐突西子也？」帝宴群公於西堂，帝酒酣，從容謂百官曰：「今日君臣共集，何如堯舜時耶？」顗因醉厲聲曰：「今雖同人王，何得複比聖世？」帝大怒，詔付廷尉，將加戮，累日方赦之。

　　初，顗以雅望獲海內盛名，後頗以酒失為僕射。略為醒日，時人號為「三日僕射」。庾亮曰：「周侯末年，所謂鳳德之衰也。」顗在中朝時，能飲酒一石；及過江，雖日醉，每稱無對，偶有舊識從北來，顗遇之欣然，乃出酒二石共飲，各大醉。及顗醒，使人視客，已腐脅死矣。而顗性寬裕，而友愛過人；其弟嵩嘗因酒瞋目謂顗曰：「兄才不及弟，何乃橫得盛名？」以所燃蠟燭投之，顏色無忤，徐曰：「阿奴火攻，固出下策耳？」

　　先王導甚重之，嘗枕膝而指其腹曰：「卿此中何所有也？」顗答曰：「此中空洞無物，然足容卿輩數百人！」導亦不為忤。

　　王敦素憚顗，每見顗，輒面熱，雖冬月，扇面手不得休。敦使繆恒籍沒顗家，收得素簏數枚，盛敗絮而已，及酒五瓶、米數石，在位者服其清約。顗遇害時，年五十四歲，人人盡歎惜之。

　　史說祖納，字士元，乃祖逖之兄也。幼有操行，能清言，文義可觀。性至孝，少孤貧，常自炊爨以養母。時王敦聞之，乃使人遣其二婢，代奉養母，辟為從事中郎。時人戲之曰：「奴價倍婢。」納應之曰：「百里奚何必輕於五羊皮耶？」王敦既為相，以為軍諮祭酒。時納好與人弈棋，王隱言之曰：「禹惜寸陰，不聞棋數。」納對曰：「以忘優耳？」隱曰：「古人遭逢，則以功達其道，若其不遇，則以言達其道。君少長五部，游宦四方，華裔成敗，皆當聞見，胡不記述，而有裁成？何必憂圍棋而後忘憂也？」於是納不復下棋。旦日入朝，乃奏於帝曰：「自古小國之有史官，況於中華安可不置？」帝納之，使納修晉史。

　　其弟平西將軍祖約，領軍鎮守豫州，不能馭眾，邊地多叛。

　　聞長城戴洋善風角，有才識，使人召至，以為中興軍。永昌元年四月庚辰，有大風起自東南，飛砂折木。洋出聞之，人謂約曰：「今年十月，必有賊獄治罪到譙城，將軍宜防之。」約未應，當主簿王振言曰：「天道高遠，豈人先知？今戴洋妄造謠言，扇惑民心，宜以洋收獄治罪。」約從之，乃命左右執戴洋收獄治罪，不得與食，待其自死。於是左右執洋入獄中，連絕食五十日不死。左右與說話，言語如昔，左右人報知，祖約曰：「吾知其有神術，安能害之？」乃赦其出，即罵王振曰：「你進讒言，險害神人！」令左右執振斬之，洋急救曰：「若殺此人，臣請歸山。」約曰：「振昨日曾訴君於我，何反救之？」

　　洋曰：「振不識風，非有夙嫌，振往時垂饑死，洋養活之，振猶尚遺忘；夫處富貴而不棄貧賤者，固其難矣！」約義而釋之。

　　卻說王敦在石頭，聞卓起兵大懼。時卓兄子甘印，為敦參軍，敦乃遣印歸說卓，使旋軍。卓雖慕忠義，而多疑少決。及印至說，猶豫逗留；及聞戴淵、周顗死，流涕謂印曰：「吾之所憂，正為今日。若逕據武昌，敦勢逼必劫天子，以絕四海之望，不知更思後圖。吾據敦上流，敦亦不敢復危社稷也。」於是即令旋軍。樂道融曰：「今公兵斷彭澤，使敦上下不得相赴，其眾自然離散，可一戰擒敦也。將軍起義兵而中止，竊為將軍不取也！」卓不從，道融憂憤而死。卓本寬和，忽更強塞；逕還襄陽，意氣騷擾，識者知其將死也！

　　王敦既得志，改易百官及諸軍鎮，惟意所欲。將都武昌，謝鯤曰：「公若朝天子，使君臣釋然，則物情相和悅服矣。」
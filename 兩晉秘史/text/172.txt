
			　　庚寅五年春正月，郭默使人傳劉胤首於建康。王導明知郭默誣害劉胤，而以默驍勇難制，乃梟胤首於大航，以默為江州刺史。陶侃聞之，奮袂起曰：「此必詐也！」即自將兵討之，上表言默罪狀，與司徒王導書曰：「默殺江州，即用為方州；害宰相，即用為宰相乎？」導收胤首，答侃書曰：「默據上流之勢，加以船艦成資，故包含隱忍，以待足下，豈非遵養時晦，以定大事者耶！」

　　侃得書笑曰：「是乃遵養時賊也。」侃兵至江州，默部下將縛默以降，陶侃命斬之，收兵還鎮。
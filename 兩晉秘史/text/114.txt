
			　　初，流民張平、樊雅各聚眾在譙城為塢主，晉王為丞相時，遣參軍桓宣去說而下之。及祖逖屯廬州，使參軍殷義詣譙城說張平、樊雅，殷義意輕張平，視其屋曰：「可作馬廄。」見大鑊曰：「可鑄鐵器。」平曰：「此乃帝王鑊，天下清平方用之。」義曰：「卿未能保其頭而愛鑊耶？」張平大怒，命人將義斬之。勒兵固守譙城，因此逖攻之歲餘不下，逖乃誘其部將至，使殺之。雅、平猶據譙城，逖攻之不克。

　　中郎將王含聞逖攻譙經歲不下，乃遣桓宣將兵五千前來助逖。逖待宣甚厚，因謂宣曰：「雅眾被困窮極，卿信義已著於彼，今復為我說雅，雅必能從降。」宣欣然領諾，單馬從二人至譙城下，叫開門入內，說雅曰：「祖豫州方欲平蕩劉、石，倚卿為援。前殷義輕薄，非豫州之意。卿能降，可保無危也。」

　　雅從之。即開城門與宣詣逖營請降。逖受之，乃引眾入譙城屯住，桓宣以兵還去。石勒聞知，遣其子石虎以兵五萬來圍譙城，王含復遣桓宣以兵五千來救，與祖邀約會夾攻。石虎大懼，以兵解去。祖逖使使表宣為譙國內史，晉王從之。晉王又遣使傳檄天下，稱石虎敢率犬羊渡河縱毒，今遣瑯邪王裒等水陸四道，逕造賊窟。因授逖節度，尋復召裒還建康，數月而卒。晉王慟哀不已。

　　七月，漢主聰與群臣議立子相國劉粲為太子，命入東宮。

　　卻說段匹磾與眾推劉琨為大都督，傳檄其兄遼西公疾陸眷及叔父涉復辰並弟末柸等，共討石勒。兵皆會集欲行，其弟末柸不服其兄匹磾，說復辰、陸眷曰：「今匹磾不與叔父兄弟等同議，而與他人同盟討賊，令父兄而從子弟調遣，可不恥也？
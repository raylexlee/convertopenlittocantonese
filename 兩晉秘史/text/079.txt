
			　　卻說漢主聰設朝，謂群臣曰：「自輔漢將軍征南，積歲不還，未知勝負如何？」群臣奏曰：「前日有表來奏說大捷，連得巨鹿、常山、江西等郡，自今軍屯洛陽，未曾輕進。」漢主曰：「朕欲另差一將領軍前去，助輔漢將軍石勒攻洛陽，誰肯代朕此行？」言未畢，一人出班奏曰：「小弟願往。」聰視之，乃其父養子劉曜也。

　　史說劉曜，字永明，劉元海之族子也。少無父母，劉元海養之為子。曜幼聰慧，有奇度，年八歲從元海獵於西山，遇雨止樹下。迅雷震樹，旁人莫不顛倒，曜神色自若不動，元海異之，曰：「此吾家千里駒也。」及長，為人性磊落宏寬，與眾不群，雄武過人。鐵厚一寸，常以鐵胎弓立射之而洞入，時人號「神射」。尤好讀書，武略諳請誦。常侮吳、鄧，而自比管、毅、蕭、曹，時人輕之，莫之許也。而劉聰每曰：「永明乃世祖、魏武之流，何足比數公哉！」嘗隱跡管涔山，以琴書為事。

　　夜閒居，忽有二童人跪曰：「管涔王使小臣奉謁趙皇帝，就獻寶劍一把，與皇帝留出軍用。」言訖，置於地，再拜而去。曜驚以燭照之，劍長二尺，光華非常，赤土為屑，背上有銘云「神劍御除眾毒」。曜出拜謝神人，遂佩之。劍隨四時而變，為五色，可以出陣，無不勝也。

　　當曜前去助勒，漢主聰以兵五萬使耀去助石勒攻洛陽。曜既得軍馬，即出朝門，次日領軍就行。來至南地，入見石勒。

　　石勒聞知，出來迎接入府，置酒洗塵。及曜敘漢主差某同君共攻洛陽之事，勒大喜曰：「殿下伺力，南可圖矣。」言訖，又飲酒至晚，方送劉曜回營。

　　次日平明，勒與曜商議分作二隊而行，勒自為前部，劉曜為後部，二人長驅大兵來攻洛陽城。其時乃正月，漢劉曜與石勒領大兵二十萬至城下圍住，晉懷帝大驚，急聚文武商議，使軍民上城日夜守護。勒、曜攻打月餘不下，石勒乃請始安王劉曜到營相見，以酒宴相待。禮訖，勒開言曰：「今攻洛陽不下，可使人回國請添兵，再來攻之，必克。況且今缺少糧米，不如退兵，殿下可去攻三台城，某自打邯鄲城，取二邑錢糧以資軍急，待來年春暖，主上軍至，卻又復攻洛陽，殿下主意如何？」

　　曜曰：「君言正合我心，不如分兵退攻三台、邯鄲二城屯紮，此計大善。」於是，曜即使使回國起兵。次日，拔寨起行，領軍來打邯鄲、三台；離城數里安營，商議攻城。

　　卻說大單于漢主聰設朝，太保劉殷奏曰：「始安王表到，奏請添兵益將，攻打洛陽，陛下聖意若何？」漢主聰問曰：「誰可領兵征南？」大將呼延晏出曰：「臣請行。」漢王曰：「得卿引兵而行，協助二人，大功必成，朕甚悅。來日卿可點齊軍馬糧草，即便行，朕旦夕望汝奏捷。」於是，呼延曼領精兵二萬七千人來攻洛陽，軍馬直至城下。聞說勒二人分兵攻三台、邯鄲去了，晏即傳令不必安營，限五日攻下洛陽。如不下，斬眾部長，於是三軍齊心攻打。

　　晉帝大驚，急使前將軍張進急領御林軍出城迎敵。張進出馬，呼延晏來迎。兩將於陣前鬥到四五十合，不分勝負。北軍曹奇忿怒，揮刀縱馬直出，南軍高見挺槍來迎，四員將未見輸贏。晉軍陣內夏洪引軍衝出，北將潘仁在將台望見，忙放號炮，兩邊伏弩齊發，中軍箭手都湧向前亂射。晉軍抵擋不住，忙引兵將入城，自相踐踏。呼延曼驅兵掩殺，晉軍大敗，走入城中，堅閉不出。

　　晏移軍就城下寨，潘仁進曰：「可撥兵去城邊築起土山，可以下視城中虛實。令軍人山上放箭，守軍不能抵擋，城可唾手而得也。」晏從之。於是，各寨內選生力軍人，用鐵鍬土擔就城下壘土成山，周圍築二十餘里，限旬日要完成，如遲即斬。

　　晉軍見北軍壘土為山，皆要出戰，被潘仁以弓弩手擋住要路，不能前進。旬日間築成土山五十座，上立櫓樓，分一半弓弩手於其上，望城中亂射。晉軍大懼，皆頂遮箭牌。忽一聲梆子聲，矢下如雨，晉軍皆蒙楮伏地，。城中軍人亂竄，土山上吶喊而笑，以為得計。晉侍中王雋奏帝曰：「陛下可急造發石車，方可禦敵。」帝令雋繪成式樣，鳩工連夜造成數百乘，分佈各城門內。候土山上雲梯排列，弓弩手將放箭時，命軍士撥動炮車，大石從車中飛出，飛擊其梯。霎時間將所設雲梯打得粉碎，弓弩手死者不知其數，北軍號為霹靂車也。潘仁又獻一計，令軍人於本營內用鐵鍬掘地道，直透城中，名為掘子軍，從之。雋見北軍晏不來攻城，奏曰：「北軍明不能攻，臣料必穿地道而入。」帝曰：「何以御之？」雋曰：「繞城內可掘長塹，令百姓守之，則地道無用也。」帝依其言而行之。果然掘子軍至塹邊見防禦甚嚴，只得退回，空費了許多軍力，不能得入也。

　　自是相持一月有餘，城中糧盡，百姓餓死過半。帝曰：「城中糧盡，百姓皆餓死了，如之奈何？」王雋又曰：「前日苟晞有表，奏請陛下遷都倉坦以避之。」懷帝曰：「然！」帝將欲徙之，眾公卿猶豫不決。況城中饑困，人民相食，百官流亡者十去九。帝將行，而衛從皆散，又無車輿，乃自步出西掖門至銅駝街，為盜所掠，不得進。又度支魏濬率流民數百家保河陰之峽石，掠得谷麥甚多。見懷帝至無食，乃獻供給之貲，送帝還宮。

　　時劉曜、王彌、石勒聞知洛陽將陷，乃會兵皆至城下安營。

　　次日，呼延曼見各人皆至，乃集部十二萬餘人，飛馬身先攻破平昌門，遂放火焚其府寺。司空荀藩及光祿大夫荀組皆奔轘轅去訖。次日，王彌見晏克平昌門，乃引部下兵同來攻宣陽門。

　　 時漢兵齊心並力大戰，以弩箭射殺守門軍士，驍勇爭先，攻破宣陽門。呼延晏、王彌諸軍皆入，城中大亂。

　　先是懷帝自知城不能守，與庚珉、王雋等於洛水備舟數隻，欲走長安。俄而城陷，呼延曼至洛水，見船無數，命軍士放火焚之，不留一個。當晉帝與庾珉、王雋聞北軍殺入，帝走洛水，其船已被燒燬，只得走還入得宮中。北軍湧入午門，帝急走華林園，欲出奔長安，被漢兵趕入追執之，押來見呼延曼。其時曼入居金鸞殿，傳令鳴金收軍，屯於城內。見眾軍押晉帝、庾珉、王雋等來，晏命左右監之。至次日，曼將後宮金寶、珠玉庫藏一應收拾裝載上車，傳令將懷帝、大臣庾珉、王雋等盡監上車，領兵還國而去。其時洛陽只存虛城，所有懷帝及大臣、金寶盡被呼延晏搜掠而去。

　　先是呼延晏先入城，始安王曜並王彌、石勒兵皆未曾至。

　　晏只有一萬七千人，與晉兵交戰於河南。晏連勝一十二陣，殺死晉兵三萬餘人。及陷城，只走了鎮東將軍顧榮、前太子洗馬衛玠等，逃入長安，其餘盡被擄向左城。

　　卻說劉曜自西明門人，殺太子司馬詮等，士民死者三萬餘人。遂又遣人發掘晉帝諸陵，焚其宮廟。見皇后美容，納之為妃。石勒乃自引兵出屯許昌。

　　卻說劉曜恨王彌不待己至，自先入洛陽，心甚怨之。當王彌聞曜至，出迎入內，說曜曰：「洛陽，天下之中，山河四塞，城池宮室不假營修，殿下宜請皇上自平陽徙來都之。」曜曰：「天下未定，洛陽四面受敵，何能守也？」於是不用彌策，命諸軍放火焚其宮殿。彌見耀不用其策，乃罵曰：「屠沽子，豈有帝王之意耶！」由是彌與曜有隙，乃自引兵東屯項關。當劉瞰說彌曰：「將軍建不世之功，又與始安王相失，將何以自容？不如東據本州，徐觀天下之勢，上可以混一四海，下不失鼎峙之業。」彌遂從之。

　　卻說左城國漢主劉聰登朝，聚集文武，正問南征之事，忽呼延晏領軍還國，押晉懷帝、庾珉、王雋等入朝。拜畢，漢主劉聰大喜，就以晏為鎮南大將軍。晏謝恩，起立一旁。聰命押晉懷帝及大臣庚珉、王雋等至，令放其縛，賜其平身而謂曰：「朕父與汝先帝有恩，故不加刃，恕汝王在餘部下為臣何如？」

			　　卻說趙故將張賀度等聞冉閔殺太宰李農，乃會兵於昌城，將攻鄴。魏王閔已知，乃自將兵三十萬出擊之。二軍相遇，戰於蒼亭。度兵稀少，未及三合，大敗而去。閔盡俘其眾而歸。

　　有戍卒三十餘萬，旌旗征鼓，蔽鳴百餘里，雖石氏之盛，無以過也。閔既歸國，聞隴西晉故散騎常侍辛謐有高名，遣使備禮征謐為太常侍，使人詣謐，固辭弗去。因回書於使人遺之云：夫物極則反，致治則危，君王功已成矣。宜因茲大捷，歸身晉朝，必有由、夷之廉，以享喬、鬆之壽。

　　使人以其書與閔，閔觀之，竟不從其議而寢之。謐聞閔不從其請，恐其再逼，因不食而卒。

　　九月初，渤海人賈堅，少尚氣節，仕趙為殿中督；及趙亡，堅還鄉里，擁部曲數千家，以保據鄉邦。時燕慕容評由冀州至渤海，使人招堅降，堅不從，率兵抵抗。評大怒，亦引軍與戰，兩下交戰，不十合，堅大敗，被評獲之。賈堅被擒，只得投降。

　　評大喜，以堅為樂平太守。

　　十一月，苻健見杜洪不出，乃驅率軍馬，殺入長安。杜洪自知不能敵，乃率眾夜開城門，引家屬走出，而苻健遂得長安居之。健以民心思晉，乃遣參軍杜由伯，奉表入建康，朝帝獻捷。又遣使奉書修好於桓溫，於是秦、雍夷夏皆附之。

　　十二月，晉穆帝臨軒，遣侍中黃門復征蔡謨為司徒，謨陳疾篤不至，辭愈切。三年不就職，詔書屢下其第，終不受。至是，帝方八歲，自旦至申，待之甚倦。問左右曰：「所召人，何至今不至臨軒？何時當來？」太后見其固辭不受，乃詔罷朝。

　　會稽王昱令曹曰：「蔡公違聖上命，無人臣之禮，若人主卑屈於上，大義不行於下，不知所以為政矣！」於是公卿乃奏穆帝，請將謨送廷尉。帝未下詔，謨已知，乃率子弟素服詣闕稽顙，自到廷尉待罪。殷浩與眾朝臣議，欲加謨大辟，會荀羨入朝，聞其議，即詔浩曰：「蔡公今日事危，明日必有桓、文之舉矣！」浩乃止，詔請免謨為庶人。

　　丁亥七年正月，鮮卑段龕以青州來降晉。帝與群臣議，以龕為鎮北將軍，又加封齊公。初，段蘭死於令支山，龕領其眾，因石氏之亂，乃率眾南徙廣固，至是來降。

			　　辛丑五年正月，南涼王利鹿孤欲稱帝，將軍密鍮勿崙曰：「吾國披髮左衽，無冠帶之飾；逐水草遷徙，無城郭室廬，故能雄視沙漠，抗衡中夏。今舉大號，誠順人心。然建都立邑，難以避敵，儲蓄倉庫，啟敵人心。不如處晉民於城郭，勸課農桑以供資儲，率國人以習戰射，鄰國弱則乘之，強則避之，此久長之策也。且虛名無實，徒為世之質的，將安用之？」利鹿孤乃更稱河西王，以其弟傉檀都督中外、錄尚書事。又命群臣極言得失，從事史嵩曰：「陛下命將出征，無往不克；然不以綏寧為先，惟以徙民為務，民安土重遷，故多離叛。此所以斬將搴旗，而地不加廣也。」利鹿孤善之。

　　沮渠蒙遜，其先為匈奴左沮渠，因為氏焉。蒙遜出自夷陬，擅雄邊塞。先聞呂光悖德自立，深懷仇弼之冤，因臨鬆盧水，集胡人起兵。恐眾不服，尋推建康太守段業為涼州牧，假陳、吳之事，聚眾十萬餘人而仕段業。

　　卻說北涼王段業，憚沮渠蒙遜勇略，蒙遜亦身自晦匿。張掖太守馬權，素豪俊，為段業所親重，意輕蒙遜，蒙遜譖業，謂權欲謀叛業，將權殺之。蒙遜欲謀叛，乃謂其兄男成曰：「段公非撥亂之主，向吾所憚權已死，欲除之以奉兄何如？」男成曰：「人親信我，圖之不祥。」蒙遜見男成不允計，乃求為西安太守，業從之。蒙遜臨行，因與男成約，同祭餘蘭胡山神而去。乃陰使人先告段業，說男成欲起兵作亂，若不信，以求祭餘蘭胡山神為驗，及至期而發，業遂收男成。男成曰：「蒙遜先與臣謀反，臣以兄弟之故，隱而不言。今以臣在，恐部眾不從，故約臣祭山而反誣臣，其意欲主之殺臣也！乞詐言臣死，暴臣罪惡，蒙遜必反，然後使臣討之，必然克矣。」業不聽，殺之。男成既死，蒙遜聞知，泣告眾曰：「男成忠於段王，而無故枉殺之，諸君能為報仇乎？」男成素得眾心，皆憤怒爭奮，比至氐地，羌胡多起兵應之。業先疑將軍田昂與男成同蒙遜反，將囚之。至是召之使討蒙遜，昂以眾降蒙遜，業之軍遂潰。蒙遜乃攻入張掖，擒住段業，業謂蒙遜曰：「孤孑然一身，為公家所推，願乞餘命東還，與妻子相見。」蒙遜不聽，命斬之。
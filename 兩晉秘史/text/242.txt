
			　　簡文帝有疾將危，命近侍書詔，召大司馬桓溫依周公居攝故事。時謝安、王坦之二人，入內視疾。帝曰：「朕命不蘇，今遺詔與大司馬，令其依周公居攝故事，汝二人盡忠王室，同佐吾兒。」謝、王二人，聞帝以詔遺桓溫行周公居攝事，王坦之即取其詔於帝前毀之曰：「此事不可行，若行其事，則晉祚必移矣！」帝曰：「天下得來德運，卿何所嫌？」坦之曰：「天下，軒轅之天下，陛下何得輕以與人？」帝始曰：「從卿改之。」坦之改詔，以大司馬桓溫行諸葛武侯丞相故事，把與帝觀，帝觀數四訖，付與王、謝二人受之。

　　時桓溫既兼文武之任，屢建大功，加以廢立，威振內外。

　　帝雖處尊位，守道而已，常懼廢黜。大司馬長史顧悅之與簡文帝同年，而發先白，侍帝左右，帝問悅之曰：「卿與朕同庚而發如何先白？」對曰：「松柏之姿，經霜獨茂；蒲柳之質，望秋先零。」簡文帝大喜其對，以此重之。

　　時中書侍郎郗超曰：「請帝急省其父。」帝謂曰：「致意尊公，家國之事，遂致於此！由吾不能以道匡衛，愧歎之深，言何能諭？」因詠庾闡詩云：「志上痛朝危，忠臣哀主辱。」

　　遂泣下沾禁。帝雖神識恬暢，而無濟世大略，故謝安稱為惠帝之流，便清談差勝耳。

　　不數日，簡文帝崩世，百官舉哀發喪，殯葬高平陵。當群臣疑惑未敢立嗣，次日侍中謝安聚集文武百官於朝堂，而謂曰：「今孝文崩世，宜立太子登基，諸公計議如何？」群臣皆對曰：「此須待大司馬桓溫至處分，我等不敢定議也。」當太尉王彪之正色謂眾曰：「父死子繼，兄終弟及，今天子已崩，太子即位，大司馬何容有異？若先面諮，必反為所責矣！」謝安曰：「王武叔之言是也！」於是群臣莫敢逆之，乃請太子司馬曜登皇帝大位，群臣皆呼萬歲。禮畢，改元寧康，以謝安為大司馬，以王彪之為尚書令，二人總攝內外，共掌朝政。

　　時宮室朽壞，謝安更欲營建宮室，與彪之商議。彪之曰：「強寇未滅，正是休兵養士之時，何可興費工力，勞擾百姓耶？」安曰：「宮室不修，後世謂人無能。」彪之曰：「任天下事，當保國安家，朝政允洽，豈以修屋宇為能耶？」因此不營建宮室。

　　卻說秦王苻堅以王猛功高，復加都督中外諸軍事。王猛不受固辭，章三四上，秦王堅不許，曰：「朕方混一四海，舍卿誰可委者？卿之不得辭宰相，猶朕之不得辭天下也！」於是猛為丞相，堅端拱於上，百官總己於下，軍國之事，無不由之。

　　猛剛明清肅，放黜屍素，顯拔國滯，勸課農桑，練習軍旅，官必當才，刑必當罪，由是國富兵強，戰無不克，秦國大治。堅敕太子戶及長樂公丕等曰：「汝事王公，如事我也。」

　　陽平公苻融年少，為政好新奇，貴苛察治也。申紹數規正，導以於和，融雖敬之，未能盡從。紹出為二北太守，融屢以過失聞，數致譴讓，融先因不用紹言，嘗坐「擅起學舍」，為有司所糾。問紹誰可使者？紹曰：「燕尚書郎高泰，清辯有膽智，可使也。」融使泰至長安，見猛曰：「昔魯僖以泮宮發頌，齊宣王以稷下垂聲，今陽平公開建學舍，乃煩有司舉劾，明公懲勸如此，下使無所垂罪乎？」猛曰：「是吾過也！」事遂釋。

　　猛因歎曰：「高子伯豈陽平所宜吏乎？」言於秦王堅，堅召見問以為治之本。泰曰：「治本在得人，得人在審舉，審舉在核真，未有官得其人而國家不治者也。」堅曰：「所謂辭約而理博矣。」以為尚書郎。固請還，許之。

　　堅聞桓溫廢晉帝為海西公，謂群臣曰：「桓溫前敗灞上，後敗於枋頭，不能思愆免退，以謝百姓，乃更廢君以自悅，六十之叟舉動如此，將如四海何？諺曰：」怒其室而作色於父者『，其桓溫之謂乎？「群臣服其論。

　　時王猛為丞相，百姓豐樂，自長安至於諸州，皆夾道樹槐柳。二十里一亭，四十里一驛，行者取給於途，工商負販者皆集於道。百姓歌之曰：「長安大街，夾道楊槐；下走朱輪，上有鸞棲；美彥雲集，誨我氓黎。」因是長安皆樂念之。

　　卻說秦王苻堅封其弟苻融為冀州牧，令出守其地。融遂促裝，停宿灞上，明日欲行。母后苟氏甚愛苻融，不捨其別，其夜私自離宮，來至灞上，囑子苻融出外自要保重。其夕，秦王堅與太史令魏延同宿前殿，當魏太史延起觀天象，忽后妃星昏暗，因上表奏秦王口：「今夜天市南門屏內后妃星失明，左右閣寺不見，主后妃移動之象。」秦王堅大驚，至天明入宮省問，時苟太后在灞上，看苻融冀州去了，方回宮內，左右侍候宮人始知。當秦王審問，即以此事啟知。秦王堅曰：「天道與人何其不遠焉？」因此遂重星官。
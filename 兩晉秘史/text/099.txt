
			　　十二月，幽州都督王濬自謂英雄無比，豪傑無雙，欲反晉自稱尊號。當劉亮、高集切諫，皆被殺之。時燕國霍原志節清高，屢辭徵辟。濬使人召至，以尊號事問之，原不答，濬誣以罪，殺之而梟其首。於是士民駭怨，而濬矜豪日甚，不親政事，所任皆苛刻小人。棗嵩、朱願貪橫尤甚，北州謠曰：「府中赫赫朱丘伯，十囊五囊入棗郎。」石勒聞知，集兵丁將士商議，欲襲之，未知虛實，將遣使觀之。當參佐刁膺等請用羊祜、陸抗故事，致書於濬。勒以問張賓，賓曰：「濬名為晉臣，實欲廢晉自立，但患四海英雄莫之從耳。將軍名振天下，今折節事之，猶懼不信，況為羊、陸之抗敵乎？夫謀人而使人覺其情，難以得志矣。」勒曰：「善！子之言正合孤心。」於是，勒遣舍人王子春奉表於濬，濬大喜。其表曰：勒本小胡，遭世饑亂，流高屯厄，竄命冀州，竊相保聚，以救性命。今晉祚淪夷，中原無主，為帝王者非公復誰？願殿下應天順人，早登皇祚，勒奉戴殿下如天地父母，殿下察勒微心，亦當視之為子也。

　　濬讀罷大喜，謂子春曰：「石公可信乎？」子春曰：「殿下中州冑望，威行夷夏。自古胡人為輔佐，名臣則有矣，未言為帝王者也。石將軍非惡帝王不為而讓於殿下，原以帝王自有應立，非智力之所取故也，又何怪乎？」濬大悅，遣使以重禮報聘於勒。勒受之。時游綸兄游統為濬將，鎮范陽城，遣使私附於勒。勒斬其使，遣人以其書與使人首級送於濬。濬雖不罪統，益信勒之忠誠，無復疑矣。

　　二年正月，有星如日隕於地；又有三日相承東行，又有流星隕於平陽北，化為肉。人視之，則長三十步，廣二十七步，臭息聞於平陽。肉旁常有哭聲，晝夜不止。漢主聰聞知，心甚惡之，以問公卿。陳元達曰：「陛下女寵太盛，此應為亡國之征，宜修省之。」聰曰：「此乃陰陽之理，何關人事？」言訖，忽後宮宮人奏：「皇后劉氏產下一條大蛇，一隻猛獸，在宮中傷人。」聰急使人捕之，軍人即帶兵刃去捕蛇獸，蛇獸飛走不見，尋之不獲。軍人急出奏知漢王。聰正煩惱，出榜去尋，忽群臣奏說：「百姓道其蛇獸飛走在前隕肉之旁，如今其隕肉蛇獸不知何處去了，哭聲亦止。」正論間，忽後宮宮人來奏皇后劉氏死了。聰流淚入宮，去訖。文武退班，劉聰人宮舉哀，斂葬畢，自此之後亂寵，進御無序矣。

　　卻說王濬遣使者送玉麈尾與石勒。勒在襄國聞濬使至，盡匿其勁卒精甲，以羸師虛府以示，北面拜使者而受書。濬送勒麈尾，陽不敢執，懸之於壁，朝夕拜之，曰：「我不得見王公，見其所賜，如見王公也。」使人見勒如此慇懃，以為是實。時勒復使董肇奉表，同使人去見王濬，期以三月中旬親詣幽州奉上尊號。又修箋將金帛送與棗嵩，求並州牧。棗嵩受勒賂，甚稱勒德於濬。濬又得勒表，心中大悅，又問使人虛實動靜之事。

　　使人俱陳勒形勢寡弱，款誠無二，及言拜麈尾之事。濬亦以為實，心中不疑，不為設備矣。

　　卻說石勒問濬於王子春虛實如何，子春曰：「幽州去歲大水，人不粒食。王濬積粟百萬，不能賑贍，刑政苛酷，賦役殷煩。忠賢內離，夷狄外叛，人皆知其將亡。濬意氣自若，曾無懼心。更置台閣，布列百官，自謂漢高、魏武不足比也。」勒撫幾笑曰：「王彭祖真可擒也。」

　　卻說漢嘉、涪陵、漢中之地皆為成有。成王李雄虛己好賢，隨才授任。命太傅李驤養民於內，李鳳等招懷於外。刑政寬簡，獄無冤囚，興學校，置史官。其賦民，男歲谷三斛，女人半之，疾病又半之。戶綢絹不過數丈，綿數兩，事少役希，士民多富實，新附者給復除。是時天下大亂，而蜀獨無事，年穀豐登，竟可閭門不閉，路不拾遺。然朝無儀品，爵位濫溢，吏無祿秩，取給於民。軍無部伍，號令不肅，此其所短也。
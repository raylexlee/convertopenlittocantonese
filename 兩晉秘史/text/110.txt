
			　　卻說石勒以五萬之眾圍樂平，樂平太守韓據使人清救於劉琨。琨新得猗廬之眾，欲因其銳氣以討勒。箕澹源曰：「此雖晉民，久淪異域，未習明公恩信，恐其難用。不若閉關守險，務農息兵，豈可遠出與戰？」琨不從，命澹速行。澹不得已，率騎二萬前驅。琨以軍屯廣牧，為之聲援。

　　卻說石勒聞劉琨使箕澹將兵來救，與張賓商議，先據險要，設疑兵於山上，使支雄、刁膺各以軍五千出與澹交戰，佯為不勝而走。澹不知其是計，縱兵追之。至伏兵處，勒引軍殺回，刁膺在左手下衝出，支雄在右手下衝出，三下夾攻，澹兵大敗，傷其大半。澹拼死走出奔代郡。韓據見救兵大敗，亦棄城而逃，並州震駭。

　　時十二月，琨長史李弘見勒兵甚盛，劉琨勢弱，乃以並州降勒。勒又得並州，劉琨進退失據。段匹磾聞知，使人以信邀之曰：「足下進退若難，可來同議，以圖再復之計。」於是琨恐勒來攻，率眾奔薊，投附匹磾。匹磾甚相親重，與結婚，約為兄弟。而勒既得並州，遣孔萇持兵二萬攻賊帥馮睹，始而不克。
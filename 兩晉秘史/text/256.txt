
			　　癸未八年七月，秦王苻堅下詔，召集各部軍馬，大舉伐晉。

　　八月，秦王堅喚陽平公融至前曰：「你督後將軍張蠔、冠軍將軍慕容垂等，領步騎二十五萬為先鋒，先入伐晉，以探虛實，敵之強弱，先報吾知。」融曰：「臣既先行，後宜調兵急來接應。」融辭去訖。又宣兗州刺史姚萇，封為龍驤將軍。秦王堅謂驤曰：「朕本以龍驤建業，龍驤之號，未曾假人，今特以相授，東南之事，盡以委卿。卿可盡忠報國，無得二心，卿領兵二十萬從北路伐晉，接應陽平公苻融。」萇謝曰：「臣蒙拔擢，授以重任，萬死不辭，焉敢異志？此回不滅東晉，不敢生還。」

　　言訖，領兵就行。時左將軍竇衝進言於秦王曰：「王者無戲言，此將之封，不祥之征也，惟陛下察之！」秦王堅默然不應，悔悶歸宮。
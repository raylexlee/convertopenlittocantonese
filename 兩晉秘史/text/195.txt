
			　　時高句麗犯境，慕容翰言於燕王皝曰：「宇文屢為國患，今逸豆歸篡竊得國，群情不附；加之庸暗，將用非才，國無防衛，軍無部伍，臣久在其國，悉其地形；今若擊之，百舉百克。

　　然高句麗去國密邇，必乘虛掩吾不備，此心腹之大患也。宜先平之，還取宇文如反手耳！二國既平，利盡東海，國富兵強，無內顧之憂，然後中原可圖也。「皝大喜曰：」卿謀至善。然高句麗有二道，北道平闊，南道險狹，從何可往？「眾將曰：」宜從北道。「翰曰：」不可。虜皆重北而輕南，宜率銳兵從南道擊之，出其不意，丸都不足定也。別遣偏將出北道，縱有蹉跌，其腹心者已潰，四肢無能為也。「皝從之，自將精兵四萬出南道，以翰及慕容霸為前鋒，別遣長史王寓等將兵一萬五千出北道，以伐高句麗。

　　其主王钊聞知燕兵犯境，果遣弟武率精兵五萬以拒北道，自引羸兵五萬而備南道。時慕容翰已先至，與钊合戰，不分勝負。燕王皝大兵繼至，高句麗兵不敢交鋒，望風而潰，因此大敗。翰、霸諸將乘勝，兵不血刃直入丸都。高句麗王钊單騎走遁山谷。燕王皝入丸都城，獲其主王钊母妻，使人去探北道之兵，回報王萬與王武戰於北道，都皆敗沒。武令勒兵還救丸都，皝大驚，命諸將休追王钊，使人去招其降，钊不從。皝欲窮追獲钊，韓壽曰：「高句麗之地，不可戍守，今其主亡民散，潛伏於山谷，大軍既去，必復鳩集，收其餘燼，必復為患。不若發其父墓，取其屍及生母妻子而歸。俟其束手來降，然後返之，撫以恩信，策之上也。」皝遂從之，使人發钊父墓，而取其屍，及母妻子載歸。又擄男女五萬餘口，毀丸都城，振旅而還國矣。

　　十二月，晉康帝立皇后褚氏，就遣使征後父豫章太守褚褒為侍中，褒以後父不願居任事，康帝除江州刺史，命鎮半州，褒始就鎮。

　　卻說趙王虎無道，苦虐晉民，作台觀四十餘所於鄴；又營長安、洛陽二宮，工作者四十萬餘人；又救境內治南伐西討東征之計，皆三五發卒，造舟用五十萬餘人，船夫十七萬人。公侯、牧宰，竟營私利，因是百姓失業。貝丘人李弘，集眾怨，欲謀作亂，事發，被虎誅之，連坐者數十家矣。時近侍奏，濟南平陵城北石虎，忽一夕移於城東南，有狼狐千餘跡隨之，跡皆成蹊。趙王虎喜曰：「石虎者朕也，從西北而徙東南，天意欲使朕平江南也！其敕諸州兵明年悉集，朕當親統六師，以奉天命。」群臣皆賀，上《皇德頌》者，一百數十人。因制：「徵士五人出車一乘，牛二頭，米十五斛，絹十匹，不辦者斬。」
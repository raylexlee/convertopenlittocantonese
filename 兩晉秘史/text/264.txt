
			　　甲申九年正月朔，長樂公苻丕大會賓客，令人請慕容農同飲，使人回說，不知去向。丕始知其去，使人四出尋之，乃知其在列人，已起兵矣。

　　卻說慕容農又驅列人士民為卒，斬桑榆插地為兵，裂襜裳於竿為旗。使趙秋說屠各子及康東烏桓等人，各率部眾數千赴之，攻破館陶，收其軍資器械，取康台，收馬數千匹。於是步騎雲集，眾至數萬。乃推農為驃騎大將軍，監統諸將，設立郡署，上下肅然。農以父垂未至，不敢行賞，趙秋曰：「軍無賞，士不往，今之來者也，皆欲立功規利，宜承制封拜，以廣中興之業。」農從之，於是赴者相繼。農號令整肅，軍無喧嘩，士民喜悅。

　　長樂公聞知大怒，使石越來討之。農曰：「石越有智勇之名，今不南拒大軍而來此，是畏王而凌我也。必不設備，可以計取之。」眾將皆曰：「今大兵至，宜治列人之城以治之。」

　　農曰：「今已起義兵對敵，固當以山河為城池，何必列人之城治也。」越至列人之西，農參軍趙謙曰：「越遠來疲倦，請急擊之。」農曰：「彼軍有甲在外，我軍有甲在心，晝戰，則士卒見其外貌而憚之，不如待暮擊之，可以必克。」即令戰士嚴備以待，毋得妄動。石越既至，令士卒立柵壁壘，農笑曰：「越兵精士眾，不乘其初至之銳以擊我，乃更立柵，吾知其無能為也。」至暮，農令軍士鼓噪出，陣於城西，守門將劉木率壯士四百人，當先毀柵而入。石越無備，見兵入寨，慌上馬，兩軍相遇。石越持槍躍馬走出，大罵：「逆賊！秦王有何負汝，發兵謀襲？」慕容農大怒拍馬，更不打話，手執大桿刀直取石越，兩馬相交，戰不十餘合，石越被慕容農一刀斬於馬下。揮兵進擊，殺死秦兵大半，其餘盡皆逃奔。毛當在後陣聞石越敗，急欲上馬，農大隊湧至，措手不及，亦被亂軍所殺。秦兵大敗，以此秦人騷動，盜賊群起。

　　慕容垂招軍買馬，積草屯糧，不過半年，眾至十萬，起兵前來關東。先遣人報知慕容鳳、丁零、翟斌，三人聞報，自來迎接人寨，敘談衷曲，各訴契闊之情，共議復燕之計。丁零曰：「若復燕，可使人往鄴報知前將軍慕容農，令其起兵相應，我這裡一面以兵先取鄴城。」垂曰：「聞農起兵將至，吾亦遣人報知，君言正合我心。」當即寫書，使田山去列人州，會慕容農一齊起兵，田山領書去了。

　　慕容垂與諸將發兵來攻鄴城。田山以書見慕容農，農讀書訖，即時以兵來會。時垂兵二十萬餘人，兵至鄴郡。弟慕容德、子慕容寶上言曰：「今天下兵起，皆為燕故，吾兄乘此早稱尊號，庶使人無異望，士有歸心。若不早立尊號，則士民解體，大業難定矣！」垂曰：「然！」於是慕容垂自稱為燕王，以世子慕容寶為王太子，以弟慕容德為車騎大將軍，封范陽王，又拜王公百餘人，使其率眾二十餘萬，長驅攻鄴。

　　史說慕容德，字玄明，皝之少子也。狀貌雄偉，額有日角偃月重文，博覽群書，學多才藝。兄垂常與共論國家大謀，言必切至。垂謂之曰：「汝器識長進，非復『吳下阿蒙』也。」

　　及慕容暐敗，徙於長安，秦王苻堅以為張掖太守。苻堅敗之於晉，德乃從垂至鄴，因勸垂稱號，垂乃以慕容德為車騎大將軍。

　　兵至鄴，慕容農兵亦至，聞後燕王到，自引親隨從人入中軍參見燕王。燕王垂大悅曰：「得卿來助，大業成矣！」於是後燕王垂封慕容農為上將軍，命其以兵與慕容德同屯。次日，會兵攻鄴城。

　　當長樂公苻丕見燕兵勢大，不敢出戰，使兵堅守各門。遂召問韓晃等將曰：「今慕容垂兵多將廣，難以與敵，攻城用何計可以破之？」韓晃曰：「慕容垂銳氣正盛，石越之兵新亡，誰人再敢與戰？若守此城，城郭不固，兵甲不堅，不如退守中城。」使人問垂如何起兵，於是丕遣姜讓來說，問垂如何起兵。

　　讓奉丕命來見慕容垂，未及開言，垂曰：「孤受主上不世之恩，故欲保全長樂公，使其赴京師，然後修復舊業，永為鄰好。若不以鄴城見讓，當窮極兵勢，恐單馬求生，亦不可得也。」讓厲色責之曰：「將軍不容于家國，投命聖朝，燕之尺土，將軍豈有分乎？主上與將軍種殊類別，一見傾心，親如宗戚，寵勛逾舊，一旦因王師小敗，遽有異心。長樂公受分陝之任，寧肯拱手輸將以百城之地乎？將軍欲裂冠毀冕，自可極其兵勢，但惜將軍以七十之年，懸首白旗，高世之忠，更為逆鬼耳！」垂默然，左右請殺之。垂曰：「彼各為其主耳，何罪？」禮而歸之。讓上覆秦王堅並持垂表領送長樂公丕歸長安，時堅聞知，後見表大怒切恨之。

　　時苻丕見垂兵至，料不能敵，乃自領後軍，至一更盡，大開東門殺出，以兵退入中城，傳令三軍，堅守城池，不許出戰。

			　　丁巳永康七年九月，惠帝、賈後以尚書左僕射王戎為司徒，阮瞻為太子舍人，王戎弟王衍為尚書令；樂廣為河南尹，胡母輔之為樂安太守，謝鯤為長史，畢卓為工部侍郎。此數人皆以清談任顯，故賈後用之。

　　史說王戎，宇濬衝，瑯琊人也。父王渾乃西涼州刺史。戎幼而穎悟，神采秀徹，視目不眩。裴楷見而旨之曰：「戎眼爛爛如岩下電。」年六七歲，嘗與群兒戲於道旁，見李樹多實，群兒競趨之，戎獨不往。人問其故，戎曰：「樹在道旁而多李，必苦李也。」群兒取之，果苦，人皆異之。阮籍素與渾為友，時戎年十五，隨渾在邸舍。戎少籍二十歲；而籍一見與之交結。

　　阮籍每適渾家，俄傾輒去，過見戎良久，然後出謂王渾曰：「濬衝清賞，非卿倫也。共雅育不如共阿戎談。」及渾卒，西涼州故吏賻贈錢帛凡數百萬。戎辭而不受，由是顯名其時。王戎既為三公，與時浮沉，無所匡救。委事寮宷，輕出遊畋，性復貪吝，廣收八方，田園水碓，周遍天下，積寶貨錢，不知萬計。

　　每自執牙籌，晝夜算計，恒若不足，而務鄙吝，不自奉養，故天下之人謂之膏盲之疾。戎家有好李，常出貨賣，恐人得種，恒鑽其核，以此毫無聞望，凡所賞拔，專事虛名。

　　卻說阮咸之子阮瞻，字千里。性清虛寡慾，自得於懷，讀書不甚研求，而默識其要。善彈琴，人聞其能，多往求聽，不問貴賤長幼，皆為之彈也。與司徒王戎乃通家，因來造謁王戎。

　　戎命坐，待茶罷，因問瞻曰：「聖人重名教，老莊明自然，其旨同異？」瞻答曰：「將無同。」咸奇之，嗟歎良久，即辟之為掾吏，時人謂之「三語掾」。後為太子舍人。不信陰陽，素執無鬼論，人莫能難，自謂此理足以辯正幽明。忽一日，有一客來相訪，通姓名，問寒暄之禮畢，聊譚於名理，客甚有才辯，與之言良久。又談鬼神之事，反覆甚苦。客遂屈，乃作色曰：「鬼神之事，古今聖賢皆有其傳，君何獨言無也？汝不信，僕便是鬼。」言終，客變異形，須臾消滅不見。瞻默然，意色甚惡。後歲餘而亡，年三十歲。

			　　三年二月，段末柸嫉兄匹磾仕晉，以十萬兵攻兄。匹磾以五萬兵出迎，兩下交戰，不三合，匹磾大敗而逃，被末柸追殺，傷去大半。不敢入城，走至冀州城下，叫冀州刺史邵續曰：「爾本夷狄，因慕義為晉破家，君不忘舊要，請相與共擊末柸。」

　　續聞言，即率三萬生力軍出城助匹磾，與末柸相戰，未十合，末柸大敗。匹磾與邵續追及，大破之。匹磾因勝，與弟文鴦率眾來攻薊城，邵續收屯軍兵回冀州。

　　後趙王勒探知邵續勢孤，況匹磾自去攻薊，冀虛無援，遣石虎將兵攻冀州。石虎領兵將至冀州，分一萬人潛伏於青山之內，自引兵去攻城。邵續自出擊虎，交戰二十餘合，石虎佯敗，落荒而逃。邵續以兵追趕，走過伏兵之所，被伏兵殺出其後，虎引兵殺回，兩下夾攻，邵續遂被石虎執之，押至城下。令其招城上出降，續大呼兄子邵竺曰：「吾志欲報國，不幸至此。

　　汝等努力奉匹磾為主，勿有二心！「

　　時匹磾聞石虎攻續，率眾來助冀州，匹磾殺入城，與續子邵緝固守冀州。

　　石虎見城不下，使人送續還襄國，白之後趙王勒，以續為忠臣，釋而禮之。因下令自今克敵獲士，必生致之。

			　　卻說魏義攻湘州，百日拔之，義兵人城，執譙王司馬丞囚之。又執虞悝子弟於市曹，子弟皆對之號泣，悝曰：「人生會當有死，今一門為忠義之鬼，亦復何恨？」言訖，被殺之。義既得湘州，遣人以檻車送丞往武昌，主簿桓雄、僚佐韓階、從事武延皆毀服為僮，從丞不離左右，義見雄姿貌舉止非凡，憚而殺之。

　　時，王敦聞魏義執丞送至武昌，乃使弟王廙先候於道，將丞殺之，不與入武昌，恐人議論。丞既被害，韓階、武延二人收殮。送丞喪至都，葬之而去。

　　五月，卻說甘卓既班軍回鎮，悉散細作。其家人皆勸曰：「今王敦賊臣，意在圖謀社稷，而忌公居上流，故不敢行也。

　　既還武昌，必有害公之心，豈可散兵釋戎而不為備也？宜三思之！免累及族。「卓不從。

　　王敦還武昌，深恨甘卓。陰使人持書，命襄陽太守周慮攻卓，慮承敦旨，乃點軍三萬，來襲甘卓。卓無備，措手不及，被襲殺之。使人傳首於敦，敦大喜，重賞來使，以從事代卓鎮江中。敦既得志，暴奸滋甚，四方貢獻，多入其府，將帥州牧，皆出其門。以沈充、錢鳳為謀主，二人所譖，無不死者。

　　卻說郗鑒在鄒山二年，有眾數萬，戰爭不息，百姓饑饉，為後趙王勒不時遣將率兵所逼，於是引眾退屯合肥。僕射紀瞻以鑒雅相清德，宜從容台閣，上疏請帝征之，於是元帝遣使征鑒，拜為尚書。鑒始入朝時，徐兗間諸塢多降於後趙王，趙王置守宰而輔之。

			　　卻說後趙王勒，乃上黨武鄉羯人，思欲歸以省親，張賓諫之乃止。勒乃使人悉召武鄉耆老諸人赴襄國，耆老諸人皆至。

　　後趙王勒大排筵宴，自與耆老論年齒而坐，歡飲，語及平生，無不快活。先是石勒未遂時，與鄰居李陽常爭麻池，迭相毆擊，至是李陽不敢來見。勒因謂父老曰：「李陽，壯士也，何以不來？毆麻是吾布衣之恨，孤方崇信於天下，寧仇一匹夫乎？」

　　即又使人去請李陽。李陽乃至，拜伏於地請罪。勒喜扶起，與其醉謔，引陽臂而笑曰：「孤昔饜卿老拳，卿亦飽孤毒手！」

　　言訖，賜甲第一區，拜陽為參軍都尉。又與眾曰：「武鄉吾之豐沛，萬歲以後，魂靈當游之耳！」復以貲帛給賞父老。以鄉比豐沛，復之三世。後趙王勒以民始復業，資儲未豐，乃重禁釀，郊祀宗廟，皆醴酒行之，於是數年間，無復釀酒者。
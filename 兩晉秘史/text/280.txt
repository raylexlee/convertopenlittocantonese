
			　　癸巳十八年秋七月，秦丞相竇衝以眾叛，自稱為秦王，改元秦。秦王登以兵二萬討之，衝大驚，使人求救於秦王萇。萇自將救，尹緯言於後秦王萇曰：「太子仁厚有聞，而英略未著，請使擊登以顯其威。」萇從之，使興將兵一萬，詐言去攻胡空堡。登聞知，去解衝圍，以兵救胡空堡，實興以兵暗襲西京，大獲而歸，復鎮長安，自是姚興名亦振。

　　十月，燕王慕容垂與諸臣議伐西燕。諸將曰：「永未有釁，我連年征伐，兵卒疲敝，未可伐也。」范陽王德曰：「永，國之枝葉，僭舉位號，宜先除之，以安民心。」垂曰：「司徒意正與吾同，吾雖老，叩囊底智，足以取之，終不留此賊以遺子孫也！」遂發兵中山，次於鄴。

　　時西燕王慕容永聞知，以兵分道拒守，聚糧台壁，遣兵戍之。既而垂屯兵於鄴西南，月餘不進。永疑垂欲詭道由太行人，乃悉斂諸軍，屯太行口，惟留台壁一軍。四月，垂引大軍出淦口，入天井關。五月，至台壁。台壁兵少，垂因此破之。永召太行兵回，自將精兵五萬拒之。垂陳兵於台壁之南，密計遣輕騎伏澗下，自戰偽退。永眾追之澗中，伏兵大發，斷其後，諸軍四面俱進，大破之。永大敗，走歸長子城。八月，垂兵追至，圍長子城。西燕王永困急，使人求救於晉、魏，兵皆未至。西燕將兵皆叛，開門納燕兵。燕王垂執慕容永斬之，得所統八郡七萬餘戶，勒兵而還。

			　　八月，漢劉聰之兵將至洛陽，晉將軍曹武引兵拒之。劉聰自出馬與武交戰，未經三合，武兵大敗各散。曹武棄眾逃潰，乃單騎走還洛陽，漢軍長驅至攻洛陽。劉聰連勝數陣，怠不設備。時弘農太守坦延以兵五千拒聰，恐寡不敵眾，乃設計詐降於聰。聰以為實，至次夜以牛酒勞軍，軍士皆醉歇息。半夜，坦延乃使其眾散往各營放火，大叫晉兵全隊在此。漢軍醉中，見火光沖天，各持刀自相殘殺。及至天明，聰軍死其大半。坦延以兵擊殺，漢軍大敗而逃退二十里屯住，招集殘軍。

　　至十月，以其眾來攻洛陽，屯軍於西明門。衛將軍北宮純謂諸將士曰：「敵眾我寡，難於拒戰。今彼遠至，有勞無逸，宜乘其勞未定而擊之，可以取勝。」眾領諾。至夜，北宮純親自率勇士三千人攻漢壁。時漢兵初至，行路辛苦，聞晉兵至，皆自奔潰，不敢當鋒。漢將軍呼延顥連忙跨馬出拒敵，被北宮純馳至，大喝一聲：「休走！」掄刀當頭便砍，呼延顥竟死於非命。劉聰見晉兵甚盛，乃收眾屯洛水，計點諸將，始知呼延顥被殺，大司空呼延翼亦為晉兵所殺。劉聰勢窮，連忙遣使回國求救兵。漢主淵欲發兵前來，當宣於修之上言曰：「歲在辛未乃克洛陽，今晉氣猶盛，大軍不歸必敗，不如召還。」漢主淵曰：「然！」於是遣人乃召楚王劉聰回國。聰聞召還軍，乃以眾歸平陽，使王彌以軍出軒轅關。流民之在潁川、襄城、汝南、南阻、河南者數萬家，素為居民所苦，皆殺長史以應王彌。

			　　勒問計於張賓曰：「邊境之人，近將附逖，將奈之何？」

　　賓曰：「祖逖，范陽人，極有勇略，若與戰，難以取勝。臣聞祖逖祖父母葬在吾成臯縣東，大王使成臯縣官吏，修祖逖父母之墳墓，立起祠堂，使人看守之。代其四時享祭，彼必感吾之德，而不為邊患矣。」後趙王勒大喜，使人持書來成臯，以其意示縣官吏知悉。其書曰：祖逖屢為邊患。逖北州士望也，素有丘首之思，其下幽州，可代修其祖父墳墓，為置祠，四時祭享；彼必感恩不擾其境矣。

　　宜速施行！

　　成臯縣官吏見書，即尋訪逖之祖父墓而修之，立祠祭享，使人看守。早有人來報知祖邀，祖逖感激不已。

　　時祖逖衙門童建因與蔡內史周密有仇，至夜潛殺周密，祖逖聞知，即欲拘童建治罪。童建乃逃，來降後趙王勒。勒審知是祖逖部下之兵，即令斬之，修書一封，使人持童建首級並書來報祖逖。逖大喜，拆其書看曰：叛臣逃吏，吾之深仇；將軍之惡，猶吾之惡也；故不客而戮，使人呈之。外，將軍祖氏之墓，雖在吾界，即吾父母之塋，已令人營祠，守而祭之矣。

　　逖見書大喜，重賞使人，回書與去。自此以後，後趙有人來降者，逖皆不納，始抽回境上之兵，於是後趙之民，邊境之間，稍得休息。

　　八月，梁州刺史周訪卒，朝廷知之，便降詔以甘卓代之。

　　訪，字士達，汝南人也。少沉默而能讓。及元帝渡江，命訪參鎮東將軍事，智勇過人，討賊屢建大功。每入朝見帝，未嘗論功，同僚問曰：「人有小善，鮮不自稱。汝勛功如此，初無一言，何也？」訪曰：「朝廷威靈，將士用命，訪可功之有？」

　　因此朝野之士，皆重之。而訪善於撫綏，士卒皆為致死。知王敦有不臣之心，私常切齒，敦由是終訪之世，未敢為逆。及卒，敦遣王舒監其軍。元帝以甘卓鎮襄陽，征舒為左丞，敦留不遣。

			　　己卯四年二月，秦王堅大設朝會，當秦御史中丞李柔奏曰：「長樂公丕等擁眾十萬，攻敵圍一小城，白費萬金而無效，請征下廷尉。」秦王堅勿從。使持節切讓賜丕劍曰：「攻一小城，久而不下，焉能長驅江南？來春不捷，汝其自裁！勿復待面見吾也。」丕等惶恐，次日命諸將並力攻襄陽，朱序以擂木炮石打下，退歸。

　　秦王堅聞襄陽不克，欲自將兵來攻，陽平公融諫曰：「陛下欲取江南，固當博謀熟慮，不可倉猝，若只取襄陽，親勞大駕，所謂隋侯之珠，彈於羽之雀也。」堅乃止。朱序屢破秦兵，遂不懼。丕命諸軍進攻，時五督護李伯護見秦兵勢大，其城難守，乃開門為內應，於是遂克襄陽城。朱序送長安，秦王堅惜序能守節，拜為度支尚書，以伯護為不忠斬之。

　　時秦將慕容越拔順陽，執太守丁穆至，堅欲官穆，固辭不受，苻堅以禮遣之。即以梁成為荊州刺史，鎮襄陽，選才望者禮而用之。
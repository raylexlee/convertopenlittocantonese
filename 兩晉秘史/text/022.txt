
			　　六年正月，惠帝以張華為司空。六月，匈奴郝度元與馮翊、北地馬蘭羌、盧水胡各以兵五萬俱反，殺北地太守，自稱為大王。詔征西大將軍趙王司馬倫與雍州刺史解係起兵五萬討之。

　　次日，雍州刺史解係見征西大元帥趙王倫曰：「今匈奴郝度元、馬蘭、羌、盧水胡分作三處侵掠，臣與殿下亦宜以兵分作三隊去鎮要害。若不分軍去守，則兩處百姓必降，北地皆為匈奴所有，再難與爭。」王倫未及答，嬖人孫秀密謂趙王倫曰：「殿下既為大將軍，宜自主事，何聽調遣於臣下？今之將軍皆殿下之家人，要發即發，要止即止。解係何等人，反受他節制？殿下宜自己督其軍，五分隊迎戰，進可必大勝。」趙王倫然其說，因謂解係曰：「不可分兵，分軍則兵勢不振。卿可與吾先討郝度元，再以得勝之軍去討二羌，三路自然可平，何必分軍而進？」解係不從。因此趙王倫信嬖人孫秀，與雍州刺史解係爭論軍事。於是，二人各以表奏聞朝廷。

　　惠帝問群臣，張華曰：「陛下可使粱王司馬肜去代趙王倫領兵，征倫還朝。不然兩人角智，必誤軍事。自今羌人侵境，若再內亂，彼必乘隙而入，深為大患。」惠帝依華言，即召梁王司馬肜至殿，謂曰：「今趙王與係不睦，卿可往西代趙王領兵，令趙王還朝。」粱王既受詔，辭帝來進見趙王倫，稱詔相代還朝之事。趙王心中煩惱，痛恨解係，只得將符印交付與肜訖，自與孫秀還朝。先，趙王倫與解係各上表時，解係表道：「宜誅孫秀以謝氐羌，則胡人收兵。」因此，張華奏惠帝詔梁王司馬肜代倫領兵。梁王肜臨起行，張華見梁王曰：「殿下若到邊，可先收嬖人孫秀誅之，分兵鎮，不可與大戰。」及此，梁王肜受征西大將軍符印，欲誅孫秀。孫秀大罵，急投梁王參軍傅仁求救。原來傅仁與孫秀友善，傅仁即來見梁王曰：「孫秀乃趙王重臣，殿下若誅之，則趙王怪而構隙。依臣愚見，不若休息。」於是梁王肜從之，孫秀始得性命，同趙王司馬倫入朝。

　　孫秀因說趙王倫曰：「今見朝廷大事在賈後，欲厚爵者，必須結其腹心。殿下何不以千金深交賈模，浼其薦於賈後？賈後若信之，必委以朝政，因而求錄尚書事。指日可以趨名。」

　　趙王倫曰：「卿謀正合我心。吾以金七百斤，玉帶一條，汝可將此物代我謀之。」秀領命，即將金並玉帶私入賈府，拜見侍中賈模曰：「趙王司馬倫在邊新回，無有奇物相送，今有黃金七百斤，玉帶一條，令某拜奉足下，伏求鼎力一薦於聖後，求為錄尚書事，重謝在後，微物聊表私忱。」賈模大悅，曰：「你回拜上趙王，此物本欲返璧，誠恐卻之不恭，權且貯之，容某人入宮面奏聖後，自當竭力謀之，自有好音奉復也。」於是孫秀去訖。

			　　史說孝惠帝乃世祖武皇帝之長子，名衷，字正度。在位十七年，後因中毒而崩。

　　卻說武帝疾篤時，楊駿獨侍禁中，人臣皆不得在武帝左右。

　　駿因以私意改易，要盡樹其心腹。武帝少間，正色謂楊駿曰：「何得便爾？」時汝南王司馬亮尚未之國，武帝知之，令作詔以司馬亮與楊駿同輔政事，且欲擇朝士有名望者佐之。會武帝復迷亂，皇后楊氏奏以楊駿輔政，不能言，帝頷之。皇后使召華廙、何劭等作詔，授駿太尉都督諸軍，錄尚書事。駿受詔，仍趣汝南王司馬亮赴鎮。武帝少蘇，又伺：「汝南王來未？」

　　左右言未至，遂崩。既而太子衷即位，駿入居太極殿，擁虎賁百人自衛。及汝南王亮得知帝崩，不敢臨喪，乃哭於大司馬門外，使人上表求葬帝訖，方行往鎮。駿恐其有變，密使人以兵圖之。亮探知，乃星夜以兵馳赴許昌去訖，始獲免其難。

　　五月，楊駿自知素無美望，欲普進封爵以求媚於眾，奏帝，詔增群臣爵位有差。將軍傅咸謂駿曰：「未有帝王始崩而臣下論功者也，於理有所不可。」駿不從，詔中外群臣各增位賜爵有差，復租調一年。散騎侍郎何攀言曰：「帝正位東宮二十餘年，今承大業而頒賞行爵，優於革命之初，輕重不倫。且大晉卜世無窮，制當垂後，若有爵必進，則數世之後，莫非公卿矣，無乃不可乎？」駿不從。自以為太傅大都督，假黃鉞，錄朝政，百官總己以聽。當傅咸謂駿曰：「諒闇不行久矣。今上謙沖委政於公，而天下不以為善，懼明公未易當也。周公大聖，猶致流言，況上春秋非成王之年乎？進退之宜，明公當審之。」楊駿不從。楊濟聞知，遺傅咸書曰：「諺云：」生子癡，了官事。

　　『官事未易了也。「傅咸回書曰：衛公有言，酒色殺人，甚於作直。坐酒色死，人不為悔。

　　而逆畏以直致禍者，當由矯枉過正，或不中篤，而欲以厲為聲，故致忿耳，安有悾悾忠益，而反見怨疾乎？

　　濟得書默然。

　　卻說楊駿見賈後險悍，多權略，忌之。乃以外甥段廣管機密，張劭典禁兵，凡有詔命，與帝省訖，入呈太后，然後得行之。時馮翊太守孫楚謂駿曰：「明公以外戚居伊、霍之任，而不與宗室共參萬機，禍至無日矣。」駿亦不從。駿姑子宏訓、少府蒯欽數以直言犯駿，人為之懼。欽曰：「楊文長雖暗，猶知人無罪不可殺，不過疏我，我得疏乃可以免，不然與俱族矣。」楊駿聞東部王彰賢，使人往匈奴辟王彰為司馬。使人去，王彰聞知乃逃，不受。其友怪而問之，彰曰：「自古一姓二后，鮮有不敗。況楊太傅昵近小人，疏遠君子，專權自恣乎？吾逾海以避之猶恐及禍，奈何應其辟乎？且武帝不為社稷大計，嗣子既不克負荷，受遺復非其人，天下之亂可立待也。」

　　八月，廣陵王司馬遹既立為太子。帝以何劭、裴循、王戎、張華、楊濟、和嶠為師保。
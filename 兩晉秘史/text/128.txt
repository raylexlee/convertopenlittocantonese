
			　　漢劉曜既即大位，徙都長安，立妃王氏為皇后，立世子劉熙為太子，立宗廟社稷，南郊北郊，改國號為趙。以冒頓配天，光文配上帝，由是稱為趙也。

　　羊氏諱獻容，乃惠帝後，遭奸人之廢。懷帝即位，羊氏為惠帝皇后；後洛陽敗，投於曜，執以為妻。曜既僭位，立為皇后，政事皆與決之。因問後曰：「吾何如司馬家兒？」後曰：「胡可並言。陛下開基之聖主，彼亡國之暗夫；有一婦一子及身三耳，不能庇之。貴為百主，而妻子辱於凡庶之手；妾爾時實不思生，何圖復有今日？妾生於高門，常謂世間男子皆然，自奉巾櫛以來，始知天下有丈夫耳！」因此言，趙主曜甚寵愛之，每日宴飲，不思遠圖之計。

　　卻說南陽王司馬保，自稱為晉王。保既稱王，改元建康，置百官。陳安先謀叛，保遣兵擊之，遣使告急於張實。實亦遣韓璞以五千兵助之。陳安恐獨力不敵，乃使人降於成王李雄。

　　雄納之，遣兵來助。於是陳安以眾來逼上邦，保堅守不出。會城中大饑，又為安所困。會張實使韓璞引兵來救，因此城中得此消息，保出兵來應，兩下夾攻，殺敗陳安。陳安勢窮乃退，上邦百姓方才得安。
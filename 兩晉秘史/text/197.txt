
			　　卻說燕王皝與左司馬高詡，謀伐宇文逸豆歸，詡曰：「伐之必克，然不利於將。」皝即集諸將，率兵起行。詡告人曰：「吾此往必不能返，然忠臣不避也。」於是率兵以慕容翰為前鋒，長驅而進。

　　宇文逸豆歸聞知燕王率眾犯境，即遣南羅大涉夜乾將兵一萬迎戰。皝素聞涉夜乾之勇名，由是失色。謂兄翰曰：「涉夜乾勇冠三軍，不可輕敵，宜少避之。」翰曰：「涉夜乾素有勇名，一國所賴；今吾克之，其國不攻自潰矣！然吾熟知其人，雖有虛名，實易敵耳！不宜避之，以挫吾兵銳氣！」皝曰：「既如此，兄可與戰。」

　　於是翰與高詡等驅兵出戰，涉夜乾亦揮軍出陣，兩下交戰。

　　涉夜乾持槍拍馬，出陣搦戰，慕容翰與高詡各舞刀迎戰，未十合，涉夜乾佯輸而走，高詡拍馬追趕，不至三十步，被涉夜乾伏流弩於陣內，一時俱發，詡中流矢而退，翰亦中其流矢而退，還陣。涉夜乾追殺入燕陣，被翰閃過一旁，涉夜乾馬急搶先至中，被翰提刀以斬之，而屍橫落馬。宇文士卒見涉夜乾已死，不戰而潰。燕兵大勝逐之，逐克其都城；逸豆歸走死漠北，宇文氏由此散亡。皝徙其眾於昌黎，得地千餘里。

　　高詡因中流矢，至是而卒，燕王皝不勝傷悼，命厚葬之。

　　詡善天文，皝嘗謂曰：「卿有佳書而不見與，何以為忠？」詡曰：「臣聞人君執要，人臣執職；執要者逸，執職者勞，故後稷播谷，堯不與焉。占候、天文，晨夜辛苦，非至尊之所宜親，陛下將安用之？」皝默然。皝滅宇文部，振旅還都。

　　時「熒惑」守「房心」。趙太子宣怒領軍王朗，會「熒惑」守「房心」，使太史令趙覽訴於趙王虎曰：「今『熒惑』為怪，宜以貴臣王姓者當之，可禳國家之患。」虎曰：「誰可當？」

			　　卻說劉裕北伐南燕時，徐道覆勸盧循乘虛打入建康，循弗聽，曰：「劉裕既伐燕地，則建康不複虛矣。加之裕善用兵，必留重戍險隘，未可輕動也。況今冬寒，不如堅守，以待天時。

　　外結英豪，內修農事，選精銳之兵，乘虛而進，救左則攻右，救右則攻左，我不勞而彼困憊，未及三年，可坐而取勝也。今舍妙勝之策，而決成敗於一時，恐不如意，悔之無及。「道覆又曰：」將軍久住嶺外，豈將此傳之子孫耶？正以劉裕難與為敵也。今裕頓兵堅城之下，未有還期，我以此時領軍士攻擊何、劉之徒，如反掌之易耳！不乘此機，苟求一日之安，裕平齊後，以璽書征君，自將屯豫章，遣諸將率銳師過嶺，恐將軍不能當也；若先克建康，傾其根蒂，裕雖南還，無能為也！「循乃從之。

　　初，徐道覆計使人伐船材於南康山，至始即賤賣，居人爭市之。至是悉白取之以裝艦，旬日辦成。循從道覆之計，分兵三隊攻盧陵、南康、豫章三郡。郡守因裕抽兵北伐，無兵守禦，懼皆奔逃，被循所占。循既得三郡，徐道覆又謂循曰：「今雖連得三郡，皆是衝要之處，若江陵劉道規來取，吾難守也！吾自以兵去攻，公可速遣人入蜀，說譙縱以兵寇江夏，使彼不遑來也。」循從其計，即使人入蜀見譙縱曰：「盧將軍以眾入建康，恐劉道規、何無忌攻其後，將軍若能攻江陵，敵住二人，倘得京邑，以西地屬公，共結為唇齒，永為和好，誓不相侵。」

			　　癸丑九年五月，姚襄領兵屯於襄城。次日，入參大將軍殷浩，浩以酒相待。因與談論時事，襄對答如流，部下諸將士見其善談論，皆重之。惟浩見其勇略多能，心甚惡之。

　　時襄酒醉辭歸，因出軍外歇。浩喚許敬至，謂曰：「今姚襄來降，吾觀非真，必有詐耳！你可密藏利刃，私入彼所寢刺之。你若殺得其人，吾自保奏朝廷，立汝為將。」許敬曰：「將軍有令，吾當即行。」言訖，即出取利刃，藏在身邊，漏夜潛入姚襄軍中。時姚襄未寢，正在中軍燃燈讀書，許敬從背後而入，正欲下手，姚襄回頭觀見一人影，持刀近前，襄乃拍案大喝一聲曰：「有賊！」帳外諸將搶入，將許敬擒住，押在案前。襄問曰：「誰人教汝刺吾？好好說來，我便饒你！」敬曰：「大將軍殷浩嫉將軍之能，使小人刺之。」襄大怒，將許敬殺之。襄心有憂懼，乃心恨殷浩，遂以兵退屯歷陽。自疑燕、秦方強，難以伐之，卻按兵不動。令三軍屯田，訓厲將士。殷浩聞知，恐其有異，潛遣將軍魏慣率眾五千襲之。襄聞知，乃將兵分左右翼埋伏山陰谷，待其過半擊之。憬不知，將五千人入山陰，被襄放號炮，伏兵大起，獲住魏憬。襄怒斬之，並及其眾。浩知，愈惡之，乃遣人入建康奏帝遷襄蠡台，表授梁國內史，使至歷陽。姚襄始知，謂諸將曰：「朝廷今以吾遷於蠡台，則吾大事去矣，此事如何？」權翼曰：「此必殷浩之謀，可使一能言者去飴之，必知其詳。」襄曰：「卿可為吾一行。」

　　於是襄亦疑懼，遣將軍權翼求見浩，浩曰：「吾與姚平北共為王臣，平北每舉動自專，甚失輔車之理。」翼曰：「平北英姿絕世，擁兵數萬，而遠歸晉室者，以朝廷有道，宰輔明哲故也。今將軍輕信讒慝，與之有隙，謂猜嫌之端在此而不在彼也。」浩曰：「平北生殺自由，又掠吾馬，王臣之體，固若是乎？」翼曰：「姦宄之人，亦王法所不容也，殺之何害？」浩曰：「然則掠吾馬何也？」翼曰：「將軍謂平北難制，終將討之，故取以自衛耳！」殷浩微笑曰：「何至是也，令其莫疑。」

　　翼參探是實，連忙歸報姚襄。襄大怒曰：「吾以實心歸晉而汝屢次謀害，吾必報之！」

　　卻說殷浩陰遣人誘秦梁安、雷弱兒，使殺秦王健，許以關右之任。弱兒等偽許之，且請兵接應。浩聞張遇作亂，以為安等事成，卻自壽春率眾十萬北伐，欲進據洛陽，修復園陵。王彪之聞知，乃以人上會稽王昱箋，以為恐有詐偽，未可輕進。
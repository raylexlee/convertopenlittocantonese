
			　　卻說漢王劉淵寢疾，以陳留王歡樂為太宰，楚王聰為大司馬、大單于，並錄尚書事，安昌王劉盛、安邑王劉欽、西陽王劉睿分典禁兵。聰於年少時，不好讀書，惟誦《孝經》、《論語》，曰：「誦此能行足矣，安用多誦而不行乎？」李喜見而歎之曰：「望之如可易，及至肅如嚴君，可謂君子矣！」淵以其忠篤，故臨終付以要任。淵既卒，眾臣立太子劉和即位。和性猜忌無恩，宗正呼延攸、侍中劉秉、西昌王銳說和曰：「先帝不推輕重之勢，使大司馬擁十萬眾屯於近郊，陛下便為寄坐耳，宜早為之計。」和信之，至夜召劉盛、劉欽告之。盛曰：「陛下勿信讒言以疑兄弟，兄弟尚不可信，他人誰足信哉？」

　　攸、銳聞知大怒，命左右將二人殺之，遂將兵五千攻聰於單于台。

　　聰聽說攸、銳為亂，乃命起兵出台，與呼延攸、劉銳等交戰。攸、銳等大敗，走入南宮。聰前鋒諸軍隨追人南宮，遇漢主和，大喝：「休得無禮！」諸軍將和殺之，入內執住呼延攸、劉銳、劉秉等，皆殺之，遂出迎大司馬劉聰人內即位。北海王劉乂乃劉淵之子也，聰以位讓之。劉乂涕泣固辭，聰遂即位，以乂為皇太弟，領大單于，以子劉粲為河內王，都督中外諸軍事，以石勒為並州刺史。又立妻呼延氏為皇后，以劉殷為太保，李弘為大鴻臚，其下群臣皆有封贈。

　　史說劉聰，字玄明，乃劉淵第四子也。母張氏初孕聰之時，夢日入懷，寤而告淵。淵曰：「此乃吉祥也，慎之勿百。」至十五個月而生。聰年十四，究通經史，百家之言及《孫吳兵法》，無不誦之。既殺兄自立後，在位八年，改元者四。

　　卻說皇太后單氏生得姿色絕美，聰愛其麗，故立為皇太后。

　　每退朝幸其宮與通，後事露，被其子劉乂以為言，謂其不正可污，單氏慚愧。後人有詩歎曰：堪歎胡人專恃強，殺兄自立作君王。

　　孰知七八年間事，孤子由然亦被傷。

　　卻說氐酋蒲洪，驍勇多權略，群氐皆畏服之。漢主聰遣人拜為平遠將軍，不受，乃自稱為秦州刺史，略陽公。史說蒲洪家池中，蒲生長五丈五節，如竹形。時人咸謂之蒲家，因為姓焉。又隴右大雨，謠曰：「雨若不止，洪水必起。」因名洪。

　　後以晉穆帝永和間，讖文有草付應王義，以孫堅背有草付字，遂改苻氏矣。
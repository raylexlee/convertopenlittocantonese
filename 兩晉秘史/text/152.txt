
			　　卻說趙王曜自隴西得勝，乃以其眾西攻涼州，戎卒二十八萬，號為五十萬，是日啟行。

　　涼州士卒大震，參軍馬岌勸張茂親出陣戰，長史紀緯請斬岌出降。岌請茂曰：「紀公糟粕書生，不思大計；明公父子，欲為朝廷誅曜有年矣！今曜自至，遠近觀公此舉，當立信勇之體，以副秦隴之望；力雖不敵，勢不可以不出！」茂曰：「善！」乃率眾出屯石頭，乃問計於參軍陳珍，陳珍曰：「曜兵雖多，乃氐羌烏合之眾，恩信未結，且有山東之危，安能曠日持久與我爭河西耶？若二旬不退，珍請敝卒數千，為明公擒之。」

　　茂沉吟時，曜眾至河西，諸將爭欲濟河。曜曰：「吾軍疲困，其實難用，今但按甲勿動，以威聲振之，若出中旬，茂表不至者，吾為負卿矣！」至是，茂果疑寡不敵眾，密使人上表稱藩於曜，曜大悅，遣使拜茂為太師，封涼王，加九錫。茂使人貢財物勞軍，曜始振旅還軍。
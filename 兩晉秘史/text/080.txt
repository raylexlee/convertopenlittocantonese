
			　　卻說石勒既屯許昌，集諸謀士商議，欲攻三台以據之。張賓急進言曰：「賓聞得地者昌，失地者亡。邯鄲襄國乃趙之舊都，依山憑險，形勢之國也。使君可擇此二邑而都之，然後，命師出之，授以奇略，推亡固存，兼弱攻強，則群凶可除，王業可圖矣！」石勒謝曰：「右侯之計是也。」右侯，張賓之號也。於是石勒即從之。

　　司空荀藩因洛陽陷，乃逃在陽城，得汝陰太守李炬輸給之，藩乃建行台於密，傳檄四方，推瑯邪王睿為盟主，以李炬為滎陽太守，集眾以圖興復晉室不提。

　　卻說豫章王司馬瑞，乃太子司馬詮之弟也。洛陽既陷，乃奔倉坦。苟晞使人迎之，奉為皇太子，置行台，徙眾屯於蒙城，招集散亡將士。

			　　五月，漢主淵聞勒、彌敗回，復遣王彌引兵二萬寇洛陽。

　　王彌得令，收集亡散，兵復大振，分遣諸將攻陷郡縣，遂入許昌屯紮。

　　卻說涼州刺史張軌，乃安定烏氐人，漢趙王張耳十七世孫。

　　聞漢王遣王彌入寇洛陽，乃使督護北宮純將三萬人入衛京師。

　　時王彌入軒轅關，與北宮純軍會戰於伊水。北宮純敗走，王彌引兵遂至洛陽。懷帝大驚，急聚文武商議。群臣皆曰：「宜命司徒親督諸軍，可退彌兵。」於是懷帝以王衍為都督，督諸軍出戰。時王衍即出殿，點集三軍。未及出城，王彌之兵攻城，放火燒建春門。北宮純自伊水一敗，乃募勇士五百人，繼後突殺王彌後陣。城中王衍望見彌後軍自亂，亦引軍使左衛將軍王秉為前鋒，殺出城來。兩下夾攻，彌兵大敗，望風遠竄。王秉以軍追至七里澗，又殺了一陣。彌兵無心戀戰，大敗而走奔平陽，不敢歸國。時北宮純亦引兵還洛陽。漢王淵聞彌敗，羞不敢歸。侍中效迎，且曰：「勝敗乃兵家常事，卿有何恥，孤親行將軍之館，拂席洗爵敬待，將軍如何逗留？」於是王彌入見，甚慚愧。漢王淵乃拜彌為司隸校尉。

　　卻說王衍得張軌遣督護北宮純以兵來解洛陽之圍，方殺敗王彌，乃入奏朝廷，懷帝遣使持詔去西涼，封張軌為西平郡公，軌辭不受。時州郡之使無有至者，軌獨貢獻不絕，因是朝廷賞之。

　　七月，漢王淵與群僚商議遷都於蒲子城中。平陽漁人在汾水打魚，拾得玉璽一顆，獻與漢王劉淵。淵大悅，重賞漁人，以為祥瑞。乃集百官即皇帝大位，國號大漢，改元永鳳元年。

　　以其子劉聰為大將軍，總領諸軍，以族子劉曜為龍驤大將軍，故北兵威振單于。遣石勒與劉靈寇魏、汲、頓丘三郡。石勒、劉靈率眾來寇三郡，百姓望風降附者五十餘壘，勒皆假壘主將軍都尉印綬，檢其強壯五萬為軍士，其老弱者安堵如故。

　　卻說蜀成尚書令楊褒卒，成主李雄深痛惜之。楊褒好直言，成主雄初得蜀，用度不足，諸將有以金銀得官者。褒諫曰：「陛下設官爵，當網羅天下豪傑，何有以官賣金耶？」雄謝之，由此天下知名耳。

　　永嘉己巳三年正月朔，熒惑犯紫微，漢太史令宣於修之以禳變，言於漢王淵曰：「今歲元口熒惑犯紫微，應不出二年，必克洛陽。今蒲子崎嶇，難以久安，平陽氣象方昌，請陛下徙而都之。」淵即從其請，領百官遷都平陽城。
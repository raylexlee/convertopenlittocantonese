
			　　卻說西蜀譙縱佔據益州，屢為邊患。劉裕既平江陵，意欲討之。因問諸將曰：「吾欲征討西蜀譙縱，誰可為將，代吾伐之？」時王鎮惡上言曰：「臣舉一人，可以討之。」裕曰：「誰人可為大將？」鎮惡曰：「有一人姓朱名齡石，字伯兒，浦縣人也。少好學，不事行檢，曾與明公舉義同討桓玄，而克京城，以功見封為西陽太守。此人有武乾之才，謀略之策，若欲伐蜀，以此人為將，可擒譙縱矣。」

　　裕從之，召齡石入內問曰：「吾先伐蜀，以劉敬宣屢出無功，今王鎮惡舉卿有文武之才，吾欲用卿為元帥，去討譙縱，卿敢當此職乎？」齡石曰：「重蒙拔擢，幸至西守，常思報效莫及，今有西役，何敢辭命？願受明公神策去征！」裕曰：「劉敬宣往年出黃虎，無功而退。賊人聞卿兵至，以為卿應從外水往，而料卿當出其不意，猶從內水來也，必然重兵守涪城，以備內道。若向黃虎，正墮其計。今卿率領眾將，宜從外水取成都，疑兵出內水，此制敵之奇也。此計莫可漏泄，一泄恐有內備。」裕因書計封筒，盛以錦囊內，付與齡石收之。謂曰：「卿若至白帝城，可開視之，依計而行。」言訖，裕以猛將十員，兵十五萬，授與齡石。齡石率眾即行去訖。

　　檀道濟等言於裕曰：「齡石資名尚輕，非為譙縱之敵，益州定不能克，何不別選良將去也？」劉裕曰：「昔吳陸遜，今晉謝玄，俱未嘗經過戰事，而能破敵百萬之眾，何況齡石，屢執戰功耶！」因是裕勿聽，眾不敢言。

　　卻說朱齡石領水軍舟艦起行，來至白帝城，乃開劉裕所授錦囊，取出封函，拆而視之，見計畢，傳令眾軍，悉從外水取成都。又喚臧熹、朱牧曰：「汝二人以一軍取廣漢。」二人領兵二萬去訖。又喚弟超石曰：「你以羸弱五千，乘高艦五十隻，以作疑兵，由內水去攻黃虎。」超石亦領舟艦去訖。齡石自率大軍，望外水進攻成都。
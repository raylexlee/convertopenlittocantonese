
			　　卻說姚萇與伊詳率大隊人馬來到新平，吳忠將苻堅擒至，解見姚萇。姚萇謂苻堅曰：「陛下平素英雄，今日如何被人所執？可將傳國玉璽授我，免汝今日之死。」秦王苻堅瞋目叱萇曰：「傳國玉璽已送還晉矣，不可得也！你若殺吾，願求快刀。」姚萇又曰：「今陛下何不效為堯舜，禪位於我，我必以善待陛下，不亦善乎？」秦王苻堅曰：「吾無仁讓，汝無德受，聖賢之事，奈何擬之耶？吾求先死，汝休得饒舌！」姚萇見苻堅不屈，使人將秦王苻堅於新平佛寺縊殺之。堅時年四十八歲，在位二十七年。中山公苻詵及張夫人並自殺死。

　　伊詳、吳忠二人，因勸姚萇上尊號，姚萇始自立為後秦王，改元白雀二年。萇以伊詳為丞相，以吳忠為大將軍，屯於新平。

　　卻說晉會稽王道子專權，讒諛孝武帝，疏放舊臣。太保謝安恐為所讒，思以遠害之計。次日，乃入朝奏於武帝曰：「廣陵饑困，不時作亂，臣請出兵鎮撫之。」孝武帝曰：「卿乃國之元老，朕欲委以朝政，不可遠離，朕使別將去守之。」安曰：「會稽王道子有公輔之量，必能安撫社稷，何用臣為？」因此孝武帝不得已，與兵二萬，與謝安出鎮廣陵。

　　卻說謝安出鎮廣陵，造築新城，領家屬盡來居之。又築埭於城北。偶及疾篤，喚子孫謝琰、謝琨至臥所，謂曰：「昔桓溫在時，吾嘗懼不全，忽夢乘桓溫之車，行十六里，見一白雞而回。吾想乘溫輿者，代其位也，行十六里止者，今經十六年也。白雞主酉，今年太歲在酉，吾疾不必起也。汝等盡忠王室，勿懷異心，負吾所志！」言訖而薨。

　　於是謝琰等合室舉哀，收殮埋葬，使人入報於朝廷。孝武帝聞知謝安已薨，乃下詔諡曰：「文靖公」。先是築新城，又築埭於城北，後人追思之，取名為「召伯埭」卻說孝武帝見太保安薨，乃以會稽王司馬道子錄尚書事。

　　孝武帝朝夕與道子蒱酒食肉，不理朝政，百姓無不怨之。

　　卻說長樂公苻丕守鄴，被後燕慕容垂所攻走出，西赴長安，入至晉陽。使報至長安不守，秦王苻堅已死，苻丕號啕大哭而為發喪。徐成等上言曰：「既秦王崩世，殿下宜即大位，以安眾心，收集散亡之卒，而舉中興。」丕從之，乃即皇帝大位，都於晉陽，以徐成為大都督，命其招集諸兵。
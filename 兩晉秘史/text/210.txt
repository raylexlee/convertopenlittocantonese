
			　　昔趙王遵之發李城也，謂石閔曰：「汝努力，事成獲大位，以汝為太子。」既定，而立衍為太子，閔猶未免為恨。而閔素驍勇，屢立戰功，既總內外兵權，乃撫循殿中將士。中書令孟准勸遵誅之，先除後患。遵見閔權重，眼前無與計者，密召義陽王石鑒等入宮，與鄭太后前同商議誅閔。太后曰：「不可！

　　石閔屢有大功，國之所賴；更兼未有過惡，若誅之，晉、燕必來乾境。「遵猶豫，令鑒且退，容再計議。

　　石閔聞遵召鑒入宮，乃自詣宮外等候。鑒果出，閔問：「主上與君議何事？」鑒不敢瞞，以實告閔。閔大怒曰：「吾以德立汝，汝以怨報我！」即歸第，使人召李農至，謂曰：「今主上無道，欲殺我與卿，吾欲廢立，請卿議之！」農曰：「明公何得其語耶？」閔曰：「今日主上召義陽王入宮，議欲誅我及卿，義陽王告我。」農曰：「經目之事，猶恐末真；背後之言，豈足深信？明公息怒，容某試問之。」閔曰：「其事是實，不必去問。」農欲出，閔劫之，不與出第。於是李農只得與閔同謀，使將軍蘇彥、周成率甲士五千人，先入宮執趙王石遵及太子衍弒之。後李農與石閔率百官入殿，推義陽王石鑒即位。

　　鑒既登大位，以石閔為大將軍，李農為大司馬，並錄尚書事。

　　時遵在位一百八十日，俄而被害。

　　卻說流民相率西歸，路由枋頭經過，聞蒲洪為趙王所廢，其流民入，推蒲洪為王。洪納之，於是洪威名大振，眾至十數萬。趙王鑒聞知，懼其逼鄴，與百官朝議以計之。於是，乃遣使以洪為雍州牧，令其往鎮。洪得鑒命，會官屬議，當主簿程樸謂曰：「使君權且與趙連和，分境而治，然後圖之。」洪怒曰：「吾不堪為天子耶？」引樸斬之，不受趙命。
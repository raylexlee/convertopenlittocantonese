
			　　卻說後趙王石勒愛子石斌，暴病身死，勒悲泣不息，連日不出宮門。大臣程遐等入內，見其泣涕，因問曰：「大王何故發悲？」勒曰：「昨日不幸，愛子石斌暴病而死，因此傷慟，將欲葬之。」遐等曰：「近聞有一異人，姓帛氏，名佛圖澄，乃天竺人也。少學道，能通玄術，在洛陽自言百有餘歲，常服氣自養，能積日不食，善誦神咒，能役使鬼神。圖澄腹上有一孔，大如酒杯，常以絮塞之，夜每讀書，拔去孔中之絮，則孔中出光，能燭一室如晝。又常於朔望之時，平旦致流水於腹側，從腹孔中引出五臟六腑，洗之訖，還納腹中。人人皆說：」此人能起死回生『。既殿下病死，何不使人召來救之，或可活也？「勒曰：」此人現在何處？「答曰：」現在城外雲遊。「勒即使人召至。

　　既至，問曰：「卿乃當世神仙，必有奇術，有何妙法，請試一觀。」佛圖澄曰：「貧僧無法，聊作一戲耳。」言訖，取出缽盂一具，盛水一盞，焚香誦咒。須臾，缽盂內生出青蓮花一朵，光色耀目。勒信之曰：「卿乃活佛耳！昨日愛子石斌暴病身死，將殯葬之。孤聞虢太子死，扁鵲能生之；今此子亡，大和尚能救之乎？」圖澄曰：「大王勿憂，能令即生，可抬屍來。」勒即令人將石斌屍抬至，圖澄取楊柳枝，沾水灑而咒之，執斌手喝曰：「可起矣！」傾之，隨手自蘇。因此勒深敬重佛圖澄，使石斌及宮中諸子拜謝圖澄。又命有司起造寺院，與圖澄居之；又以諸子在圖澄寺中養之。凡有機事，必謀於澄而後行之。石勒既得圖澄救活石斌，心中甚喜，次日出狩於近郊。主簿程瑯諫曰：「目今禾苗滿田，農夫甚艱，今大王出狩，人馬紛紜，踐踏田畝，百姓何堪，況此山谷崖嶺峻峨，恐不吉。」
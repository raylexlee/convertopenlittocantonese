
			　　二月，魏王冉閔親率大軍二萬，圍趙王石祗於襄國。趙王祗大驚，調兵固守城池。閔驅士卒，攻百餘日不下，祗危急，乃去帝號稱王，遣太尉張舉乞師於燕，許送傳國璽於雋。張舉去訖，又遣將軍張春求救於姚弋仲。春奉命，見弋仲，稱趙王求之事，弋仲從之，遣子姚襄領兵一萬五千，去救襄國。臨行，弋仲戒曰：「冉閔寡仁背義，屠滅石氏，我受人厚遇，當為復仇，病不能自行，故命汝去。汝才十倍於閔，若不能成擒，必不復見我也。」襄拜領其言，即領兵前去。

　　卻說張舉至薊城，次日入見燕王雋，稱石祗說乞師退魏兵，及許送傳國玉璽之事。雋大喜，即使悅綰將兵一萬，去救襄國。

　　魏王聞知大驚，亦使中郎將常煒至燕見雋，議抽兵勿救於趙，亦許送璽。雋乃使封裕詰璽所在，裕問煒曰：「前日趙使張舉來說，玉璽在襄國；今子至，又道玉璽在汝鄴，子言詐乎！」煒曰：「璽實在鄴，公能奏過燕王，抽兵回國，吾欲即將送至。」燕王雋曰：「張舉言在襄國，何也？」煒曰：「彼求救妄誕之辭也，大王豈可信之也！」雋乃又使裕私誘煒，煒辭不變，左右文武請殺之。雋曰：「彼不憚殺身以救其主，忠臣也。」使人引出，就館安下。又使其鄉人往勞之，且曰：「君何以不實言璽之所在？燕王怒，欲處君於遼、羯之地，奈何！」

　　煒曰：「吾結髮以來，尚不欺布衣，況大王乎？曲意苟合，性所不能，直情盡言，雖役東海，不敢避也！」遂向壁不復言。

　　雋聞其言，乃囚之於龍城，後既知張舉之妄，乃殺舉而釋常煒之囚。三月，姚襄及趙汝陰王石琨，各引兵來救襄國，二處之兵，長驅而進。

　　魏王冉閔聞知有救兵至，大驚，即忙遣將軍胡睦引兵一萬至長蘆拒姚襄，孫威引兵一萬出黃丘拒石琨。胡睦至長蘆，被姚襄用火攻殺敗而回；孫威至黃丘，被石琨用伏兵計殺敗而還。

　　魏王閔見二將敗還，大怒喝退，欲自出擊之。衛將軍王泰諫曰：「今襄國未下，外救兵雲集，若我出戰，必腹背受敵，此危道也。不若固壘以挫其鋒，徐觀其釁而擊之可也。」言未畢，忽道士法饒進曰：「太白入昴，當殺胡王。大王若出，百戰百克，不可失也！」閔信其說，攘袂大言曰：「吾戰決矣，敢阻吾者斬！」言訖，乃悉眾出戰。

　　時襄、琨合兵來攻，次日，兩下交兵大戰，未見勝負。忽燕悅綰適以燕兵至，聞二處交兵，乃驅士卒於魏陣後，隔數里，疏布騎卒，曳柴揚塵，以恐魏兵。魏兵望之，疑有伏兵，懼欲退兵。襄、琨揮軍追戰，悅綰以軍攔擊，趙王石祗見救兵到，亦引兵出城後衝之。因是魏兵大敗，閔與十餘騎出垓心，走還鄴城，魏之將士，死者十餘萬人。

　　 趙王得三處救兵至，得解其危，即備牛酒勞軍及重賞二將而去。留汝陰王石琨同保襄國。卻說姚襄還，人見其父弋仲，弋仲問獲得冉閔否？襄告閔走回鄴城。弋仲怒，責其不擒冉閔，喝左右將襄杖一百，襄被責，忍痛而退。

　　卻說閔之為趙相也，所徙者以雍、荊之民，及氐羌蠻數百萬口，以趙法禁不行，各還本土，道路交錯，互相殺掠，其能達者十有二三。中原大亂，因以饑疫，人人相食，無復耕者。

　　趙王祗聞之，遣其將劉顯率兵四萬人攻鄴。兵未至鄴，魏王閔已使人探知，乃集諸將，率眾出屯城外。預先伏步卒五千人於谷中，以待顯至。劉顯自恃志意，不以閔為懼，驅士卒直抵城外，只隔十里之程。閔見其兵，謂眾曰：「今劉顯遠來，必待食。以我逸之眾，而攻彼勞之兵，可獲劉顯，料必無難。」諸將踴躍稱善，遂揚聲播鼓，躍武驅兵出戰。顯果無備，被閔一擊，大敗而退五里。伏兵大起，被閔擊，斬首三萬餘級。顯走還，又被谷中埋伏之兵出殺回拒，恐不能走，心中大懼。乃密遣心腹人去清降閔，不允。顯使人去求殺趙王祗，以自救。閔始從之，乃引兵還鄴。遣人抽回伏兵與歸。顯方得脫，引殘兵回趙去訖。

　　卻說秦王健分遣使者，問民疾苦。搜羅雋異，寬輕重之稅，施離宮之禁，罷無用之器，去侈靡之服，凡趙之重刑，不便民之政皆除之。

　　四月，杜洪遣使召梁州刺史司馬勛起兵擊秦，使人直抵梁州告勛，勛大悅，即率步騎兵三萬赴之。秦王健已知，乃遣梁安領軍五萬，御之於五丈原。兩軍交戰，勛不能勝。相持十數日，勛屢敗，乃退歸南鄭。秦王健恨長史賈玄碩始者不上尊號，銜之。至此，計使人告玄碩與勛通謀，收而殺之。
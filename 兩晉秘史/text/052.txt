
			　　時東海王越遣人檄召四方之兵，北至安陽，眾至十餘萬人。

　　軍未至，司馬穎聞知甚憂，急會群僚問計。東安王司馬繇曰：「天子親征，宜釋甲縞素，出迎請罪。」穎不從，乃使石超率兵五萬出城拒戰。陳肜弟陳昭在穎部下，聞帝親征，其兄為將，乃私自逃回，歸降東海王越。因問鄴中虛實，言鄴中軍聞聖上親征，俱各離散。由是東海王越不甚設備，以為穎可必擒。大軍至湯陰縣，忽然石超五萬兵掩至，越等措手不及，急令點軍，超兵已馳突入中軍，矢石如雨，眾軍潰散，越亦逃竄，越軍大敗。惠帝頰中三矢，百官侍御皆散，惟稽紹朝服登輦，以身衛帝。軍人引紹欲殺，帝曰：「此忠臣也，卿等勿殺。」眾兵對曰：「奉太弟令，惟不犯陛下一人耳，餘者不留！」遂殺之。

　　紹血濺帝衣服，帝亦墜於草中。眾亂爭扶，亡失六顆玉璽，急詔跟尋，無存。於是，石超奉帝車駕幸其營。帝饑餓甚，求食於下。超進米，左右進秋桃。
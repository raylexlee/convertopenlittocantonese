
			　　三年，卻說赫連勃勃魁岸，美風儀，性辨慧。秦王興見而奇之，與論大事，寵遇逾於勛舊。興弟邕曰：「勃勃不可近，近則噬人也。」興曰：「勃勃有濟世之才，吾方與之平天下，奈何逆忌之？」言訖，乃以為將軍，使助沒弈乾鎮高平，伺魏間隙。邕固爭曰：「勃勃乃貪猾不仁，輕為去就，恐終為邊患！」興乃止。久之，竟配以雜虜二萬餘落，使鎮朔方。會魏王珪歸所虜秦將於秦，興歸賀狄乾以報之。勃勃大怒，遂謀叛秦。

　　柔然獻馬於秦，勃勃掠取之，襲殺沒弈乾而並其眾，自為夏後氏之苗裔，稱大夏天王，置百官。

　　卻說勃勃本姓劉，衛辰之子，改姓赫連，是匈奴右賢王去卑之後，劉元海之族也。被魏所滅，降秦而叛，自為天王也。

　　時夏王勃勃共破三部，降其眾以萬數。進攻秦之三城以北諸戍，斬秦將楊丞、姚石生等。諸將皆曰：「陛下欲經營關中，宜先固其根本，使人心有所憑係。高平險固饒沃，可以定都。」

　　勃勃曰：「吾大業草創，姚興亦一時之雄，未可圖也。今專固一城，彼必並力於我，亡可立待。不如以驍騎風馳，出其不意。

　　救前則擊後，救後則擊前，使彼疲於奔命，我則游食自若，不及十年，嶺北河東，盡為我有。待興既死，嗣子闇弱，徐取長安，在吾計中矣。「於是侵掠嶺北諸城。秦王興乃歎曰：」吾不用黃藐之言，以至於此！「而勃勃求婚於南涼，傉檀不許。

　　勃勃大怒，率騎三萬，擊破傉檀。傉檀敗走，文臣武將，死者十有六七。勃勃使人搬積其屍而封之，號曰「髑髏台」，雲是辱傉檀也。

　　卻說南燕王超母妻猶在秦，遣封愷使於秦，求母與妻還之。
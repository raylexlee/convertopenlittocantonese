
			　　卻說南陽王司馬模聞漢遣劉曜來寇長安，急使牙門將趙梁以二萬人出戍長板，以防漢兵。梁見漢軍甚盛，不敢交鋒，乃以眾降於曜。曜即使梁為前鋒，來攻長安。司馬模聞趙梁降曜，乃自以兵三萬出拒潼關，與趙梁交戰。模大敗，走回長安。於是劉曜、劉粲與趙梁合兵長驅下邽城。

　　時涼州將軍北宮純見模敗歸，亦引涼兵降劉曜。曜以為將，共攻長安。時長安倉庫虛空，士卒離散，司馬模恐不能守，乃詣劉曜營投降，被粲所殺。時關西饑懂，白骨蔽野，士民存者百無一二。劉曜等克長安，使人報知漢王。聰大悅，使使以曜為雍州牧，封中山王，命其守長安。
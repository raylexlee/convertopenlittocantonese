
			　　初，張軌及實、茂保捷河右軍旅之事，無歲無之。及駿嗣位，境內漸平。駿勤修廢政，總御文武，咸得其用，民富兵強，遠近稱為賢君。駿遣將伐龜茲、都善，於是西域諸國，皆詣姑臧朝貢。而駿有意兼秦雍之心，乃使人特入建康上疏曰：「勒、雄既死，虎、期繼逆，元老消落，後生不知慕戀之心，日遠日忘。乞敕司空鑒征西，亮等泛舟江沔，首尾齊舉，則大業得以大興矣。」

　　丙申二年，成帝與群臣議而未行，由然寢矣。

　　卻說慕容皝欲討其弟慕容仁，與百官議之。當司馬高翔曰：「仁叛棄君親，神人共怒，前北海未嘗冰，自仁叛以來，冰凍二年矣。天其或者欲使吾乘冰以襲之也！大王宜速應天意也！」皝曰：「卿言正合孤意！」於是皝從之，將兵五萬，從昌黎東踐冰而進。凡三百餘里，至歷林口，舍輜重，輕兵赴平郭，去郭七里屯下。侯期見皝兵至，乃馳入城以報仁。仁忙整兵出戰，被皝令大將高翔伏兵於路，詐敗獲之。皝驅兵入城，先收仁黨斬之，後賜藥與仁自裁。仁因怒飲藥而死，皝始分兵戍守，自勒兵回國。

　　二月，晉成帝立皇后杜氏，帝自臨軒，遣使備「六禮」迎之。群臣賀畢，帝宴之。

			　　元帝因王敦作逆，憂憤成病，將篤，乃召司空王導入內，受遺詔輔政。王導入內，囑曰：「朕自瑯玡王得遇卿至此，不幸病篤，諒已難逃天命。朕聞神堯以一旅取天下，吾以天下不能討五胡，而雪三帝之恥，朕所恨在此，愧見先帝於九泉之下耳。」言訖而昏，徐徐又醒，謂王導曰：「太子篤厚恭謹，可任大事，汝等宜輔佐之，各盡忠義之心，以圖滅胡之計，勿少忘焉。」言訖而崩。帝年四十七歲，在位十六年而崩。

　　帝性簡儉衝素，容納直言。初鎮江東，頗以酒廢事，王導深以為言，帝命酌，引觴覆之，於是遂絕不飲。有司嘗奏太極殿廣室，宜施絳帳，帝曰：「漢文集上書皂囊為幔」遂令冬施青布，夏施青練帷帳。將拜貴人，有司請市雀釵，帝以煩費不許；所幸鄭夫人，衣無文采耳。始先秦時有望氣者云：五百年後，金陵有王者氣。故始皇東遊以厭之，改其地曰秣陵，塹其山以絕其勢。及孫權之稱號，自謂當之。孫盛以為始皇逮於孫氏，四百三十七載，考其替數，猶為未及。元帝之渡江也，乃五百二十六年，真人正應在於此矣。天意人事，又符中興之兆。太安之際，童謠：「五馬浮渡江，一馬化為龍」，識者以為吳越當興王者，是歲元帝與四王司馬氏共渡江，帝竟登大位焉。

　　初，《玄石圖》有「牛繼馬後」之說，故宣帝深忌牛氏，遂以二榼共一口以貯酒。帝先食佳者，而以毒酒鴆其將牛金，而恭王妃夏侯氏，竟通小吏牛氏而生元帝，亦有符雲矣。

　　元帝既崩，司空王導與百官舉哀發喪，葬於建平。喪事畢，乃扶太子司馬紹登基於太極殿，百官山呼萬歲。禮畢，分列兩班。改年號為太寧，百官上尊號肅宗明皇帝。群臣皆上賀，帝命光祿寺排宴。宴畢群臣，加封王導為郡公，進位太保，劍佩上殿，入朝不趨，贊拜不辭。導受職謝恩，盡忠王室，竭力輔政。太子即位，尊所生母荀氏為建安君。

			　　甲寅十年五月，秦廣平公姚弼有寵於秦王興，言無不從，然左右掌機要者，皆其黨也。僕射梁喜等言於興曰：「父子之際，人所難言，然君臣之義，不薄於父子，故臣等不敢默然。

　　廣平公弼潛有奪嫡之志，陛下寵之過也，無賴之徒，輻輳附之。

　　道路皆言陛下將有廢立之意，信有之乎？「興曰：」豈有此耶？「喜曰：」苟無之，則陛下愛弼者，適所以禍之！願遷其左右，損其威權，非特安弼，乃所以安宗社也！「秦王興不應。

　　會興有疾，弼乃潛聚眾將作亂。將軍劉羌哭泣以告興，梁喜等又復請誅弼，不得已，乃免弼尚書令還第。姚宜入朝，流涕上疏，請斥散凶徒以絕禍端，興皆不聽。

　　卻說唾契汗乙弗等謀反南涼，南涼王傉檀欲討之，孟愷諫曰：「今年饑饉，未可輕動，慰撫雜部，足食繕兵，待時而動。」傉檀不從，謂太子曰：「蒙遜不能猝來，熾磐兵少易御，汝謹守樂都，吾不過一月即還矣。」乃率騎七千襲乙弗，大破之。

　　未及還，西秦王熾磐聞之，率步騎二萬襲樂都。虎台憑城拒守，熾磐以兵四面攻之，一夕而城自崩潰。熾磐入樂都，執徙虎台及其文武百姓一萬餘戶於枹罕。

　　傉檀兄子樊尼馳走以告傉檀，傉檀將士聞亂各皆逃散，惟樊尼不去。傉檀曰：「四海之廣，無所棲身，與其聚而同死，不若分而獲全！汝，吾長兄之子也，宗部之所寄，蒙遜方招懷士民，存亡繼絕，汝其從之，必納為孝矣！吾所適不容，寧見妻子而死。」於是樊尼遂歸降於熾磐。只有難陰利鹿從之，傉檀謂曰：「吾之親屬皆散，卿何獨留？」利鹿對曰：「臣有老母在家，非不思歸，然委質為臣，忠孝之道，難以兩全。臣不才，不能為陛下泣血而求救於鄰國，敢離左右乎？」於是君臣對泣。時傉檀諸城皆降於熾磐，獨尉賢政屯浩文明亹固守不下。

　　熾磐使人謂之曰：「樂都已潰，卿之妻子皆在吾所，獨守一城，將何為也？」賢政等答曰：「吾受涼王厚恩，為國藩屏，雖知樂都已陷，妻子成擒，不知主上存亡，不敢歸命。妻子小事，焉能動心？若貪一時之利，而忘委付之重者，大王亦安用之？」

　　於是熾磐乃遣虎台，以手書諭之賢政，賢政乃謂虎台曰：「汝為儲嗣，不能盡節，面縛於人，棄父忘君，墮萬世之業，賢臣義士，豈效汝乎？」傉檀至左南，無處棲身，乃降於熾磐。熾磐聞傉檀至，遣使郊迎，待以上賓之禮，以為丞相。歲餘鴆之，並殺虎台，復稱秦王，置百官。南涼自烏孤至傉檀，共三世，凡十九年，至此而終。

　　八月，魏王嗣遣謁者於什門使於燕，誡其勿辱君命。什門去至和龍，不肯入見，曰：「大魏皇帝有詔，須馮王出受，然後敢入。」燕王馮跋不出，使人牽其手，逼令其入，什門入不拜，跋使人按其項，什門曰：「馮君若拜受詔，則吾自以賓主之禮相見，何苦見逼耶？」馮跋大怒，幽執什門，欲其降之，什門終不屈之。衣冠敝壞略盡，蟣蝨被體，馮跋遺之衣冠，什門不受。

　　九月，晉荊、雍都督司馬休之頗得江漢民心。子譙王文思在建康，性兇暴，好通輕俠，劉裕惡之。有司奏文思擅殺國吏，詔誅其黨而宥文思。司馬休之聞之，使人上疏謝罪，請解所任。
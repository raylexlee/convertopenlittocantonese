
			　　秋八月，卻說趙王倫以淮南王司馬允為驃騎將軍，領中護軍。司馬允性沉毅，宿衛瓘將士皆畏服之。知趙王倫、孫秀有異志，欲謀討之。倫、秀密知其議，即轉司馬允為太尉，外示優崇其爵，內實奪其兵權。淮南王司馬允乃大怒，遂率國兵數百人直出，大呼曰：「趙王與孫秀謀反，我討之，肯從者左袒！」於是從者甚眾，司馬允以其兵遂圍相府，趙王倫亦引兵數千人出，與淮南王允戰。兩軍相交，戰不五合，趙王倫敗死者數百人。倫走入府內，緊閉不出，允乃結陣於承華門前。

　　中書令陳淮欲應允，言於帝曰：「今日淮南王司馬允與司馬倫為爭權，各以兵相戰，望陛下委臣領禁兵，前去解和，不然必有一傷，而亂及中朝矣。」惠帝曰：「卿不可去，朕使別將去。」於是帝遣殿前將軍伏胤以三百兵，持白幡前去解鬥。
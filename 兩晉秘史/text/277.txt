
			　　戊子十三年正月，卻說涼州刺史呂光，聞秦王苻堅為姚萇所害，及聞金華縣縣令申報，麒麟出於其邑，百獸從之。光以為祥瑞，大赦境內，乃自即三河王位，國號麟嘉。

　　呂光既即王位，命張掖督郵傅曜考核屬縣，巡察清污。時丘池令尹興貪贓酷刑，聞呂光使傅曜考核諸縣，來至丘池。尹興恐其察報與光，見罪不便，乃接入南亭安下。至夜使腹心人刺殺之，以其屍投空井中。傅曜冤魂不散，每夜來托夢於三河王呂光曰：「臣乃張掖小吏，蒙遣按核諸縣，而丘池令尹興贓狀狼藉，懼臣察出報大王，殺臣投於南亭空井中，衣服屍骸，現在井中。」呂光驚覺，而猶見傅曜，久之乃滅。次日使人去南亭空井中，尋覓屍首，果在井中，使人即搬傅曜屍首回報呂光。光大怒，又使人召丘池令尹興，縛至殺之。因是官吏奉職，不敢酷刑。

　　初，光之定涼州也，杜進功居多，貴寵用事，群僚莫及。

　　時光甥石聰自關中來，呂光問之曰：「中州人言我為政如何？」

　　聰曰：「但聞有杜進者，不聞有呂光。」光由是忌進，使人密殺之。他日與群僚語及政事，參軍段業曰：「主公用法太峻。」
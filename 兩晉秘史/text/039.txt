
			　　辛酉永寧元年，卻說趙王司馬倫召侍中孫秀入，謂曰：「吾欲廢帝自立，如何？」孫秀曰：「今朝廷至弱，權在殿下，不就此時行事，遲則有變矣。來日殿下可於府堂聚會百官，商議其事。若有不從者，立斬之。則昔指鹿之事，正在今日。」

　　司馬倫大喜，便教大排宴會於府堂。

　　次日，請百官飲宴。是旦，飛騎往來於城中，遍請公卿。

　　公卿皆懼倫、秀之勢，誰敢不到？司馬倫見百官到了，令各入席，自徐徐帶劍亦入席。各講禮訖，令從人執盞勸酒。待酒行數巡，司馬倫自舉杯勸諸大臣飲酒，令停酒止樂。倫曰：「今有大事，眾官聽察。」於是眾皆肅聽。倫曰：「天子為萬乘之主，以治天下。今帝戇騃而無威儀，不可以奉宗廟社稷。況先帝有密詔，言惠帝昏愚，未可為君。吾欲以帝為太上皇，吾自權監國，候有德者立之，此事若何？」當百官立於筵前，曰：「殿下所見差矣。昔商朝太甲不明，伊尹放之於桐宮。漢昌邑王登位方二十七日，造罪三千餘條，霍光告太廟而廢之。今上雖懦弱，並無罪過，莫非不可！」司馬倫大怒曰：「天下乃吾家之天下，汝等何得逆吾？若順者生，如忤必誅！」群臣莫敢再言，於是百官自出還第。

　　次早，趙王司馬倫使孫秀領兵列於朝門外，自仗劍帶甲士數百人，直入殿上，群臣皆懼。司馬倫請帝升殿，大會文武，如有不到者斬。是日，大臣皆列班次，司馬倫掣劍在手，曰：「帝昏庸，不堪掌理天下，今告太廟，以惠帝為太上皇，令其徙居金墉。今有郊天策詔，群臣靜聽。」言訖，令孫秀讀其詔曰：昔武帝不幸崩逝，孝惠皇帝嗣位，承紹海內，仰望太平。

　　而惠帝昏庸，政出後宮。弒皇太后，不孝於母；殺皇太子，不慈於親。凶德彰露，昏矇弱暗似此，豈堪繼承大統！今公卿大臣孫秀等請告主廟，以惠帝為太上皇，限即日遷徙，不許遲延。

　　趙王司馬倫素有仁德之風，成周之懿，朝野仰識，天下共知，宜登大位，以任社稷。是斯詔示群眾，和宜應天順人，以慰生靈之望。知悉。

　　孫秀讀詔訖，命左右扶惠帝下龍牀，解其璽綬，令其北面而立。惠帝號哭，群臣亦悲。孫秀自扶趙王司馬倫登位，群臣拜舞，皆呼萬歲。君臣禮畢，趙王倫謂惠帝曰：「廢一帝，立一帝，古來有之。汝雖不德，朕念至親，不忍加害於卿，汝速徙金墉，非宜呼不許入朝。」諭訖，命介士至，取車仗護送惠帝並宮妃人等於金墉城居住，改金墉為永昌宮，月給糧米並供膳。
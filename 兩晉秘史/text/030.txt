
			　　史說王衍，字夷甫，乃司徒王戎之從弟也。少有盛才，美貌，明悟若神，常自比子貢，聲名藉甚，傾動當世。妙善玄言，惟談老莊為事。每執玉柄麈尾，與手同色，義理有所不安，隨即改更，故世人號為口中雌黃。朝野翕然，謂之一世龍門矣。

　　後進之士，莫不景仰。

　　樂廣，字彥輔，南陽人也。幼孤貧，僑居山陽，寒素為業，人無知者。尤善談論，每以約言析理，厭人之心，而其所不知默如也。凡論人，必先稱其所長，則所短不言自見。初，衛瓘見廣而奇之曰：「自昔諸賢既沒，常恐微言將絕，而今乃復聞斯言於君矣。」因命諸子造焉，曰：「此人如水鏡，見之瑩然，若披雲霧而見其天也。」時王衍自言與人語甚簡，至及見廣，便覺己之煩。為識者所歎羨如此。廣善言而不長於筆。廣為任滿，欲為表讓尹，不能寫，請潘岳為之。岳曰：「當得君意，方可作書。」廣乃作二百句語，述己之志，岳因取次便成名筆，時人咸云：「若廣不假岳之筆，岳不取廣之旨，無以成斯美也。」先赴任，有親客造，去久不復來，歲餘方至，問其故，客答曰：「前歲在貴座蒙賜酒，方欲飲，見杯中有蛇，意甚惡之，既飲而成斯疾，因此久失奉訓耳。」於時河南廳事壁上，有角漆畫作蛇。廣意杯中蛇即角影也，復置酒於前處。待客，因而又問杯中復有所見否？客答曰：「杯中所見蛇復如初。」樂廣乃告曰：「其蛇非真，乃角影也。」因指與客，豁然意解，沉痾頓愈。其明辨如此。廣與王衍齊名，故天下人言風流者以王、樂為首焉。其時樂廣與王澄、阮咸、阮修、胡母輔之、謝鯤、王尼、畢卓皆以往誕放達。
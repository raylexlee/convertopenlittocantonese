
			　　卻說秦王苻生夜夢大魚食蒲，又聞長安謠言：「東海大魚化為龍，男皆為王女為公。」生疑謠應魚遵，將遵殺之，及夷其子孫十餘人。時生飲酒無晝夜，多所殺戮，自以眇目，諱言「殘、缺、偏、只、少、無、不具」之類，誤犯而死者，不可勝數。剝人面皮，使人歌舞以為樂。群臣保一日如度十年。時宗室及大臣、親戚忠良，殺害略盡，死者不可勝記。

　　史說東海王苻堅，字永固，乃苻洪季子苻雄之子也。其母苟氏嘗游漳水，祈子於西門豹祠，其夜夢於神交，因而有孕，十二月而生堅焉。生堅時，有神光自天燭其庭，堅背有赤紋隱起，成字曰：「草付臣又土。」及長，臂垂過膝，目有紫光，祖洪奇而愛之。史說堅幼年七歲，聰好敏施，舉措不失機。徐統謂之曰：「此兒有霸王之相。」又密謂之曰：「苻郎爾後當大貴。」堅曰：「誠如公言，不敢忘德！」八歲，請就家學。

　　洪曰：「汝夷狄異類，但知飲酒，今乃來學耶？」欣然許之。

　　初，健之入關也，夢天神遣使者，送來朱衣赤冠，命拜堅為龍驤將軍。健至翌日，就拜堅為龍驤將軍。堅博學多藝，有經濟大志，後封東海王，與薛贊、權翼善。於時苻生為長夜之飲，誅殺大臣，當贊、翼二人密說堅曰：「主上猜忌暴虐，中外離心，方今秉主秦祀者，非殿下而誰？願早為計！勿使他姓得之！」堅曰：「主上雖無道，君也，若殺之自取，則成天下萬代之罵名耳！」贊、翼曰：「殿下執小義，必後噬臍無及。」

　　堅猶豫，以問尚書呂婆樓曰：「主上無道，薛贊、權翼叫孤自取其業，其事若何？」婆樓曰：「此事可行。僕，刀環上人耳，不足以辦大事，僕裡舍有一賢士，北海人也，姓王名猛，其人有王佐之才，謀略不世之出，征西大將軍桓溫屢請不起，現隱華山。殿下宜請咨之。」堅曰：「吾備聘禮，卿可代我請之。」

　　呂婆樓欣然領諾。於是堅備金帛之禮，作書使尚書呂婆樓往華山聘王猛。呂婆樓即出上馬，帶從人來華山，到莊門外下馬扣門。問曰：「王先生在莊上否？」童子入去，不一時，王猛出迎入內，在草堂講禮訖，呈上禮物而言曰：「今東海王苻堅，久聞先生大名，無緣拜會，敬備薄禮，命予來聘，望乞就行。」猛曰：「山野狂夫，無甚奇才，何勞貴人親臨？若有下問，召僕趨至，甚為惶恐。」言訖，置酒相待，在莊上同宿一宵。

　　次日，王猛收拾琴書，與呂婆樓一同前來，入見東海王。

　　苻堅一見猛，遂握手相語，歡若平生，談論少項，勝如舊識。邀入後堂講禮，問寒暄畢，苻堅下拜曰：「秦室鄙冑，單于愚人，久聞先生大名，如雷灌耳，是以昨日使尚書呂婆樓敬造仙莊，已呈賤名文几，未審覽否？」王猛答禮曰：「北海田夫，疏慵成性，今蒙殿下見召，下情不勝感激！見大王有愛民憂國之心，但恨猛年幼才疏，不堪治政，有誤下問。」苻堅曰：「呂尚書之言，權參軍之語，豈虛謬哉？望先生不棄鄙賤，曲賜見教。」王猛曰：「呂尚書，世之高才，王猛乃一村夫耳，安可以談天下事？二公差舉，而大王舍美玉就頑石，此乃誤矣！」苻堅曰：「夫古聖賢，學成文武之業，當立身行道，揚名於後世，以顯父母，可謂孝矣；救民於水火之中，致君於堯舜之化，此謂忠矣，世人望先生久矣！堅愚魯，得賜教之，實為萬幸也！」王猛笑曰：「大王慨然，欲聞愚論，盡當剖露，願聞其志。」

　　苻堅乃屏去左右，起席而謝曰：「今主上無道，殺戮無辜，士民生怨，中外離心，孤不度德量力，欲伸大義於天下，誠恐不然。吾志在天下，而智術短淺，遂用猖獗至於今日，志猶未已。請計將安用？」王猛答曰：「主上失德，吏民各懷二心，可早圖之，免彼晉、燕來侵，若緩延之，久則生亂。」堅又曰：「吾欲統一六合，自趙末以來，豪傑並起，跨州連郡者，不可勝數。」猛曰：「桓溫比於姚襄，則名齊而眾寡。然溫能克襄，以強為弱，非為天時，亦人謀也。今溫已擁百萬之眾，挾天子以令諸侯，誠然不可與爭鋒。晉王已據有江東之地，已立數世，國險而民富，賢能為之用，此可與援而不可圖也。今鄴城千里，為慕容雋所據，此乃用武之地；而其雋先立長子，有才而死之，今立次子慕容暐為嗣。吾聞鄴城人談暐好游絲竹之樂，卻無略德之聲，慕容雋一死，彼必不能守，而期智能之士，思得明君。大王既帝室之冑，信義著於四方，攬召英雄，思賢若渴，若跨有關中，保其險阻，外結晉主，內修政理，天下有變，則命一上將，將鄴中之軍以向平域，大王舉長安之眾以出建康，百姓各簞食壺漿以迎大王；則北方之域，盡為大王有也。

　　誠如是，霸業可興，秦國大可成矣！「堅離坐扳手而謝之曰：」先生之言，金石之論，使堅撥雲霧而見青天也！恨見先生之晚矣！「又謂曰：」孤之遇卿，若劉玄德之遇孔明也。「

　　苻堅自此重猛，食則同幾，臥則同榻，終日議論天下大事。

　　其時王猛，年三十一而出仕也。

　　 當秦太史令康歡言於秦王生曰：「昨夜三月並出，孛星入太微，東升自去。自去月上旬，沉陰不雨，以至於今，將有下人謀上之禍！」生大怒曰：「汝以妖言惑朕。」令武士捕殺之。

　　乃入宮飲酒，夜醉，謂宮女曰：「苻法兄弟亦不可信，明日當除之。」

　　苻法，亦苻雄之子，苻堅之兄。是夜，苻法身體因倦，隱几而臥，夢見神人告之，說：「主生明日必殺汝也。」苻法驚寤心悸之，忽宮女來報知此信，法大驚，急出問梁平老，平老邀法見堅，謂堅曰：「今主上失德，上下嗷嗷，人懷二志，目今晉、燕伺隙而動，臣恐禍發之日，家國俱亡。聞宮女報說，見主上明日要殺皇兄苻法，今皇兄邀臣來見殿下，此殿下之家事也，宜早圖之，否則必遭其害。」堅謂苻法曰：「你先引親隨之人，各執利刃入宮，吾後便來。」於是苻法與梁平老等引壯士三百人，潛入雲龍門。苻堅亦率麾下兵三千人，鼓噪繼進。

　　時宿衛將士皆執兵器而立，見是苻堅，各舍杖歸堅，同法入宮。苻生猶昏寐未寤，被堅令甲士執出殺之。苻生死年二十三歲，在位二年，到此被堅弒之。

　　次日，王猛與呂婆樓等立東海王苻堅為秦皇帝。堅讓兄苻法，法不受曰：「汝嫡嗣，且賢，吾何敢當？」於是堅令去皇帝號而為「秦天王」，改元永興元年。遣人盡誅倖臣趙韻、董榮等三百餘人，以子苻羌為皇太子，兄苻法為丞相，弟苻融為陽平公，次子還為長樂公。王猛、薛贊為中書侍郎，權翼、呂婆樓為給事黃門侍郎，與猛、贊並掌機密，以梁平老為尚書郎，以李威為左僕射。

　　卻說堅母苟氏，思苻法為堅之長，德而且賢，又深得眾心，懼後為變，乃遣人召入宮內，以鴆殺之。少頃，堅入宮，見已殺法在地，急問左右，左右具以苟氏之言對之，堅涕泗滂沱，悲慟吐血。左右勸曰：「死者不可復生，何必哭之以傷貴體！」

　　堅拭淚而言曰：「吾兄賢明有德，何故殺之？」言訖，遂令收斂殯葬，諡曰「哀王」。又封其子陽為東海公。

　　秦王堅與文武出遊，自臨晉登龍門，顧指而謂群臣曰：「美哉，山河之固！婁敬有言，關中四塞之國，真不虛也！」權翼、薛贊對曰：「吳起有言，『在德不在險』。願陛下追踵唐虞，懷遠以德，山河之固，不足恃也！」堅大悅，乃領眾還長安。

　　十一月，秦王堅私行至尚書省，率問諸政之事。丞相程卓無以為對，以是見其文案不治，次日免左丞相程卓，以王猛代之為左丞相。於是王猛親寵愈密，朝政莫不由之。

　　戊午二年二月下旬，王猛趨朝出來，因遇特進樊世，乃氐之豪傑也。其先有大勛於苻氏，自負氣倨傲，乃辱猛曰：「吾輩與先帝共興事業，不預時權，君無汗馬之勞，何敢專營大任？是我為耕稼而君食之乎！」猛曰：「方當使君為宰夫，安直耕稼而已？」世大怒曰：「要當懸汝首於長安城，不爾者，終不處於世也！」猛忍氣回家。次日猛侵晨早先入朝，奏知樊世辱己之事與秦王堅。堅怒曰：「必須殺死此老氐！然後百僚可整。」俄而世至，便與王猛爭論於堅前，欲以牙笏擊猛。秦王堅大怒曰：「投鼠須當避其器，我跟前尚如此逞強！」發命將世斬之。武士將世斬首，傳首至殿前，於是公卿以下，無不懼猛。是日，又改甘露元年，又以王猛為中書令、京兆尹。猛與中丞鄭羌、協規齊志，數旬之間，有貴戚豪強者，被猛、羌按察其過，以罪誅死二十餘人，於是豪右屏氣，路不拾遺，風化大行，百姓安堵。堅始歎曰：「今日始知治天下之法，有天下之為尊也。」
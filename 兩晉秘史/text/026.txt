
			　　卻說皇太子司馬遹，乃惠帝長子，才人謝玖所生。遹幼聰慧，故武帝甚愛之。曾對群臣言太子司馬遹似宣帝，於是令詔傳於天下。時望氣者言廣陵有天子氣，故封為廣陵王。元康元年，出就東宮。及長，不好學，惟與左右嬉戲，不能尊敬保重。

　　而賈後素忌太子遹有令譽，因此以密計敕黃門李已、閹宦劉才，媚諛於太子遹曰：「殿下富有天下，貴為太子，誠可及壯時極意所為，何故自為拘束？」太子遹於是慢傲益彰，或廢朝侍，性拘小忌，惟好繕壁修牆，正瓦動屋，而於宮中為市，使人屠酤，手揣斤兩，輕重不差。遹母謝玖，乃屠家之女，故太子好之，由是名譽寢喪。又令西園賣之葵茉、魚鹽、雞面之屬，而收其利。

　　當洗馬江統陳五事諫之曰：「古之聖王，莫不以儉為德，故漢文身曳綈，足履革舄，以身先物，政治太平。及到末世，則有玉杯、象盞、熊蹯、豹胎云云。殿下何如不思他日臨御九五之尊，身親萬機之政，而為市井之利，奢侈之用，自棄之甚耶！」太子不納。時舍人杜錫以皇太子非賈後所生，而後性凶虐，深以為憂。每盡忠規諫皇太子修德業，保令名，遠誹謗，言辭懇切。皇太子大怒，使人以針著錫常所坐氈中而刺之，兩股流血。因是人不敢諫，言路塞矣。

　　卻說賈後之母廣成君郭槐，以後無子，因勸後曰：「汝年將暮，不幸無主器者，念太子遹雖非汝生，宜加慈愛，身安而國家可保也。今汝妹賈午嫁與韓壽，生有女兒，汝可求為太子妃，不然後必有變，族難保也。」後即召其妹賈午入宮商議。

　　賈午入宮後，達廣成君之言，午曰：「太子非姊所生，妹不能許。聞太尉王衍有二女，長女妍，次女媸，娘娘可主一人，姊為太子聘之。」賈後曰：「既長女美，吾代賈謐聘之；次女丑，聘與太子。」午曰：「娘娘先為謐聘，後為太子聘之。」於是使人通知王衍，即將聘禮，代賈謐定其長女，後始與太子聘其次女。太子聞王衍次女醜陋，心甚惡之，而不敢言，無計奈何。

			　　卻說殷浩自此威名日損，士民皆怨。浩恥其敗，乃收集大軍屯北，乃謂諸將曰：「今被羌賊攻敗，損去人馬，何顏歸見江東？」一人挺身而出曰：「今姚襄得勝，必然無備，正可乘此時以計攻之，可復前仇。」浩視之，乃長史江逌，字載道，乃陳留圉人也，博學多智。浩因問曰：「卿有何計，教我攻此羌賊？」逌曰：「今兵非不精，而眾少於羌，且其塹柵甚固，難以效力，吾當以計破之。」浩曰：「何計可破？」逌至浩耳畔：如此如此。浩撫掌笑曰：「此計大妙！」浩即令江逌行計。

　　逌即出，乃令軍人捕野雞數百，以長繩連之。又取核桃鏤去中肉，以火藥藏殼內，對合開一小孔，火心霹外，以鐵繩縛之，擊於雞足之上，安排已定。是夜傳令，叫軍人全裝披掛，伺候姚襄營中火起，以兵乘亂攻之。三軍得令，各自準備廝殺。

　　至一更時，逌使一百軍人將前野雞，各帶火藥，去姚襄大營左右前後，點起火心，把雞一放，放入姚襄寨中。須臾火著，群雞駭散，飛集襄營，城內惹火；一時火發，營中大亂，自相殘殺。比姚襄急起，與丁零跨馬殺出營來，正遇江逌以軍來戰。

　　襄與逌交馬，鬥上十餘合，襄見自兵大亂，無心戀戰，乃拍馬殺出而走，丁零各自逃遁。逌以軍與羌兵相殺，混至天明，逌方始收兵，殺死羌卒一萬餘人。姚襄與丁零收拾殘兵三萬餘人，不敢追浩，入拒關中。江逌兵少，不敢追趕，收軍回寨，請浩南還，於是殷浩領軍還鎮譙城。

　　十月，涼西平公張重華有疾，次子曜靈方十歲，立為世子。

　　重華庶兄張祚有勇力才幹，而輕巧善事內外，與嬖臣趙長等結為異姓兄弟。初，謝艾以枹罕之功，有寵於重華，左右譖之，出為酒泉太守。及至此，聞重華疾重，艾令人上言：「權幸用事，公今將危，乞聽臣言，命臣侍。」且言：「祚及長等，將為亂，宜盡逐之。」重華疾甚，手書令人征艾輔政，祚、長等匿而不宣。重華卒，曜靈立，稱涼州刺史、西平公。長等矯遺命，以祚輔政，不征謝艾。曜靈立未三十日，趙長等以言謂眾將曰：「方今時難未夷，四方鼎沸，幼主焉能御眾討賊？宜立長君，可保境土，今西平庶子張祚，有文武才，不如廢曜靈立之，乃西境之福也。」眾將皆然之。於是乃廢曜靈而立祚。祚既得志，恣為淫虐。殺重華妃裴氏，及謝艾上書諫而不從，反將殺之。西土震動，民皆駭異。而祚自謂得志，乃自稱涼王，改元和平元年，置百官，郊祀天地。尚書馬岌切諫不可，坐免官。郎中丁琪復諫曰：「自武公以來，世守臣節，抱忠履謙，故能以一州之眾抗舉世之虜。師旅歲起，民不知疲；今而自尊，則中外離心，安能以一隅之地，拒天下之強兵乎？」聞之大怒曰：「吾意已定，汝何諫阻？」令武士斬之，自此士民無望。

　　十二月，姚襄與權翼議曰：「今軍新敗，倘建康晉帝聞知，浩又來攻，何以抵敵？」翼曰：「火急令人特表入建康見帝『，說浩無故遣魏憬攻我，被我殺之，今又以兵襲我，退屯譙城，不思北伐，專欲攻害臣等。如此數浩之罪，然後將兵濟淮，收集亡散，以候其來，必無慮矣。」襄然之，即遣人入建康見帝。
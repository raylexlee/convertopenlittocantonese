
			　　甲戌二年二月，孝武帝設朝，聞桓溫死，降詔以謝安為總中書。時天子幼弱，外有強臣，安與坦之盡忠輔衛，晉室幸得太平。而謝安好聲律，期功之慘，不廢絲竹，士大夫多效之，遂以成俗。當王坦之以書苦諫之曰：「今主上幼弱，藩臣多強，以為元宰如何不出趨朝參理政事？而嗜聲律，期功之作，不為蒼生國家之計耶？」又曰：「天下之寶，當為天下惜之，勿使棄之也！」安不能從，猶是人競效之。

　　乙亥三年夏五月，王坦之卒，少帝以謝安為揚州刺史，桓衝為徐州刺史。

　　六月，秦清河武侯王猛寢疾，秦王堅親為祈郊廟，又遣侍臣禱河、岳，為猛祈禳。猛疾少瘳，乃遣人入朝上疏，秦王堅開讀曰：不圖陛下以臣之命而虧天地之德，開闢以來，末之有也。

　　臣聞報德不如盡言，以垂歿之命，竊獻遺忠：伏惟陛下威烈振乎八方，聲教光乎六合，九州百郡，十居其七，平燕定蜀，有如拾芥。夫善作者不必善成，善始者不必善終，是以古先哲王，知功業之不易，戰戰兢兢，如臨深淵，伏惟陛下，追縱前聖，天下幸甚！「

　　秦王堅覽之，悲慟流涕，是日親與太子至丞相府中，視王猛之疾，訪以後事。秦王堅與太子諸臣，直入臥內。秦王堅曰：「數旬不見卿朝，誰知卿疾甚重，朕甚隱憂，代祈郊廟，以庇於卿。今來視卿，倘爾不豫，有何見示？」王猛曰：「陛下明見千里之外，古今興亡，必所盡知。然晉室僻處江南，乃正朔相承，上下安和，臣歿之後，願勿以晉為圖。鮮卑、西羌，我之仇敵，終為大患，宜漸除之。」言訖而卒，年五十二歲。

　　秦王堅與群臣皆大哭之，堅謂太子苻宏曰：「天不欲使吾平定六合耶，何奪吾景略之速也！」言畢又哭，命大殮化之訖，乃大哭，引太子宏歸宮而去。

　　次日，大宛國進貢，獻大馬千里駒，皆汗血，朱鬣五色，鳳鷹麟身，及其他珍異寶五百餘種至。秦王堅謂百官曰：「吾思漢文之返千里馬，咨嗟美詠，今大宛所獻之馬，其悉返之，庶克念前王，彷彿古人耳，汝群臣可作《止馬詩》，而遣其使還國，示無欲也。」於是群臣作《止馬詩》，令使人領前寶物，還國去訖。

　　先是高陸人王木，穿井得龜一隻，大三尺，背有八卦。木進於秦王堅，堅命養之於池中，日以粟與之食，及此而死。太僕奏知秦王堅，堅命藏其骨於太廟。其夜，廟丞高虜夢龜謂之曰：「我出本將歸江南，遭時不遇，隕命秦廷。」次日，高虜大惑其夢。又有一人至謂虜曰：「吾昨夜夢神龜言吾三千六百歲而終，終必妖興，亡國之征也，此夢未審主何吉凶？」虜意遂明，乃曰：「不主甚事，主國家不久衰也，汝休得漏言。」

　　因此二人秘之，不敢傳出。

　　卻說秦王堅自平諸國之後，國內殷實，遂示人以奢侈，懸珠簾於正殿，以集群臣。尚書郎裴元略諫之，秦王堅大悅，命去其珠簾，以元略為諫議大夫。

　　初，秦王堅母少寡，將軍李威有辟陽之寵，史官載之於史。

			　　四年二月，漢中常侍王沈，郭猗榮寵幸用事，漢主聰游宴後宮，或百日不出，政事一委相國粲，惟生殺除拜，乃使沈、猗入白。沈等多以私意決之，而沈、猗有怨於太弟乂，謂相國粲曰：「猗今與大將軍謀，因上巳大宴作亂，今禍期將近，宜早圖之。殿下如不信臣言，可召大將軍從事王皮、劉惇，許其歸道以問之，則可知。」粲許之。猗密出，謂皮、惇曰：「三王反狀，『主上及相國俱知之矣，卿聞之乎？」二人驚曰：「無之。」猗曰：「此事已決，吾憐卿親舊，必並見族耳。」因佯為欷歔流涕。二人大驚，叩頭求救。猜曰：「倘相國問卿，卿但云有之，無事驚忙。」惇許諾。

　　次日，粲召王皮、劉惇入問之，言皆同而其辭若一，粲以為信然。靳准復說粲曰：「人告太弟為變，主上必不信，宜緩東宮之禁，使賓客得往來。太弟雖好待士，必不以此為意。輕薄小人不能無迎合為之謀者，然後下官為殿下露表，乃盡收其賓客，拷問之。獄辭既具，則主上無不信之理也。」粲然之，乃命卜抽引兵離東宮去訖。

　　時東府少傅陳休、將軍卜崇為人忠直，王沈深疾之。侍中卜乾密知其事，因謂休、崇曰：「沈等勢力足以回天地，卿輩自料親賢，孰與竇武、陳蕃？」休、崇曰：「吾輩年逾六十，職位已崇，惟欠未捐身，死於忠義，乃為得所，安能俯首低眉以事宦豎乎？」至是，靳准表太弟與東宮佐屬謀欲為亂。漢主聰大怒，令收休、崇與特進綦毋達等七人誅之。此七人皆群臣所惡，故使漢主誅之。卜干進諫，王沈叱之曰：「卿莫不同謀乎？」漢主聰亦怒，免為庶人。各官與劉易及陳元達等諫曰：「今遺晉雖殄，巴蜀不賓，石勒謀叛，國無賢臣，欲王全齊，陛下心腹四肢，何以無患？乃復以王沈、郭猗等助亂誅巫咸，戮扁鵲，臣恐遂成膏盲之疾，雖救之不可及矣。」乃上疏曰：臣伏惟天下所以有逆不正者，皆奸人播弄蒙蔽聖聰，侮慢天常，竊權承寵，濁亂海內，擅握王命，黨惡相乘，攻擊正人。

　　一至出門，便獲大賞。京畿諸郡，數百萬膏腴美田，皆沈等所據，致使侯服要荒，盜賊蠭起。士民皆言先誅宦豎，以除民害。

　　從台閣求乞賢臣，隨慰撫以至新安。臣聞揚湯止沸，不如抽薪；潰癰雖痛，勝如發毒。臨溺呼救，悔之無及。臣請誅沈等，則社稷幸甚！天下幸甚矣！

　　時漢主聰在上秋閣見表，反以表示沈等，笑曰：「群兒為元達所引，益成癡也。」聰問沈於粲，粲盛稱其忠清。聰大悅，封沈等為列侯。劉易又上疏極諫，聰大怒，手裂其疏，易忿恚而卒。劉易素忠直，元達倚之為援，得盡諫諍。及卒，元達哭之，慟曰：「人之夭亡，邦國殄瘁。吾既不復能言，安用此默默苟生乎？」歸宅遂自殺。國中士民聞者，莫不悲歎。

　　史說陳元達，字長宏，後部人。本姓高，以生月妨父，故改雲姓陳。自幼孤弱，躬耕讀書，年四十不與人交通。先劉元海為左賢王時，聞名而召之。元達不答。及劉元海僭號，征為黃門郎，既至引見，元海曰：「卿若早來，豈為郎官而已？」
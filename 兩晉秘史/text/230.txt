
			　　涼自丞相宋混死後，張天錫專執朝政。張玄靚庶母郭氏，以張天錫專權，與大臣謀欲誅之。事泄，天錫反將郭氏皆殺之，遂弒玄靚，自稱涼州牧、西平公。時年十六，遣司馬秦奉詣建康請命，晉帝從之，詔封錫西平公。

　　卻說匈奴劉衛辰以眾作叛，代王什翼犍急點兵三萬攻衛辰。時河水未合，犍命將士以葦結組紐流澌，俄而水合，然而不堅，乃散葦於其上，冰草相結，有如浮梁，兵乘以渡。衛辰不意兵卒至，大驚，遂引左右西走去了。什翼犍不追，收其部落之十六七而還。衛辰奔降秦，春送還朔方，遣兵戍之。

			　　自此趙王勒寢疾，中山王石虎人待，矯詔群臣、親戚皆不得入。時秦王石宏、彭城王石堪將兵在外，虎恐其擁兵在外，不能行事，乃計使其還。勒疾小瘳，見宏驚曰：「吾使汝二人處藩鎮，正備今日，汝何故在此耶？」虎懼，前奏曰：「秦王思慕陛下，暫還視疾耳，今遣還之。」宏出，虎仍留之不遣。

　　至是，勒疾篤，遺命曰：「大雅兄弟，宜善相保，司馬氏汝輩前車也。中山王宜深思周、霍，勿為將來口實。」言訖卒，年六十歲，在位十五年，改元者二：太和、建平。

　　勒未卒時，天靜風輕，而塔上一鈴猶鳴，佛圖澄謂眾曰：「鈴音云：國有大喪，不出今年。」至是果應其言。

　　大臣徐光等領百官舉哀發喪，將勒靈柩停於東陽山谷，未及安葬，是夜權瘞，忽不見，莫知所往，意者以其為神。因是，光等復備其儀衛文物，虛葬於高平陵。
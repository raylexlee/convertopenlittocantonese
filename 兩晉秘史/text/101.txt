
			　　卻說王濬所署樂陵太守邵續，因王濬死而附石勒，勒以其子邵義為督護。渤海太守劉胤聞濬被殺，乃棄郡依續。謂：「續君子，晉之忠臣，奈何從賊以自污乎？」言未訖，會段匹磾使人以書邀續同歸江東，續從之，回書使人復命。左右曰：「君歸江東，其如令嗣邵義何？」續泣曰：「我豈能顧子而為叛臣乎？」因殺異議者數人。於是續已知決定，使劉胤來江東見左丞相睿，具說歸晉之事。睿大悅，以劉胤為參軍，遣使拜邵續為平原太守。石勒聞知邵續歸江東，乃殺邵義。石勒見邵續去江東；自率眾來圍之。續使人求救於段匹磾，匹磾自以五萬軍來救，勒乃引軍退還襄國。續出城謝段匹磾及犒勞其卒，匹磾亦還薊訖。是時，襄國大饑，谷二升值銀一斤，石勒甚憂之。
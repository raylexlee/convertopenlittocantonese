
			　　庚戍建元六年閏正月，冉閔欲滅去石氏之跡，托以讖文有「繼趙李」，更國號曰魏，易姓李氏。時新興王石祗鎮襄國，趙之公侯將校皆出奔從祗，祗咸撫納，約一萬餘人。祗始知冉閔之謀，方招集胡羯將欲討之，恐寡不敵未能速進。趙之諸將張沈、張賀度等，擁眾各數萬，亦皆別屯，不附於閔。

　　汝陰王石琨聞閔幽其主鑒，率兵二萬前來伐鄴，閔即率二軍出城北拒迎。兩軍相遇，交鋒大戰，不數合，琨兵大敗，閔離城五十里下營。

　　時鑒被王簡監在御龍觀，聞汝陰王石琨兵至，密召張沈入觀，私謂曰：「卿乃社稷之臣，先君亦曾德汝，今冉閔囚朕，必有害我之意，愁坐卿等，故未敢行。今聞汝陰王率眾來討，閔出外迎，卿若能滅邪返正，乘虛襲鄴，救朕脫斯羅網，誓與卿等子孫同榮！」張沈曰：「屢有不平之鳴，欲誅此賊，恨未有便。今出城拒戰未回，臣即點軍，明日閉門，先剿絕其反黨，後獲石閔，以報陛下知遇之恩。」言訖即出，與張賀度等商議。

　　早有隨鑒宦者私告閔，石閔大驚，忙人城內與李農定計。次早，即入御龍觀，將趙王石鑒殺之，又殺趙王石虎三十八孫，盡滅石氏之族。

　　時百官皆驚，士民駭異。當司徒申鐘上尊號於閔，閔以讓李農，農固辭不受。閔謂農等曰：「君既不受，吾等故晉人也，請與君分割州郡，名稱牧守，共迎天子還都洛陽如何？」尚書胡睦曰：「陛下盛德應天，宜登大位。晉室衰微，遠竄江表，豈能總馭英雄，混一四海乎？」閔大悅曰：「尚書可謂識機知命矣。」於是即皇帝大位，國號大魏，改元永興元年，以李農為大將軍、都督諸軍事。

　　史說冉閔，字永曾，小字棘叔，乃石虎之養子也。父冉瞻，字弘武，魏郡內黃人。閔幼而果銳，虎撫之為子。至是殺鑒而立為魏。

　　卻說朝廷聞中原大亂，褚後命群臣復謀進取，朝議以浩為中軍將軍、都督揚、豫、徐、兗、青州諸軍事，遣使以蒲洪為征北大將軍、都督河北諸軍事，詔各道進兵。
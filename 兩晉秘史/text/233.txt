
			　　卻說秦王堅聞慕容恪已卒，陰有圖燕之計。命匈奴曹轂使如燕，曹轂以西戎主簿郭辯為之副。燕司空皇甫真兄皇甫腆及從子奮、覆皆仕秦。辯至燕，謂真曰：「僕本戎人，家為秦誅，故寄命曹主。貴兄常侍及奮、覆兄弟，並相知有素。」真怒曰：「臣無境外之交，此言何及我！君似奸人，得毋因緣假托乎？」遂入白暐，請究治辯，太傅評不許，得還，為堅言：「燕政無綱可圖，其見機識變，惟皇甫真耳。」堅曰：「以六州之眾，豈得不使智士有一人哉？」曹轂尋卒，秦分其部落為二，使其二子分統之，號東西曹。

　　卻說秦汝南公苻謄，乃苻生之弟，欲謀反，秦王堅竊知，遣武士執斬之。時生弟猶有五人，當王猛謂堅曰：「不去五公，終必為患，不若乘此殺之。」堅不從，至是秦晉公柳、趙公雙與魏公庾、燕公武謀作亂。堅聞知，使人征其還長安。柳據蒲坂，雙據上邽，庾據陝城，武據安定，齊來起兵作反。堅又遣使諭以罷兵，令其各安原位，各齧梨以為信，皆不從。秦王怒，命王猛將兵二萬去討，猛得令即以兵行。

　　戊辰三年二月，秦魏公苻庾聞王猛以兵來，恐不能敵，乃以陝城降於燕兵以接應。秦人大懼，燕王德曰：「苻氏骨肉乖離，投誠請援，是天以秦賜燕也。天與不取，反受其殃，吳越之事，足以觀矣。陛下宜命皇甫真引兵援之，眾逕趨蒲坂；吳王垂引許、洛之兵，馳解庾圍；太傅總京師虎衛，為三軍後繼，傳檄三輔，示以禍福，彼必望風響應。」太傅評曰：「秦，大國也，今雖有難，未易可圖。朝廷雖明，未如先帝，吾等智略，又非太宰之比，閉關保境足矣。」庾聞燕不發兵，又以人遺垂及真箋曰：「苻堅、王猛，皆人傑也，謀為燕患久矣，今不乘機取之，恐異日有江東之悔矣！」垂謂真曰：「主上富於春秋，太傅識度，豈能敵堅、猛乎？」遂絕之。

			　　戊子三年，溫嶠欲救建康，以軍集屯於城外。峻將韓晃兵至蕪湖。司馬流素懦怯，聞峻兵至，將出戰，食飯不知口處，慌忙驅兵出陣，未及兩戰，兵潰大敗而走。時蘇峻自將兵橫江而濟，亮軍出拒屢敗。

　　陶回謂亮曰：「蘇峻頗達兵機，知石頭有重戍，不敢直下，必向小丹陽南道步來，宜伏兵擊之，可一戰而擒矣！」亮又不從。

　　時峻懼石頭有重戍不敢下，乃令諸軍棄舟，從小丹陽步行，夜迷失道無復部分，至天明方尋路逕而來，方列隊伍，至青溪柵屯住傳食。早有人探知回報，亮始悔曰：「吾不聽陶回之計，果中賊人之謀！」言訖，以兵列於宣城湖內待戰。是時，朝士多遣家人往江東避難，惟左衛將軍劉超，獨遷妻孥入居宮內，以安上心。

　　成帝大驚，急詔卞壺督諸軍出戰，壺忙集請將出西陵，與峻交戰，壺大敗。峻兵攻青溪柵，壺又拒擊之。峻因風縱火，燒台省諸營皆荊卞壺背癰新愈，瘡猶未合，聽詔即起，出兵拒戰，至是力竭苦戰，與峻交鋒，不上十合，背上瘡發身死。

　　其二子卞昣、卞旰，聞父戰死，遂領部從赴戰，亦死。其母撫三屍而哭之曰：「父為忠臣，子為孝子，夫何恨哉？」時徵士翟陽聞之，歎曰：「父死於君，子死於父，忠孝之道，萃於一門！」蘇峻奸臣亂建康，惟有卞壺是忠良。

　　單身為國為民死，二子俱同忠孝亡。

　　英名烈烈揚中國，赤膽乾乾獨上蒼。

　　可憐一家罹國難，教人怎不淚汪汪？

　　時蘇峻既害卞壺父子，引兵殺入城來。庾亮見峻兵混殺入城，急令軍士排開待戰，未及交鋒，眾軍見峻兵勢大，皆棄戈潰走。亮見軍士逃散，料不能敵，乃引心腹數百人，奔走潯陽。

　　將行，顧謂侍中鐘雅曰：「吾之此去，後事深以相委！」鐘雅曰：「楝折榱崩，誰之咎也？」亮曰：「今日之事，不容復言！卿當期克復之效耳！」雅曰：「想足下不愧為荀林父耳！」

　　言訖，亮去。

　　雅入宮內，成帝大驚。左衛將軍鐘雅、右衛將軍劉超，均侍帝左右。有黃門李義欲逃，私謂鐘雅曰：「見可而進，知難而退，古之道也。今蘇峻入亂，何不隨時之宜，與吾同去，而在此坐待其斃也？」雅曰：「國難不能救，君危不能濟，若遁避以求免，吾懼董狐執筆而書矣！」遂不行。

　　當丹陽尹羊曼、黃門侍郎周道、盧江太守陶瞻，竭力戰峻而死。峻兵入台城，司徒王導謂侍中褚翼曰：「至尊當御直殿。」褚直入，抱帝登太極前殿。導及光祿大夫陸曄、荀嵩、尚書張闓，共登御牀衛帝。劉超、鐘雅及褚翼，皆率百官侍立左右。

　　太常孔愉朝服守宗廟。峻兵入朝，叱翼令下，翼呵之曰：「蘇冠軍來覲至尊，軍人豈得侵逼？」於是軍人不敢上殿，突入後宮，宮人皆見掠奪。驅役百官，裸剝士女。宮有布二十萬匹，金銀五千斤，錢億萬，絹數萬匹，峻皆賞之。又領軍士數百，至太極殿前。

　　 司徒王導叱曰：「聖上在此，不得無禮！」蘇峻與軍士同呼：「萬歲！」當成帝問曰：「卿兵不待宣召，遂入京師，欲何為也？」峻乃奏曰：「中書令庾亮，為政不均，賞罰不明，苦虐群黎，亂殺小臣，臣今起兵，亦為社稷之計，豈敢叛亂朝廷？」帝曰：「今庾亮逃不在朝，卿等何不退兵？」峻曰：「臣今入朝輔政，陛下未曾封爵，故不退兵！」帝曰：「卿欲何授，自擇奏請！」蘇峻曰：「司徒王導，德望於民，宜復舊職；祖約廉能，可為侍中、太尉、尚書令；臣為驃騎，錄尚書事，其餘百官守舊爵，獨庾亮兄弟不許以原例立於朝。」帝從之。

　　祖約、蘇峻把握朝政，極暴殘酷，驅投百官，光祿勛王彬等皆被捶楚，逼令擔土負泥，登築蔣山；裸剝士女，皆以壞席枯草，自障坐地，以土自覆，以此哀號之聲，振動中外。

　　弋陽王司馬羕，先被庾亮廢之，至是詣峻，稱峻功德，峻復以為太宰、西陽王。

　　卻說庾亮被蘇峻殺敗，無處安身，乃引從人來潯陽，投奔友人溫嶠。

　　史說溫嶠，字太真，性敏捷，有識量，能屬文，丰儀秀整，善於談論，見者皆愛悅之。平北大將軍劉琨，舉為參軍。元帝初鎮江左，琨誠係王室，遣嶠將命，既至引見，帝器而嘉焉。

　　於是時，江左草創，綱維未舉，嶠殊以為憂，及見王導共談，欣然曰：「自有管夷吾，吾復何慮？」會琨死，薦嶠為散騎常侍。溫嶠將奉命，辭母崔氏，崔氏以老固止之，嶠絕裾而去。

　　其後母亡，嶠阻亂不獲歸葬。由是固讓不拜，苦請北歸葬母，詔不許，嶠不得已乃受。明帝即位，拜侍中，機密大謀，皆所參綜，詔命文翰，亦悉預焉。咸和初，代應詹為江州刺史、持節、都督、平南將軍，鎮武昌，甚有惠政。在鎮見王敦畫像，言曰：「敦大逆，宜加斲棺之戮，受崔杼之刑。古人閹棺而定溢，《春秋》大居正，崇王父之命，未有受戮於天子而圖形於群下。」命削去之。

　　先，嬌與亮同為侍講東宮，因為布衣之交。是時亮敗，無處奔投，特來潯見溫嶠，曰：「蘇峻與祖約謀叛，攻陷京師，建康傾覆，吾奉太后明詔，以卿為驃騎將軍，命開府儀同三司，檄興義兵，共討逆駿。」嶠聞之號慟曰：「汝今雖離建康，主上幼弱，倘被賊害，何有所憑？太后雖詔，為今之計，當以滅賊為急，吾未功而先拜官，何以示天下？吾不敢當！」言訖，因與庾亮相對悲泣，士人聞之者，莫不流涕。溫嶠素重亮，亮雖敗奔至此，嬌愈推奉，分兵給之。
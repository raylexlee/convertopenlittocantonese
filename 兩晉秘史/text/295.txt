
			　　話說瑯玡人孫恩，字靈秀，世奉「五斗米道」。恩叔父孫泰，師事錢塘杜子恭，而子恭有秘術。有人以舟裝載瓜游江湖賣，子恭問其人買瓜，就向瓜主借刀剖瓜。瓜主欲等取刀，子恭曰：「汝只管歸去，當即送還耳。」瓜主始搖舟而別。行至嘉興，忽有一尾大魚躍入舟中。瓜主破魚，見子恭所借之刀，在魚腹中，其瓜主以子恭為神，往往如此。後子恭死，孫恩傳得其術，然狡猾有小才，誑誘百姓。愚者敬之為神，皆竭其財產，進子女以祈福慶。會稽王道子聞知泰有異術，煽惑民心，恐其為亂，將泰誅之。孫恩逃出海濱，海濱之人，素聞孫泰之名，及恩至，眾問之。孫恩以言惑眾，謂其叔父孫泰蟬蛻登仙。

　　眾人信之，咸以財帛資給孫恩，財因是聚。恩招集亡命，志欲復仇，迨明年，眾數十萬，由此朝野騷動，士民震恐。

　　盧循謂恩曰：「今八郡軍民響應者，謂將軍能除君側之惡，以解百姓之憂，故來歸也。火速入朝上奏，數會稽王道子及其子元顯之罪，請上誅之，則江南士民，盡命來歸。」孫恩從之。
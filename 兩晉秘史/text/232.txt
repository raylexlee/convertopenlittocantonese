
			　　二月，益州刺史周撫卒，晉哀帝詔以其子周楚代之，而撫在益州三十餘年，甚有威惠，民咸德之。

　　七月，立會稽王司馬昱為瑯玡王，昱固讓不受。

　　十一月，梁州刺史司馬勛以眾一萬人作叛，來圍成都。時大司馬桓溫聞知，遣江夏相朱序以五千人救之。序遵命以兵即行，至成都五十里屯。序次日遣人入城，去會周楚擊勛。楚得書，即忙會集將佐，整頓軍容，大開城門，殺出城來。朱序以兵抄勛後攻之，兩下夾擊，勛兵大敗。被楚擒而斬之，成都遂平。初，勛為政暴酷，治中別駕言語忤意，勛即於座斬之。常有據蜀之志，憚周撫不敢發。及聞撫卒，遂舉兵自號為「成都王」，引兵入劍閣，圍成都，至是被溫以朱序與周楚合兵誅之。

　　丁卯太和二年四月，太原王慕容恪因攻洛陽回來，得疾甚重。燕王暐聞知，親與群臣視恪，問以後事。燕王暐入見恪曰：「叔父出征遠勞，今得此疾困重，倘設不週，使孤倚托何人？」恪曰：「慕容垂文武兼才，管、蕭之亞，陛下信任之以大政，國家可安。不然，秦晉必有覬覦之計。」暐聞言曰：「願從尊訓。」言訖回宮。太宰恪以燕王幼弱，政不在己，今太傅評又猜忌，乃使人召暐兄樂安王臧至，謂曰：「今南有晉室，西有強秦，常蓄進取之大志。司馬總統大軍，不可任非其人；我死之後，以其疏言之，當在汝及衝。汝曹雖才識明敏，然年少，未堪多難。吳王天資英杰，智略蓋世，汝曹若以推任之，必能混一四海，況外寇乎？」言訖而卒。

			　　庚戌永熙元年四月，晉武帝臥疾將篤，遂詔車騎將軍楊駿入宮內臥所。武帝曰：「朕今不豫，以皇太子顧托於公。公宜念朕椒房之親，殫心盡力，輔佐皇子。」駿曰：「陛下善保龍體，以重天下之望，臣敢不效忠貞之節而報今日殊遇之恩？」

　　帝又謂近臣曰：「卿等各懷忠義之心，以上政治之方，輔佐皇儲，惟望始終如一。」言訖而崩。太子與諸大臣俱各涕淚。次早舉哀，停梓富於別殿。武帝崩時年五十五歲，廟號世祖，在位二十五年。改元者三：泰始十年，咸寧五年，太康十年。

　　史說武帝善謀能斷大事，承魏氏奢侈刻弊之後，百姓思古之遺風，武帝乃勵以恭儉。有司曾奏御牛青絲紖斷，重費民財，武帝即下詔，命以青麻代之。至平吳之後，天下晏然，遂怠於政事，耽於酒宴，寵愛後黨，親貴當權，舊臣不得專任，彝章紊廢，請謁公行矣。

　　卻說武帝既崩，楊駿與大臣舉哀發喪。喪事已畢，以武帝櫬柩殯於峻陽陵，乃立太子司馬衷為孝惠皇帝，改元永康元年。

　　惠帝既即大位，以楊駿為太傅，總攝朝政，於是百官咸聽駿命。

			　　夏五月，溫嶠將興兵討峻，而不知建康聲聞。會范汪至，言二宮無事，而峻政令不一，貪暴縱橫，雖強易弱，宜及時進討。嶠深納之，庾亮辟范汪參軍事。

　　次日，庾亮推嶠為盟主，請興義兵討峻。嶠不敢當，推及於亮，二人互相推讓。當嶠從弟溫充曰：「今汝二公相推，不肯為之盟主，恐不敵峻也。吾聞征西大將軍陶侃，位重兵強，宜共推之，可濟大事。」於是二人從之，乃遣都護王愆期至荊州，推奉陶侃，稱說：「溫平南及庾公，推明公為盟主，同討峻、約之事。」言訖，呈上書緘，侃拆觀之，書曰：峻、約跋扈，欺天謀逆，入亂宮廷，鞭撻百官，貪暴縱橫，人不忍言，朝野士民，豈樂其生哉！嶠今集兵選馬，欲為掃清帝室，恨力不及，未敢輕舉。公乃仁者，忠義慨然，素為江左士望，請為盟主。望乞起兵同赴國難，共討不義，如有驅使處，即當奉行。

　　侃見書，猶以先帝不預顧命為恨。答王愆期曰：「你見溫平南，說吾疆場外將，不敢越局以興大兵。」愆期領其言語，回報溫嶠，報說陶侃不肯起兵之事。庾亮聞之曰：「今主上有燃眉之急，社稷有倒懸之憂！彼不肯為，吾與卿當自興兵，不然幼主何安耶？」嶠曰：「既如此，吾一面使人請起興兵，吾與公先行。」乃又吩咐使人見陶侃曰：「明公且守，僕當先行。」

　　使人得其語，行二日，參軍毛寶聞之，入見嶠曰：「聞公使詣陶侃，稱自先行，大不可也。師克在和，不宜異同，假令可疑，尤當外示不覺，公可急遣人迫使改書，言必俱進，若不及，則更遣使可也。」嶠始遣人星夜追回先書，改稱與俱進。

　　於是侃得嶠書，遣督護龔登率兵一萬詣溫嶠，嶠自率眾七千人，與庾亮、龔登等起行。先使人列上書，陳峻、約罪狀，移告各鎮，共發討峻。嶠既登舟，泣涕諭眾欲行。陶侃使人追龔登引眾還鎮，嶠苦留之，又使王愆期去與侃書曰：行軍有進而無退，可增而不可減，近已移檄遠近，言於盟府，惟須仁公軍至，便俱進耳！今乃返退還，疑惑遠近，成敗之由，將在於此。假令此州不守，則荊楚將來之危乃當甚於此州之今日！仁公進當為大晉之忠臣，參桓、文之業；退當以慈父之情，雪愛子之痛。且峻、約無道，人皆切齒，今之進討，如石投卵，若復召還，是為敗於幾成者。遂謂仁公緩於討賊，雖悔難追，願公察之！
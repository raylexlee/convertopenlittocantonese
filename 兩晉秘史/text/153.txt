
			　　卻說趙王曜世子劉胤，年十歲，長七尺五寸。既長，多力善射，驍捷如風。靳准之亂，胤逃於黑匿鬱鞠部。陳安既敗，乃自言於鬱鞠，鬱鞠禮而使人送還於曜。曜悲喜，謂群臣曰：「義孫故世子也，材器過人，且多歷艱難，吾欲法周文王、漢光武，以固社稷而安兆民何如？」左光祿大夫卜泰進曰：「文王定嗣於未立之先則可，光武以母失恩以廢其子，豈足為法？

　　向以東海為嗣，未必不如明帝也！胤文武材力，誠高絕於世；然太子孝友仁慈，亦足為承平賢主。況東宮神明所係，豈可輕動？臣等有死而已，不敢奉詔！「曜默然。胤進曰：」父之於子，當愛之如一，今黜熙而立臣，臣何敢自安？苟以臣頗堪驅策，豈不能輔熙以承聖業乎？臣請效死於此！不敢聞命。「曜亦以熙王後所生，後已卒，不忍廢也。卜泰，即胤之舅也，曜喜其公忠，以泰為光祿大夫，領太子太傅。而封胤為永安王，都督二宮禁衛，錄尚書事，命熙盡家人之禮而見胤。

　　卻說涼王張茂築大城姑臧，興役修靈鈞台以備寇。別駕吳紹諫曰：「明公所以築城修台者，蓋征既往之患耳！愚以為恩苟未洽於人心，雖處層台，亦無所益，適足以疑群下之志，示怯弱之形。」張茂曰：「亡兄一旦失身於物，豈無忠臣義土欲盡節者哉！顧禍生不意，雖有智勇，無所恃耳！王公設險，勇夫重閉，古之道也。」言訖，大興工役，卒為成之。

　　十一月，王敦欲謀反，先強宗族：故徙其兄王含都督江西諸軍事，以王舒為荊州刺史，以王彬為江州刺史，各執重兵。
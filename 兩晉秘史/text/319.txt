
			　　卻說南燕王超聞劉裕率軍來討，急召群臣會議。公孫五樓上言曰：「晉兵輕果，利在速戰，宜據大峴，使不得入，曠日延時，沮其銳氣，然後徐簡精騎，循海而南，絕其糧道，輪段暉率兗州之眾，緣山東下，腹背擊之，此上策也。各命守宰，依險自固，校其資儲，餘悉焚芟，使敵無所得，旬日之間，可以坐制，此中策也。縱賊入峴，出城逆戰，此下策也。」超曰：「歲星居齊，以天道推之，不戰自克；客主勢殊，以人事言之，彼遠卒疲弊，勢不能持久，奈何芟苗徙民，先自蹙弱乎？

　　不如縱使入峴，以精騎擊之，何憂不下？「桂林王鎮曰：」陛下必以騎兵利平地者，宜出峴山逆戰；戰如不勝，猶可退守，不可使敵入峴，自棄險固也。「超不從。鎮出歎曰：」既不肯逆戰，又不肯清野，延敵入腹，坐待攻圍，酷似劉璋矣！「超聞之大怒，收鎮下獄，遣公孫五樓並段暉率步騎五萬，出屯臨朐以拒。五樓奉命以兵屯於臨朐。
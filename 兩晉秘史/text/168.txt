
			　　九月，卻說蘇峻心腹路永、賈寧二人，勸峻盡誅朝中諸大臣，更樹腹心。而峻雅敬司徒王導，故不許之。於是永、寧二人，以峻不聽其計，更貳於峻，乃有離峻之心。王導竊知之，使袁耽誘永、寧曰：「卿二人忠事蘇公，蘇公無重於卿，故卿等雖進忠言，反見逆耳。今天下兵集，豈能拒之？不久必敗，卿為其黨，將安歸乎？依吾之見，不若早投西軍，則身安而家可保也！」永、寧二人默然，至晚皆奔白石西軍而降，溫嶠受之。

　　嶠與峻久相持不決，而嶠軍食盡，見貸於侃，侃怒曰：「若屢戰失利，糧草又盡，焉可以決勝負？吾雖有糧草，留應自軍，若少更假於誰？君既食盡，暫且罷兵，吾自西歸，任君何如？」嶠曰：「凡師克在和，古之善教也！光武之濟昆陽，曹公之拔官渡，以寡敵眾，仗義故也。峻、約小豎，凶逆滔天，何憂不滅？明公奈何舍垂成之功，設進退之計乎！且天子幽懷，社稷危殆，乃臣子肝腦塗地之日。嶠與公盡受國恩，事若克濟，則主臣俱存；如其不捷，當灰身以報先帝耳！今之事勢，義無旋踵，譬騎虎安可中下哉？以一違眾西返，人心必沮，眾必敗事，則義旗將回指於公耳！」毛寶亦說侃曰：「軍政有進無退，惟直整齊三軍，示眾必死而已，亦謂退無所據，終至滅亡。可試與寶兵，斷賊資糧，若不立效，然後公去，人心不恨矣！」

　　侃然其說，委兵五千遣之，斷絕峻之糧道，寶既引兵去了。

　　金陵太守李陽謂侃曰：「溫公貸糧，仁公執不假與，設若不濟，公雖有粟，安得而食諸乎？」侃然之，乃分粟五萬石以餉嶠軍，於是嶠軍得食，眾心始安。

　　卻說毛寶引兵五千，使人探知峻軍糧草，皆積聚於句容、姑孰，寶率兵直抵句容、姑孰屯所，放火燒之，於是峻軍乏食，侃遂不去。

　　時蘇峻使韓晃領兵二萬，進攻大業壘。郗鑒參軍曹納曰：「大業，京口扦之蔽也，一旦若不固守，則賊兵至，故請還廣陵，以俟後舉。」鑒大怒，會僚佐責納，將欲斬之，久而哀告，眾請釋放，因此眾心固守。使人求救於侃，侃將分兵去救大業，長史殷羨曰：「吾兵不習步戰，不如急攻石頭，峻必抽回其軍，則大業不救自解矣。」侃然之，於是侃督水軍二萬攻石頭。庾亮、溫嶠見侃向石頭，亦率步兵一萬，從白石南上攻峻旱寨。

　　峻見嶠、亮步兵南上，自同將匡孝引兵二萬來迎。時侃將趙胤當先奄至，峻令匡孝出戰，兩馬相交，不上十合，趙胤敗走回陣。

　　峻見匡孝殺敗胤，言曰：「孝能破賊，我更不如？」時峻先未出陣，飲酒大醉，及見孝勝，乃親自持刀拍馬將入，數千人迎戰，乘醉突陣。三衝不得入，忙跑馬趨至白木坡，馬躓，被侃部將彭世、李千等見之，遂率步兵三千追及斬之。眾軍皆稱蘇峻死，峻軍大潰。

　　世、千等既斬蘇峻，碎割之以焚其骨。世、千持首級來見陶侃，侃令號令軍門。

　　蘇峻既死，其部下司馬任護等立峻弟蘇逸為主，閉城自守。
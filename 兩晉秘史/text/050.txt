
			　　卻說司馬顒屯兵於鄭邑，為東軍聲援，忽聞劉沈兵起，急退入長安，乃使人召張方回軍。方聞知，掠洛中官私奴婢萬餘人而回。沈軍已渡渭水，顒急領兵出城與沈交戰二十餘合，顒兵大敗，走入長安。沈使衛博、皇甫澹以精兵五千漏夜追襲，顒兵大半入城。衛博等混戰已入城門，後軍未至，顒將張輔見其後軍未至，急令閉城門，四下湧戰。衛博、皇甫澹獨力難敵，措手不及，被張輔所殺。乃領得勝之兵出城，正遇沈軍來，輔勇為身先，沈軍望後便退，被輔麾兵一擊，殺得沈軍十去其七，各自潰散。劉沈猶自死戰，與張輔交鋒三十餘合，寡不敵眾，被輔獲之，餘眾各自逃散。

　　卻說劉沈被輔所獲，押至司馬顒帳前。顒欲招其降，劉沈謂顒曰：「知己之惠輕，君臣之誼重。沈不可違天子之詔，量強弱以苟全，投袂之日期之必死；菹醢之戮，其甘如薺。」顒大怒，命左右斬之。新平太守張光數為沈獲計攻顒，顒使人執至，詰之曰：「汝與劉沈設計攻我，今日何如？」光曰：「雍州不用鄙計，故令大王得有今日。」顒壯之，乃表為右司馬。

　　不說張光歸順於顒，且說成都王穎使張方以兵廢皇后羊氏並太子司馬覃於光城，因此朝野失望，民心騷動。

			　　卻說桓玄走至石頭城，聞後軍來趕，恐將士不復用命，乃領眾走入潯陽，劫晉帝。是時玄腰帶寶劍，手提鐵鞭，謂帝曰：「今劉裕謀叛，欲來擒陛下，陛下可急從吾走避。」帝見玄內侍皆帶劍，環立於側，面如土色，拱手謝曰：「多蒙報知，願隨走避！」玄曰：「可速上馬偕行。」於是帝引宮妃等眾從之而行。

　　時劉毅見玄走江陵，聚集諸將，商議進兵去追桓玄。因上言曰：「諸桓世居西楚，郡下皆為竭力，桓振勇冠三軍，不可追趕，且宜頓兵以計策謀之耳！」何無忌日：「今出師以來，十攻十破，百戰百勝，欲擒桓玄逆賊，宜於速追，何自阻慢軍心？」又曰：「今之大勝而追，猶如破竹之勢，數節以下，迎刃而解，諸君不去，吾自追趕！」言訖，獨自引部下之兵去追。

　　將至江陵，桓玄見後有追兵，急使桓振率軍回馬拒戰。無忌與桓振交鋒大戰，未上二十餘合，無忌大敗走回，來見劉毅、劉道規，言及失利一事。道規曰：「桓玄今去不遠，可驅大隊軍馬連夜去追。」無忌日：「止隔三日程途。」道規曰：「既然如此，星夜去追。」於是道規、劉毅及何無忌總率三軍，星夜趕來。

　　卻說桓玄既挾天子走至江陵，及入江陵，見城池崩壞，恐不能守，復挾天子覓船登舟浮江東下，遇著劉毅、何無忌、劉道規等引兵追至。毅等大叫：「留下晉天子還我。」又罵：「桓玄無義之賊，何敢謀劫聖駕！」桓玄大怒，自出交戰，未至二十餘合，桓玄大敗，走下五十餘里。桓玄計遣庾雅祖、何澹之等，乘其舟仗旗幟以拒裕等，自挾帝連夜走守湓口，澹之依從其計。
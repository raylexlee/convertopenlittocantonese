
			　　乙酉三年二月，明帝設朝，君臣禮畢，詔故譙王司馬丕、戴淵、周顗、甘卓、虞望、郭璞等，贈官有差，因王敦謀逆，丕等死於國難，故皆贈溢其官。

　　時周札亦死國難，未蒙詔錄，因是周札故吏上表，為札訟冤。尚書卞壺議曰：「札開門迎寇，不當贈諡。」王導上議曰：「往之事敦，奸逆未彰，自臣等有識以上皆所未悟，與札無異，既識其奸，札便以身許國，尋取梟夷。臣謂宜與周、戴同例。」郗鑒曰：「周、戴死節，周札迎寇，事異賞均，何以勸懲？如司徒議則譙王、周、戴，皆應受責，何贈諡之有？今三臣既褒，則札宜貶明矣！」導曰：「札與譙王、周、戴，雖有異同，皆人臣之節也。」鑒曰：「敦之謀逆，履霜日久，若以往年之舉，義同桓、文，則先帝可為幽、厲耶？」諸臣雖各議不合，明帝卒用導議，詔札與周、戴同例有差。群臣請立太子司馬衍為皇太子，明帝大悅，從之。

　　五月，詔以陶侃都督荊、襄、雍、梁四州諸軍事、荊州刺史，於是陶侃復領荊州，次日率眾去鎮。

　　時荊州士女聞陶侃來鎮，各各歡悅，以香花迎接。侃至荊州，恭勤終日，斂膝危坐，軍府諸事，檢攝無遺，未嘗少停。

　　常語人曰：「大禹聖人，乃惜寸陰；至於眾人，當惜分陰，豈可逸游荒醉？生無益於時，死無聞於後，是自棄也！」

　　又嘗造船，其木屑竹頭，侃皆令人收拾而藏之，不許失落，人咸不解所以。後正會積雪初晴，廳階以前餘雪猶存，乃令人以木屑布地；及桓溫伐蜀，以侃所貯竹頭作釘釘船，其綜理微密，人皆不知也。
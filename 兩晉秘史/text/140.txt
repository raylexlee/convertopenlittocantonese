
			　　七月，元帝見王敦凶逆，將顯為亂，與刁協計議，以戴淵為征西將軍，都督司、豫六州軍事，以鎮合淝；劉隗為鎮北將軍，都督青、徐四州諸軍事，以鎮淮陰。皆假節領兵，名為征胡，實備王敦也。隗雖在淮陰，朝廷機事，進退士大夫，帝皆與之密謀。敦聞隗領兵鎮淮陰，使人遣隗書，言欲與之戮力王室，共靖海內。隗亦遣人答曰：「魚相忘於江湖，人相忘於道術，竭股肱之力，效之以忠貞，吾之志也。」敦見其書，甚怒之。元帝知敦有異，故以王導為司空，錄尚書事，而實疏忌之。

　　當御史中丞周嵩上疏，以為不宜聽佞臣之言，放逐舊德；虧既往之恩，招將來之患，帝頗感悟，導由是得全。

　　史說戴淵，字若思，廣陵人也。有丰儀，性軒爽，少好游俠，不拘細行。常至洛為劫盜，因遇機赴洛，若思見陸機船裝甚盛，遂與幫徒掠之；若思自登岸，據胡牀，指麾同伴取物，皆得其宜。機察之，皆非常人，在船屋上遙謂之曰：「卿才器如此，乃行劫耶？」若思感悟，因流涕投艙，還其行李而就之。

　　機與言，遂深加賞異，而與之結交焉。後若思改舉孝廉，入洛陽，機薦之於趙王倫曰：「戴若思誠東南之遺寶，朝堂之奇璞也，何不用之？」因是倫乃辟之為主簿；及倫敗，始過江歸元帝，帝深信之，由此有重任焉。

　　卻說豫州刺史祖逖，聞朝廷以戴淵都督六州，逖以戴淵吳士，雖有才望，無弘智遠識；且已剪荊棘，收河南地，而淵雍容，一旦來統之，意甚是忡忡；又聞王敦與劉、刁構隙，將有內難，知大功不成，遂感激發病，至九月卒於雍丘。豫州士女，若喪父母，無不流涕，皆為立祠而祭之。其弟祖約發喪，申奏朝廷。至十月，元帝聞奏祖逖身死，恐羯人犯境，乃使人奉詔，以逖弟祖約為平西將軍、豫州刺史，代領其眾。

　　初，有妖星見於豫州之分歷，陳川謂人曰：「今年西北大將當死！」逖亦見星曰：「為我矣！方平河北，而天欲殺我，此乃天不佑國也！」俄卒於雍丘，故史臣謂：「祖士雅慷慨忠義，有智略以行之，豈惟晉臣，亦自古難得之才也，惜其未聞道也！」

			　　於是帝令王導與百官俱至石頭，見敦講禮訖。導曰：「朝廷詔兄罷兵！」敦許之。敦謂戴淵曰：「前日之戰，有餘力乎？」淵曰：「豈敢有餘？但恨力之不足耳！」王敦曰：「吾作此舉，天下以為何如？」淵曰：「見形者謂之逆，體誠者謂之忠。」敦笑曰：「卿可謂能言。」又謂周顗曰：「伯仁負我！」

　　周顗曰：「公戎車犯順，下官親率大軍不能共事，使王旅奔敗，以此負公。」敦不答，心下以太子有勇略，為朝廷所向，欲加其不孝而廢之。

　　次日大會百官，敦問溫嬌曰：「皇太子以何德稱？」聲色俱厲。嶠曰：「鉤深致遠，蓋非淺局所量；以禮觀之，可謂孝矣！」眾皆以為信然，敦謀遂阻。

　　元帝召周顗謂曰：「近日卿見王敦大事，二宮無恙，諸人平安，大將軍固副所望耶？」顗曰：「二宮自如明詔，臣等尚未可知。」元帝曰：「王敦懷逆，必害卿，卿遠避之。」顗曰：「臣備位大臣，朝廷喪敗，豈肯草間求活，投胡越耶？」

　　當敦參軍呂猗素以奸險，為淵所惡，因謂敦曰：「周、戴皆有高名，以惑眾心；近者之言，曾無怍色，公不除之，恐必有再舉之憂！」敦然之，以問導曰：「周、戴南北之望，當登三司無疑也。」導不答，又曰：「止應令僕射。」又導不答。

　　敦又曰：「若不爾，正當誅耳！」又不答。

　　敦遂遣部將收顗並淵部將，領五千兵收周、戴二人。回經太廟門首，顗大言曰：「賊臣王敦，傾覆社稷，枉殺忠臣，神祗有靈，當速誅之！」收人以戟傷顗口，流血至踵，容止自若。

　　觀者皆為流涕。敦令押入市曹，並淵殺之。元帝使敦弟王彬，以牛酒勞敦。而彬素與顗善，聞顗被殺，先往哭之，然後見敦，敦怪其容慘而問之，彬曰：「因哭伯仁，情不得已。」敦怒曰：「伯仁自致刑戮，且伊為人奸佞，何哀而哭之？」彬勃然數之曰：「兄抗旌犯順，殺戮忠良，圖為不軌，禍及門戶矣！」

　　其詞氣慷慨，聲淚俱下。敦大怒曰：「爾以為吾不能殺汝耶？」
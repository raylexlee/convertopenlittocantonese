
			　　乙丑三年二月，孝哀帝崩，群臣迎其弟瑯玡王司馬弈即皇帝大位，改元為太和元年。

　　卻說弈帝，字延齡，哀帝同母弟也。初，封為瑯玡王，及哀帝無子，大臣迎而立之，在位六年，後被桓溫廢為海西公。

　　卻說燕王暐境內久旱，太宰慕容惲慕容評並入朝歸政。

　　上疏曰：臣以朽暗，器非經國，不足上諧陰陽，下釐庶政。臣聞王者，依天建國，辨方正位，司必量才，官惟德舉。台輔之重，參理三光，而非其人，則靈曜為虧，屍祿貽殃，負乘招悔，臣非安可久忝天祿？宜以避賢路，敢忘虞丘避嫌之美？輒循兩疏知止之分。謹送章綬，惟垂詔許。

　　暐覽疏，而謂惲評二人曰：「先帝所托，惟在二公，豈虛己謙讓，以違付托之事耶？」惲評二人乃止。燕王暐又曰：「吾聞洛陽乃關中之地，今為晉所戍，欲煩叔父神明取之，其事若何？」太宰慕容恪曰：「臣等受先帝顧托之重，欲效犬馬之心久矣，未得詔命。今陛下旨意，臣願領兵去攻洛陽，以報先君顧托之恩。」言訖，拜辭燕王，即點十萬銳兵，使吳王慕容垂為先鋒，殺奔洛陽而來。

　　其時洛陽守城將沈勁聞知燕兵犯境，即忙使偏將軍楊欽，點起城中氐兵五千人，大開城門，驅兵出迎。時燕兵隊內，有先鋒慕容垂出戰與楊欽交戰；二人在陣前，戰二十餘合，楊欽兵少，如何敵得燕軍，因此大敗。楊欽不敢入城，乃收殘兵，走還江南。時燕太宰恪謂諸將曰：「卿等常患不攻城，今洛陽城高而兵弱，卿勿畏也。」於是諸將率士卒齊力攻之，乃克。

　　執沈勁來至，恪招降，而勁神氣奇異，恪將宥之，將軍慕容虔曰：「勁雖奇士，觀其態度，終不為人用。」遂殺之。

			　　庚申永康元年四月，卻說趙王司馬倫，字子彝，乃宣帝司馬懿之第九子也。見愍懷太子被賈後所害，欲起兵，恐力不及，謂孫秀曰：「今惠帝無道，賈氏專制，謀殺太子，淫亂後宮，先曾與卿謀之，恨力未及。吾思宣帝盡忠仕魏，南拒孫權，北抗劉備，幸有大勛，德及武帝，平蜀滅吳，而有天下。未及三世，遭此賤人暴虐，鹿將失之。吾欲起兵，盡誅賈黨，誠恐刻鵠不成，反類騖耳。汝有何策？」孫秀曰：「殿下欲立蓋世之功，獨力是所不能。臣見齊王冏每有不忿賈後之意，請其同討賈氏，方可有濟。其餘碌碌等輩，不可令其知之。」司馬倫曰：「然！」

　　於是司馬倫即使人請司馬冏至，置酒相待，至半酣，趙王屏左右，哭謂冏曰：「今皇上愚憨，悍後專權。君之元子弒之於許昌，後之賊黨委之以重任。若不早為社稷計，眼見天下非晉有矣，吾等豈能免乎？今欲與姪共誅賈氏，以正紀綱，姪意若何？」司馬冏曰：「吾欲殺此賤人久矣，因力不及，既如此，何不二家就此起兵，矯詔廢后，誅其賊黨，以靖朝廷，誰敢拒之！」司馬倫曰：「既有同心，奈無兵權。」孫秀曰：「此容易耳。明早殿下可入朝奏帝，稱說昔年東安王司馬繇因罪見廢，今因久在東安，甚得民心，常抱不平之志，將來之患，固不待言。宜乘此時亂心未作，朝廷商議著親信大臣領兵鎮之，使彼不萌惡念，可保萬全。皇上必允。若問誰可鎮守，王殿下宜力保齊王殿下領兵，則兵權歸於掌握。即勒其兵，矯詔先廢悍後，後誅賊黨，豈不甚便？則大功可望成矣。」二王撫掌大笑曰：「此計甚妙，宜速為之。」於是齊王辭別回邸，各自歇息。

　　次日，趙王司馬倫披公服，執牙笏，奏惠帝曰：「臣聞東安王司馬繇被廢居東安，怨望朝廷，陰結力士，謀為不軌。陛下可速使人以兵去鎮，捕其羽冀，庶得東地寧息。倘惡念一興，難以撲滅。」帝問曰：「東安欲叛，誰人可去鎮之？」倫曰：「齊王冏有文武才略，可使鎮守，萬無一失。」惠帝從之，即召齊王司馬冏領車騎將軍，授以兵符，發兵二萬五千人，使其出鎮東安。齊王同謝恩，捧符印出朝，來見司馬倫商議。孫秀曰：「來日俟聖上坐朝，齊王殿下矯皇上詔，廢賈後為庶人。

　　殿下率禁衛武土拒住宮門，以防外兵，然後請旨，誅張華、裴頠、賈謐等黨。「因是趙王倫等各依孫秀之計而行。

　　計議已定，趙王倫佯使司馬雅去告張華曰：「趙王欲與公共匡社稷，為天下除害，公意如何？」華拒之曰：「天下已定，百僚奉職。賈後雖虐，未至大患，除甚大害，子莫駿乎？」司馬忿怒曰：「刀將加頸，猶為是言耶？」不顧而出報倫，倫怒。

　　是夜，乃自矯詔，敕三部司馬曰：「中宮與賈謐等謀殺太子，今奉皇上聖旨，命車騎司馬冏入廢中宮，汝等從命，賜爵關內候，不從者夷其三族！」眾皆從之，開門而入。至天明，司馬倫又以兵一千人入宮，拒住內外，宮人不得出入。齊王司馬冏自披甲執銳，領甲士五百人，在宮內矯詔責賈後曰：「皇太后何罪見廢？皇太子何辜見誅？汝淫亂宮室，污穢朝廷，今聖上有密旨在此，廢汝為庶人，火速收拾，遷往金墉城去，不許久延掖庭！」賈後大驚，曰：「詔當從我出，汝詔從何而來？」

　　齊王冏曰：「詔書乃聖上親書，不必爭論！」言訖，喝令軍士擁而出之。賈後走上台閣，遙望金鑾殿上大呼曰：「陛下之婦使人廢之，你久後亦行自廢！」齊王冏大怒，揮軍士上閣，將賈後推扯下來。以宮車仗，使軍士護送，遷於金墉城。去訖，勒兵出宮，會同趙王司馬倫、梁王司馬肜等請帝上殿。

　　賈後淫風毒且愚，謀絕皇嗣卻必誅。

　　今朝司馬倫兵起，猶說詔當從我出。

　　時惠帝見諸王各執兵入，心中大驚，戰慄不已。當趙王司馬倫俯伏殿下奏曰：「臣等為社稷之計，必無謀異之心，陛下不勞驚恐。」惠帝方才放心。司馬倫又奏曰：「今賈後兇悍淫虐，廢弒太后，謀殺太子，臣故廢之。今侍中張華、僕射裴頠、太常賈謐助後為虐，陛下可下詔誅夷。」惠帝見趙王如此，不得不從，連忙下詔許之。於是，趙王倫迎惠帝幸東堂，執賈謐斬之。召八座以上皆夜入殿，於是裴頠等皆至。又令收趙粲、賈午等，盡誅之。乃令張林執張華、裴頠，解結於庭中。張華謂張林曰：「卿欲害忠臣耶？」林稱詔詰之曰：「卿為宰相，太子之廢，不能死節，何耶？」華曰：「式乾之議，臣諫草具存，可覆按也。」林曰：「諫而不從，何不去位？」華無以對。

　　林遂出來，將裴頠等皆夷三族。又收董猛、孫慮、程據等皆誅之。於是趙王倫自為都督中外諸軍事、相國，以侍中孫秀為中書令，並據兵權。計文武封侯者數千人。奏惠帝詔追復太子司馬遹位號，更立其子司馬臧為臨淮王。

　　時有司奏尚書令王衍備位大臣，太子被誣，志在苟免，請禁錮終身。詔許之。趙王倫見張華不至，復使孫秀去收，誅其三族。時倫欲收人望，選用海內有德之士，以李重、荀組為左右長史，以王堪、劉模為左右司馬，束皙為記室，荀鬆，陸機為參軍。李重知倫有異志，辭不受。趙王倫逼之不已，憂憤成疾，扶拽受拜，數日而卒。

　　五月，惠帝詔立臨淮王為皇太孫。此時朝野震悚，士民恐避，獨閻纘聞知，逕入市曹，撫張華屍，慟哭曰：「吾曾語君及早退位而不聽，今果不免也。」後復見賈謐屍，叱曰：「小兒亂國之由，誅之晚矣。」哭訖，上疏表張華之死屈。惠帝善其忠烈，乃擢為漢中太守。

　　史說張華之幼子張韙，頗識天文，夜觀乾象，見中台星折。

　　次日見華曰：「今中台星折，正應大人，宜早退位，免禍臨身。」華不聽，且曰：「天道幽遠，惟修德以應耳，不如靜以待之。」未數日，孫秀以兵入府，曰奉旨斬公。華大驚曰：「吾先帝老臣，忠心如丹，不愛生而靖王室之難，禍不可測也。」言未終，孫秀使人推出市，斬之，誅其三族。

　　張華性好人物，至於貧賤候門之士，凡有一介之善者便咨嗟稱羨，為之延譽。性愛書籍，身死之日，家無餘財，惟有文史溢於箱篋，嘗徙居，載書三十乘。秘書監虞摯撰定官書，皆資華之本以取正焉。天下奇秘，世所希有者，悉在華所。由是博物洽聞，世無與比。陸機嘗請華宴，於是賓客滿座，華舉器，見鮮有異，乃曰：「此龍肉也。」眾客未之信。張華曰：「公等不信，試以苦酒灌之，必變異象。」眾依法以苦酒灌之，而五色光起，眾始默然。席散，機問鮓主，果雲園中茅積下得一魚，質狀殊常，以作鮓過美，故以相獻耳。時武庫封閉甚密，惠帝使人開搬點視寶物，其中忽有雉雊，諸人皆以密固，何有此物？惟華曰：「此必蛇化為雉也。」眾視雉側，果有蛇脫焉。

　　吳郡臨平岸崩，出一石鼓，捶之無聲。郡守進入朝廷，惠帝問華，華曰：「可取蜀中桐材，刻魚形，扣之則鳴矣。」帝如其言，即取蜀桐刻形打之，聲聞數里。

　　先吳之未滅也，鬥牛之間常有紫氣。及吳平，紫氣愈明。

　　華聞豫章人雷煥妙達緯象，乃召煥至，與宿，乃屏人謂曰：「可與汝共尋天文，知將來之吉凶。」因同登樓，仰觀天象，問煥紫氣之故。煥曰：「僕察之久矣，惟鬥牛之間頗有異氣。」

　　華曰：「是何祥也？」煥曰：「寶劍之精，上徹於天耳。」華曰：「君言得矣。吾少時有相者，言吾年出六十，位登三公，當得寶劍佩之，斯言豈效耶？」因問曰：「在何郡？」煥曰：「在豫章豐城。」華曰：「欲屈君為宰，密共尋之，可乎？」

　　煥曰：「從命。」於是華即補煥為豐城令。

　　煥到縣，掘獄屋基，人地四文餘，得一石函，光氣非常，中有雙劍，並刻有題：一曰「龍泉」，一曰「太阿」。自得此劍，其鬥牛間之氣不復見矣。煥以南昌西北岩下土以拭劍，光芒豔發，因此遣使送一劍並土來京與華，一自佩。華回書謂煥曰：「得兩送一，雷公得無欺乎？」煥謂使人曰：「本朝將亂，張公當受其禍。此劍當係徐君墓樹，靈異之物當化去，不永為人服也。」時華得劍，寶愛之，常置坐側。華以南昌土不如華陰赤土，令人報煥，書曰：「詳觀劍文，乃乾將也，莫邪何不復至？雖然天生神物，終當合聚。」因以華陰土一斤致煥，煥更以拭劍，倍益精神。
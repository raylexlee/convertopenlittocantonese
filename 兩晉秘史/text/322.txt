
			　　南燕王慕容超自與所幸魏夫人上登天門，觀晉兵虛實，群臣皆隨城邊，燕王超見晉王師之盛，心有憂色。而魏夫人握燕王超之手，涕淚交流，燕王超起視對泣。時參軍韓（讠卓）因諫曰：「今陛下遭百逆之會，正是勉強之秋，而反對女子悲泣，何其鄙也？」超乃拭目謝之曰：「帝王興廢，何代無之？惟恨在我罹此艱險，故發悲耳！卿等盡忠，退得晉兵，高官任選，朕不負伊！」（讠卓）曰：「劉裕孤軍懸久，目下雖銳，久必自衰。宜固此城，待其衰而出攻，必能破之也！」燕王超從之，詔命六師緊守城池，並不出戰。

　　時劉裕大會諸將，商議攻城之策。中軍將玄文上言曰：「昔趙攻曹嶷，望氣者以為澠水帶城，非可攻拔；若塞五龍口，城必有陷。石季龍從之，而嶷請降從。慕容恪之圍段龕，亦如之，而龕亦降，後無幾又震開之。今舊基猶在，明公可塞之，則城中必有降者，若攻恐難拔也。」裕從之，即使一軍擔泥運土，填塞五龍口，城中士民男女，相患腳疾，弱病重者大半。
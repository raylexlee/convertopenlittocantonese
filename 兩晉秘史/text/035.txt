
			　　卻說趙王司馬倫既廢賈後，及誅張華等，乃自專國政，總握兵權，自為相國，以孫秀為侍中。時百官俱聽命於倫，而倫素曠達無智策，復受制於秀。於是孫秀威權震於朝廷，天下皆事秀，而無求於倫。

　　卻說孫秀乃瑯訝小吏，累官於趙國，以諂媚自達。秀既執機衡，遂恣其奸謀，多殺忠良，以逞私欲，於是京邑君子不樂其生，秀之諸黨皆登卿相，並列大封，其餘同謀者，皆超階越次，不可勝紀。至於奴卒廝役，亦加以爵位。每朝會，貂蟬盈座，故人為之諺曰：「貂不足，狗尾續。」而秀以苟且之惠，取悅人情；府庫之儲，不充於賜；金銀冶鑄，不給於私。故有白版之侯，君子恥服其章，百姓亦知其不終矣。

　　孫秀既立非常之事，司馬倫愈敬重焉。當孫秀人見趙王倫曰：「斬草不除根，萌芽依舊發。今賈後雖廢為庶人，猶在金墉，若不剿除，後必為患，殿下可速矯詔誅之。」趙王倫曰：「卿計正合孤心，你可密地使人持詔殺之。」於是，孫秀乃偽詔使王全齎金屑酒來金墉殺賈後。使者領命到金墉，入內請賈後跪聽宣詔，賈後不聽。王全開讀其詔曰：賈氏專權，廢弒皇太后，無婦之道；謀弒皇太子，無母之慈。禍亂國家，淫惡昭著。至忠之臣見遭誅戮，讒佞之輩反授權柄，致使天下之人謗朕不君。謂天地所厭，人神共怒，今賜金屑酒一壺，賜其自盡，勿得推故。

			　　己酉五年，趙王虎自稱皇帝。虎既即大位，遂大赦境內，故東宮高力等萬餘人謫戍梁州，行達雍城，不在赦例。高力督梁犢率眾作亂，攻打下辯城，掠民財。梁犢出戰，執斧，施一丈柯，攻戰若神，所向崩潰，無人敢拒。因長驅而東，北至長安，眾已十萬。樂平張苞領眾五萬拒之，一戰而敗，犢遂引眾殺入洛陽。趙王虎即遣李農率步騎十萬來討之，與犢交戰，未及數合，犢持長斧橫掃中陣，殺人如同摧枯拉朽，斬將似若切蔥，人迎人死，馬迎馬亡，殺得農兵十傷其七，大敗而逃。李農既敗逃回，虎驚大懼，即以其子燕王斌為大都督，統姚弋仲、苻洪、石閔等，率大兵二十萬去討之。

　　時姚弋仲聞虎有命討犢，率本鎮兵八千餘人來至鄴，求見趙王虎，虎未出見，使宦官引內賜食。弋仲怒曰：「主上召我擊賊，當面授方略，我豈為食來耶？且主上不見我，我何以知其存亡？」虎忙力疾見之。弋仲問虎曰：「兒死愁耶，何為而病？兒幼時不擇善人教之，使至於為逆，既誅之，又何愁焉？

　　且汝久病，而立幼兒，汝若不癒，天下大亂！當先憂此，勿憂賊也！彼等窮困思歸，相聚為盜，何能所制！老羌為汝一舉了之。「弋仲性鯁直，人無貴賤皆敬之。虎雖被其面抑，亦不之罪，反賜鎧、馬與之。弋仲曰：」汝看老羌，堪破賊否？「言訖，乃披鎧跨馬於殿中，因策馬南馳，不辭逕去。遂與斌、洪、閔等，領眾至滎陽。

			　　明帝在營，密聞近侍報：「王敦復作亂，兵至湘陰。」帝不與百官計議，自密乘巴滇駿馬，微行至湘陰，探察王敦營寨。

　　正觀之際，敦營中有軍士出，見帝單騎窺伺營寨，而軍士見帝顏貌頗不俗，疑非常人，即入報王敦。時敦病，正晝寢，夢紅日環其營寨，王敦驚起曰：「此必黃須鮮卑取來也！」帝母荀氏，乃燕氏人，帝狀類外氏，須黃，故敦謂黃鬚鮮卑奴也。

　　正欲使人訪察捉之，忽軍士入報，適間有一人，黃鬚單騎，在營外窺探，至今未去也。王敦曰：「正是鮮卑奴也！」急喚傅玩至，說與帝狀，令其出領五騎，各帶利刃，追著殺之，取得首級來，封千戶侯與你。

　　五人得令即出，各騎駿馬，帶長槍利刃，領五騎來追明帝。

　　明帝見營內紛紜，想有人追，乃急馳去。時馬有遺糞在地，帝恐追人察冷熱，追著不便，取水輒灌之為冷而走，見逆旅賣食老嫗在門首立，以趕馬七寶鞭與嫗曰：「吾將此寶物送與婆婆，倘後有騎馬來追者，可以此鞭示之，道吾去遠也。」老嫗接鞭在手，明帝忙拍馬去。俄而，傅玩五騎追至，問老嫗曰：「適有一黃鬚後生，並無跟隨之人，騎一大馬，在此過麼？」老嫗以七寶鞭示之曰：「去得好遠，失落此鞭在地，被我拾得。」

　　傅玩等認之，乃帝之七寶鞭也，因此傅玩在此稽留遂久，心猶未信，因見馬糞在地，以手試之，糞已冷矣，遂信老嫗之言，去遠而止不追，勒馬而歸。明帝僅得免其大難，自回轉營去訖。

　　傅玩引五騎回營，報說明帝去遠，追之不及。王敦聞知，病反加增。時沈充、錢鳳定謀，以宿衛尚多，使人上表，奏令三番休二時。明帝已回宮，以溫嶠為中書令，議討王敦。王敦使人探知，心甚惡之，恐其為明帝謀己，乃使人請溫嶠為左司馬，嶠不敢辭，乃朝拜明帝辭別，帝欲阻之，嶠曰：「陛下休留臣，臣自能復返，就觀動靜耳。」

　　嶠即行事敦，敦悅之。嶠偽為勤敬，乃綜其府事，時為密謀，以附其欲，結錢鳳，為之聲譽。每曰：「錢世儀精神滿腹，嶠素有藻鑒之名。」鳳甚悅，深欲結好。會丹陽尹缺，嶠言於敦曰：「京尹咽喉之地，公宜自眩」敦然之，問誰可者？溫薦錢鳳可，錢風薦溫嶠可。溫嶠偽辭，敦不聽，遂使人表用嶠，使覘伺朝廷消息。

　　時王敦行事，不待朝廷應允，表人即除，朝廷亦不敢逆敦，遂使溫嶠為京尹。嶠恐既去而鳳後間之，乃因王敦作宴飲嶠餞別。酒至鳳，鳳未即飲，嶠佯醉，以手版擊鳳幘墜地，作色曰：「錢鳳何人？溫太真行酒，乃敢不飲？」鳳意不樂，敦以嶠為醉而釋之。嶠將別，拜敦，佯為涕泗橫流，出園後復入者再三，似不忍離去之狀而行。後鳳果謂敦曰：「溫嶠與朝廷甚密，而與庾亮深交，今此去未可信也！」敦曰：「太真昨醉，小加聲色，卿何得便爾相讒耶？」言罷不聽。

　　溫嶠既得脫身至建康，盡以逆謀告知明帝，與庾亮畫策討之。

　　王敦聞知嶠泄己之謀，大怒曰：「吾乃為小物所欺！」因遣人與弟王導書曰：太真別來幾日，作如是事，當募人擒殺之，以拔其舌，方息吾丹田一點火耳！
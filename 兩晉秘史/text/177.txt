
			　　卻說張駿欲假道於成，以通表建康，使人求問成王，成王李雄不許。駿乃遣治中從事張淳稱藩於成，以假道去建康。雄與百官計議，欲偽許之，將覆淳於東峽。計議已定。次日，淳入見成王，說稱藩假道之事，雄曰：「汝主既稱藩於吾，任從卿去往返，誠恐西復東都，峽有盜，阻卿不前。」淳聞言，知其有謀，乃謂雄曰：「寡君使小臣行無跡之地，通誠於建康者，以陛下嘉尚忠義，能成人之美也。若欲殺臣，當斬之都市，宣示眾曰：」涼州不忘舊德，通使瑯玡，主聖臣明，發將殺之。

　　『如此則義聲遠播，天下畏威；今使盜殺之江中，威刑不顯，何足以示天下？「李雄大驚曰：」安有此耶？前言戲之耳！「

　　於是罷其計矣。

　　當司隸景騫言於成王曰：「張淳壯土，請留仕成。」雄曰：「壯士安肯留？且試以卿意觀之！」騫謂淳曰：「卿體豐大，天熱可少停，遣下吏先往，待涼而行。」淳曰：「寡君以皇輿播蕩，梓宮未返，生民塗炭，莫之能救；故使臣通誠上都，所論事重，非下吏所能傳；使下吏可，則淳亦不來矣。雖火山湯海猶將赴之，豈寒暑之足憚哉？」雄亦謂淳曰：「貴主英明蓋世，土險兵強，何不稱帝，自娛一方？」淳曰：「寡君祖考以來，世篤忠貞，以仇恥未雪，枕戈待旦，何自娛之有？」雄甚慚，厚禮而遣之。淳至半路卒，下吏遂致命於建康。

　　甲午九年正月，仇池楊難敵卒，其子楊毅嗣位，遣使稱藩於建康，成帝從之。二月，張淳之下吏奉表詣建康，朝見成帝，及奏淳假道與途卒之事，成帝歎息不已，重賞下吏。復以張駿為大將軍，命使之國。於是，使者每歲往來於建康。

　　六月，太尉、長沙公陶侃卒。侃晚年，深以滿盈自懼，不預朝權，屢欲告老回國，佐使等苦留之。至是疾篤，上表遜位，奉還所假節鉞、麾幢、曲蓋，侍中貂蟬、太傅並八州刺史印傅，棨、戟、軍資、器仗、牛馬、舟船，皆有定簿，封印倉庫，自加管鑰，以後事付右司馬王愆期，輿車就船，將歸長沙。顧謂愆期曰：「老子娑娑正坐君輩。」及薨，諡曰「桓」。

　　侃在軍中四十一年，明毅善斷，識察纖密，人不能欺。自南陸訖於白帝，數千裡中，路不拾遺。尚書梅陶嘗謂人曰：「陶公機神明鑒似魏武，忠順勤勞似孔明，陸機諸人不能及也！」
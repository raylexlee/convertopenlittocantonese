
			　　初，劉毅未遂大志時，嘗為劉敬宣部下參軍，時人咸以雄杰許之。敬宣曰：「非常之才，自有調度，此君外寬而內忌，自伐而矜人，若一旦遭遇，必當以凌上取禍耳！」毅聞而恨之。

　　毅心懷前言，今敬宣為江州，使人言於裕曰：「敬宣不預建議，授郡已為過優，聞為江州，尤用駭惋。」敬宣竊知，不自安，使人去裕處請解職。裕乃召還為宣城內史。

　　時朝廷新定，未暇征討，聞盧循為亂，與百官議以品爵招安。於是乃遣人以循為廣州刺史，徐道覆為始興相，因此二人皆受命，遣使貢獻，因使人饋劉裕「益智粽」，裕乃笑曰：「彼謂我無能也！」亦使人報以「續命湯」，循亦疑未究。循初陷番禺也，執刺史吳隱之。至是裕與循書，令遣隱之還京，循乃不從。長史王誕曰：「孫伯符豈不欲留華子魚耶，但以一境不容二君耳！」循始悟，遣之還京。

			　　卻說李雄自殺敗羅尚之後，威名日著。雄以范長生有名德，為蜀人所重，欲迎以為君長。生不肯受。其部將楊褒等推雄為成都王，雄乃約法三章，簡刑愛民，於是蜀中望風降附，成都大治，百姓安堵，國富兵強。雄既即大位，國號建興元年，以世子李期為太子，以叔父李讓為太傅，以兄李始為太保，李離為太尉，李國為太宰，以楊褒為大將軍。李國、李離二人有智略，謀事必咨而行，然二人事雄彌謹矣。自此蜀地悉被李雄所據有。十一月，張方先授顒遷都之計來洛陽，既久剽掠，百姓殆竭，軍糧不敷，恐難住坐，乃集將士商議劫駕回長安，將士皆從之。於是乃引兵入，因奏曰：「洛陽廢弛已久，不可修葺，更兼轉運糧米甚難，臣料長安地面城廓宮室、錢糧民物足備，可以幸鑾輿。臣排辦已定，請陛下登輦。」君臣皆懼方之勢，莫敢言不可者。即日駕起，方分撥軍馬，盡帶百官，遷都而行。

　　帝不肯行，方命諸軍以乘車入內，逼帝上車。帝垂淚從之，謂方曰：「卿宜討車載宮人寶物同行。」於是諸兵因擄掠後宮宮人為妻，分爭府庫，割流蘇武帳為馬棧，魏晉藏積珍寶，掃地無遺。張方擁帝並皇太弟穎、豫章王熾等趨長安。駕至新安，天降大雪，寒冷之甚。帝身凍，忽墜於車下，傷了右足，眾軍急救登輦，不勝悲慘。來到霸上，以征西府為宮權歇。
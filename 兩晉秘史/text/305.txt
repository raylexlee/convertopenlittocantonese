
			　　壬寅元興元年正月，桓玄表其兄偉為江州刺史，鎮夏口。

　　司馬刁暢都督八郡，鎮襄陽，遣將馮該戍湓口。自謂有晉國三之二，數使人上己符瑞，欲以惑眾。又致箋於會稽王道子曰：賊造近郊，以風不能進，食盡故去，非力屈也。

　　昔國寶死後，王恭不乘此威入統朝政，足見其心非侮明公也，而謂之不忠良。今之腹心，誰有時望，豈無佳勝，直是不能信之耳。

　　元顯看書大懼，張法順謂曰：「桓玄承藉世資，素有豪氣，既並殷、楊，兼有荊楚。第下所控引，止三吳耳。今東土塗地，公私困竭，玄必乘此縱其奸凶。」元顯曰：「為之奈何？」法順曰：「桓玄始得荊州，人情未附，若使劉牢之為前鋒，而以大軍繼進，玄可取也。」元顯以為然。

			　　後秦王姚萇聞慕容衝攻長安，會群臣議進止之策。諸將皆曰：「宜先取長安，建立根本，然後經營四方。」萇曰：「燕人因其眾思歸以起兵，若得志，必不久留關中。吾當紮屯嶺北，廣收資實，以待秦王晏去，然後拱手取之。」言訖，乃留長子興守北地，自將其眾攻新平。

　　初，新平人殺其部將，秦王堅缺其城角以恥之，新平人深以為恥，欲立忠義以雪之。及萇至，太守苟輔欲降，郡人馮杰等諫曰：「昔田單以一城存齊，今秦猶連城過百，奈何遽為叛臣乎？」輔喜曰：「是吾志耳，但恐久而無救，郡人橫被無辜，諸君能爾，吾豈顧生哉？」於是憑城固守。
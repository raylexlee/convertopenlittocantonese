
			　　卻說尚書郎郭璞，因母死居憂，去職在家，將母柩櫬下葬於暨陽，近河漫水百餘步，當友人王用謂璞曰：「君何葬母地近河，他日洪水漂蕩，則母骸將為魚矣！」璞曰：「卿不必憂，不久當即為陸矣！」用不信，後因洪水走推，別處反沙漲，去墓十里皆為田。

　　於是用深敬之。因父棺未埋，亦請郭璞代他擇吉安葬。璞與擇地，葬其父後郭外東陵龍耳上。埋訖，私謂王用曰：「其地甚吉，不出三年，當致天子相問也！」時明帝聞知郭璞嘗與人擇葬，吉效如神，尚未深信，乃自微服裝作庶人，引從者私出宮門，來觀其所葬之地如何。恰好來至東陵，遇王用掃墳，帝問曰：「此墳誰替你擇葬？」用曰：「乃是郭璞。」帝佯嚇之曰：「何以葬於龍角？此法當夷族！既是璞葬，有何吉應？」

　　用曰：「郭璞道此葬龍耳，不出三年，當致天子也。」帝曰：「出天子耶？」用曰：「當致天子問耳！」帝異其效，乃歸宮。

　　次日，詔郭璞起復，以為尚書郎，凡事皆與議之。

　　璞素與桓彝友善，彝常造之，或璞在廁間，便入相見。時值歲除，璞穰燈知來年有大難。至正月，欲行掩法，怕人窺見，正在廁間請祝，彝又至，璞曰：「卿來他處自可，但不可廁上相尋耳。若相尋，必客主有殃。」彝笑辭歸。旦，璞在廁行掩法，彝飲得大醉，詣璞家，數尋不見。至廁果遇璞正在廁行掩法。彝竊而觀之，見璞裸體披髮，口銜刀，設醊回首，忽見彝在，撫心大驚，出曰：「此天命不可逃也！吾每囑卿勿來廁間，反更如是，豈但禍吾，卿亦有殃不能免！」彝聽言被嚇，酒已半醒，因曰：「我被酒誤矣！」二人歔欷一回，各別去。是歲璞因王敦反被害，後彝因蘇峻反死。

　　史說璞撰前後筮驗六十餘事，名為《洞林》，又抄京、費諸家要撮，更撰《新林》一篇，《韻》一篇，注釋《爾雅》，又注《三蒼》萬言、《穆天子傳》、《山海經》、《楚辭》，並所作詩賦誄頌，亦數萬言，皆傳於後世。

　　卻說後趙右長史張賓卒，後趙王勒哭之慟曰：「天不欲成吾事耶？何奪吾右侯之早也？」因謂文武曰：「張賓闊達大節，謀無不中，算無餘策，成吾業者，賓之勛也。雖子房、蕭何，不過其才耳。卿輩年齒與朕等輩，惟有侯年少，吾欲托以後事，不期如此天滅，使朕心腹崩裂矣！」言訖，又淚如雨，親往弔祭，哭之而歸，以程通代為右長史。勒每與遐謀議，有所不合，輒歎曰：「右侯舍我去，豈非酷乎？」因是流涕彌日矣。

　　肅宗明皇帝太寧甲申元年三月，後趙王勒使桃豹、孔長等寇彭城、下邳等，徐州刺史卞敦退保盱眙，王敦欲謀篡，使人諷朝廷征己，明帝舉手詔征之。敦遂徐移鎮姑孰，屯蕪湖，以王導為司徒，自領揚州牧。敦欲為逆，弟王彬諫之甚苦，敦變色，目左右將殺之。彬正色曰：「君昔歲殺兄，今又殺弟耶？」
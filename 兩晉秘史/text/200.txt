
			　　漢自李壽於癸卯年卒，群臣立其太子李勢為漢王。其時，勢弟李廣，以勢無子，求為太弟，勢不許，當有解思明諫曰：「陛下兄弟不多，若復有所廢，將亦孤危。」固請許之，勢疑其與廣有謀，收斬之。襲廣於涪城，廣遂自殺。思明被收，歎曰：「國之不亡，以我數人在也，今其殆矣！」思明有智謀，敢諫諍，素得民心，及其死，士民無不哀之。

　　卻說姚弋仲清儉正直，不治威儀，言無畏避，趙王石虎甚重之，以為冠軍大將軍。

　　丙午二年正月，揚州刺史、都鄉侯何充卒。充有器局，臨朝正色，能以社稷為己任，所選用皆以功效，不思親舊。及卒，朝廷惜之，諡曰「文穆」。

　　卻說燕王皝率眾二萬襲扶餘，扶餘國王玄以兵扼之，被皝用伏軍計邀戰，擄其王玄以歸，滅其國為郡。

　　三月，後父褚裒表薦顧和、殷浩於朝廷，朝廷詔以和為尚書令，以浩為揚州刺史。和有母喪，固辭不起，親屬勸之起，和謂所親曰：「古人有釋縗絰從王事，以其才足翰時故也。如和者，正足以虧孝道，傷風俗耳。」浩亦固辭，會稽王昱遣人以書與浩曰：昱當厄運，危弊理盡；足下沉識淹長，足以經濟。若復深存挹退，苟遂本懷，恐天下之事，於此去矣。足下去就；則時之興廢也，家國不異，宜深思之！

　　浩得是書，乃就職，領揚州刺史。

　　史說前涼張軌，安定烏氏人也，漢趙王張耳十七世孫，晉惠帝永寧元年為涼州刺史，因據之；安帝拜為涼州牧、西平公。

			　　卻說石勒既克平陽，遣左長史王修持書獻捷於漢，漢主曜大悅，遣使授勒太宰，進爵趙王，加殊禮，稱警蹕。使人去訖，王修亦還。先，王修同舍人曹平樂來漢，劉曜留之為常侍，因此平樂為漢，私言於曜曰：「勒使王修來獻捷，實窺陛下強弱，俟其復命，將襲乘輿，今陛下宜防之。」時漢兵疲憊，曜聽其言，乃使武士追及，斬王修於市。

　　探聽人回報石勒，言漢斬修之故。石勒大怒曰：「同事劉氏，於人臣之職有加矣，彼之基業，皆孤所為，彼既得志，將欲相圖？趙王趙帝，孤自為之，何待彼也？」自此勒不受偽漢之用命矣。

　　時三月，禮宜祀天地南郊，未曾建立。元帝請群臣會議郊祀，刁協等以為宜待還洛陽祭之，今且罷之。司徒荀組等曰：「漢獻帝都許即行郊祀，何必洛陽？」元帝從之，乃立丘於建康城之南地，帝觀祀之。以未有北郊，並地祗合祭之禮，帝詔瑯玡恭王宜稱皇考。賀循曰：「禮，子不敢以己爵加於父。」

　　帝既而罷之。

　　四月初，蓬坡塢王陳川，自稱陳留太守。先祖逖攻柳雍也，陳川遣其將李頭助之。頭力戰有功，逖厚遇之。頭既還，每歎曰：「得此人為主，吾死無恨！」川聞之，以頭背己與逖有謀，將頭殺之，遂大掠豫州諸郡縣。祖逖大怒，自將兵來擊陳川。

　　川以眾與戰，被逖破之。大川大敗，只留一千餘人，恐不能敵，乃以凌儀縣使人降於石勒。勒受其降，拜為將軍。
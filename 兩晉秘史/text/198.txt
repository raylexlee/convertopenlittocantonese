
			　　卻說桓宣率軍五萬伐趙，軍至丹水，趙王虎使將李羆以軍三萬拒之。次日交戰，桓宣為羆所敗，愧憤而卒。庾翼聞宜敗而慚死，恐諸軍亡散，急遣其子庾方之去代領宣軍而屯之，因此兩下相持，堅壁不戰。

　　九月，康帝疾篤，急召集諸大臣入宮，議立後嗣。庾冰、庾翼欲立會稽王昱為嗣，何充建議立皇子聃為嗣，帝從之，乃立皇子聃為皇太子。立訖，康帝崩，年二十三歲。何充等代為喪事畢，奉太子聃即大位。聃年方三歲，尊皇后褚氏為皇太后，請皇太后臨朝稱制，加何充為侍中、錄尚書事，總攝朝政。由是庾冰、庾翼深恨於充。

　　卻說充薦後父褚裒總朝政，裒固辭，請居藩鎮，於是改調裒都督徐、兗，使鎮京口。尚書奏：「裒見太后，在宮廷則如臣禮，在私室則嚴父。」後從之。時皇太後設白紗帳於太極殿，抱穆帝垂簾。

　　十月，荊江都督冰卒，庾翼聞兄冰已死，乃留子方之戍襄陽，自還鎮夏口，朝廷詔還復督江州。翼既督江州，繕修軍器，大佃積穀，以圖後舉伐趙。
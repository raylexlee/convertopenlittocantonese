
			　　安被眾所逼要戰，遂邀姪謝玄，與親朋王羲之等私遊山墅。

　　安謂玄曰：「吾與汝圍棋。」玄雖從之與棋，然心中憂懼。而安之棋常劣於玄。是日玄懼軍事，便為敵手而又不勝，遂不再棋。但曰：「秦兵勢大，叔父有何計破敵？」安曰：「吾有三勝之方，汝休漏泄。夫為將者必先觀天文，次審地利，三察人和，料此三者求勝可矣。又云『知彼知己，百戰百勝。』今歲星在吳，而秦逆天伐吾，古雲逆天者亡，吾有福德之祥，其勝一也；吾有長江之限，地利佑我，故曰得地者昌，其師雖強，不能渡之，其勝二也；苻堅集烏合之眾，積蟻聚之兵，以五胡仇人為將，雖多不和，吾軍固少而同一心，其勝三也，此三有勝，破秦必矣，何惑之有？」玄曰：「叔父之言，乃神機妙算，姪何可及？奈主上不安，百姓驚恐，宜早計以破之。使士民得安耳！姪懼兵微將寡，不能固守。」安曰：「晉兵雖微，正朔所在，君不失道，人心所歸，將帥調和，士卒依附，如此長江之險足以固守，何憂兵微將寡乎？吾觀苻堅志驕氣盈，將必有異，看其變動，乘機破之，汝才不在苻堅之下，管取成功，不須再四。」玄聞言大悅，即還。安與王羲之又游涉至夜，乃還。
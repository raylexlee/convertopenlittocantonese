
			　　顗曰：「吾淚者，為晉天下也。今遭單于流毒中國，殘害百姓，吾等朝夕難保。想晉先帝降吳滅蜀，定有天下，子孫相承數十餘年。不想今日喪於單于，聖主被擄，不能復仇，吾等欲捨此七尺無用之軀，與胡人死戰雪恥，誠恐孤力不加，無益於國，猶然發悲耳！」諸多舊臣名士皆掩面大哭。座中一人愀然變色曰：「諸公所哭，還能哭得胡兵退耶？否也。公等當共戮力王室，克復神州，何至作楚囚對泣耶？」眾視之，乃仲父王導，各收淚羞愧而言曰：「承君之言是也。」於是席散。次日，陳頵遣王導書曰：中華所以頹敝者，正以取才失所，先名望而後實事，浮競驅馳，互相貢薦。加有老莊之俗，傾惑朝野，養望者為弘雅，政事者為俗。夫人欲制遠，先由近始。今宜改章，明賞信罰，拔卓茂於密縣，顯朱色於桐鄉，然後大業可舉，中興可冀耳。
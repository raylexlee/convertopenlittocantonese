
			　　卻說北魏王拓跋珪大集文武，商議安內之策。當叔孫建曰：「安內之策，莫若富國強兵，則敵自服，而內始安。今國內狹隘，兵卒十萬，糧無支年，若欲安內，必須叛燕，侵取附寨諸部，方可聚兵。」魏王珪曰：「然！奈國內無良將堪領大兵，而行攻討。」建曰：「臣舉一人，氣度魁杰，武力絕倫，常用丈八蛇矛，每嫌細短，後令匠人大做之，猶嫌其輕，復輟大鈴於刀下。其弓力倍加常人，常以矛刺人，遂貫而高舉。又常以一手插矛於地，馳馬偽退，敵人爭取拔不能，彼引弓射之，一矢連射二三人，人皆怕之。每從先帝征討，先登陷陣，敵無眾寡，莫敢擋其鋒。因此勇冠一時，乃陛下宗室、陳留王拓跋虔也。陛下若用此人為將，征討諸部，無不克也。」魏王珪從之，宣陳留王拓跋虔至，謂曰：「安平公叔孫建稱卿有文武之才，薦卿為將，攻討諸部，以兵五萬，委卿前去征討附近諸部。」

　　拓跋虔曰：「臣願盡犬馬之勞，前去攻討諸部，不得其地，不敢生還。」言畢即出，點起軍馬，來犯燕境。

　　卻說後燕王設朝，群臣奏知北代魏王拓跋珪謀叛，遣陳留王拓跋虔以兵五萬犯境。燕王垂聞奏，即宣太子慕容寶、遼西王慕容農、趙王慕容麟至曰：「今魏拓跋珪謀叛，以拓跋虔為將犯境，汝可率兵八萬，自五原去伐魏王。」散騎常侍高湖諫曰：「魏與燕世為婚姻，結好久矣。間以求馬不獲而留其弟，曲在於我矣，奈何遽擊之？拓跋珪勇而有謀，幼歷艱難，兵精馬壯，未易敵也。太子年少氣壯，必小魏而易之，萬一不如所欲，傷將損兵，願陛下察之！」垂怒，免湖之官，即日令慕容寶等領兵起行。
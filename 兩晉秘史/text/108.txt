
			　　七月，漢劉曜攻拔北地郡，以兵進至涇陽。麴允欲以軍救之，被劉曜計使百姓於道反間，紿允曰：「郡城已陷，去無及也。」因此允逗留，眾懼而潰。被曜引眾來追，允軍寡弱，大敗而還。復集將士萬人，來取北地郡。允性仁厚，無威權，專以爵位悅人。諸郡太守皆領征鎮，村塢主帥，小者猶假銀青將軍之號，然恩不及下，故諸將軍驕恣而土卒離怨。

　　於是劉曜進至涇陽，河北諸城悉潰，如入無人之境。忽諸將獲晉將軍魯克、梁緯至，曜命釋其縛，與酒飲之，曰：「吾得子，天下不足定也。」克曰：「身為晉將，國家喪敗，不敢求生。若蒙公恩，速死為幸。」曜曰：「忠義士也，吾不殺汝。」因賜劍與其自裁。魯克、梁緯接劍，皆自刎而死，曜深惜之，歎嗟不已。諸將又獲將梁緯之妻辛氏至，曜見辛氏美色，欲以為妻。辛氏不從，哭之曰：「妾夫已死，義不獨生。且一婦人而事二夫，將軍何取之乎？」曜曰：「此貞女，聽其自裁。」

　　辛氏亦求劍自殺。曜悲哀不已，皆以禮葬之。

　　卻說漢主聰立故張皇后侍婢樊氏為上皇后，三後之外，佩皇后璽綬者復七人，嬖寵用事，刑賞紊亂。大將軍劉敷數涕切諫，聰怒曰：「汝欲乃公速死，即何以朝夕生來哭人也？」敷歸，憂憤而卒。
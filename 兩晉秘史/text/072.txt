
			　　卻說太傅司馬越集諸將士商議國事，當劉輿、潘滔因說越曰：「散騎常侍王延、尚書何綏、太史令高堂衝並參機密，公若不早除之，後必有謀明公之心。」越曰：「此數人皆無罪，何計殺之？」二人曰：「若不誣之以謀反，何以誅之？」越曰：「然！」於是，越引一班兒謀士並甲士三千回朝。越既入京師，中書監王敦謂所親曰：「太博越專執威權而選用，表請尚書，猶以舊制裁之，今來必有所誅。初，帝為太弟也，與繆播善。及即位，委以心膂。帝舅王延、尚書何綏、太史高堂衝等帝皆親用之，此數人量必難保。」越及至，果遣甲士三千人入宮，執播、延、綏十餘人於帝側。帝問越何以收此數人，越答此十餘人謀反，故來誅之。言訖，越命將播、延十餘人付廷尉，明正其罪而殺之。帝歎息流涕而已。

　　綏乃何曾之孫也，初，何曾侍武帝之宴，退而謂諸子曰：「主上開創大業，吾每宴見，未常聞經國遠圖，惟說平生常事，非貽厥孫謀之道也，及身而已，後嗣其殆乎！汝輩猶可以免。」

　　指諸孫曰：「此屬必死於難。」及綏死，其兄嵩哭之曰：「我祖殆聖乎？」曾日食萬錢，猶雲無下筋處。其子劭日食二萬，綏及弟機、羨，汰侈尤甚。與人書疏，詞禮簡做，王尼見綏書，常謂人曰：「伯蔚居於亂世而矜豪乃爾，其能免乎！」人曰：「伯蔚聞卿言，必相圖害。」尼曰：「伯蔚所聞我言，自己死矣。」伯蔚者，乃綏之字也。及此果死耳。

　　卻說太尉劉寔見朝廷危亂，連年請老，朝廷不許。劉坦言古之養老，以不事為優，不以吏之為重，宜聽寔所請。於是，帝下詔寔以疾就第，復以王衍為太尉。太傅越以頃來興事多由殿省，乃奏宿衛有侯爵者皆罷。帝只得從之。於是，越更使何倫、王秉，引東海國兵數百人入宿衛，以防內變。

　　卻說漢主劉淵又遣劉景將兵五萬人，寇黎陽縣。縣令王堪引兵拒之，大敗而逃，走奔延津。於是，景以眾入城，怒百姓不開門納其大兵，乃令諸兵將黎陽男女三萬餘人沉之於河，皆淹死之。漢主淵聞知，大怒曰：「劉景何面目來見朕耶！且天道豈能容平？吾所欲除者司馬氏也，細民何罪而故黜之也？」
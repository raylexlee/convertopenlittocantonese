
			　　卻說陳敏，初以兵討克石冰，自謂勇略無敵，遂據歷陽以兵叛。吳王常侍甘卓棄官歸養，敏聞卓有一女尚未許人，乃使人為媒，去說聘卓女與子陳景為妻，卓許以與成親。於是，敏謀使卓假稱皇太弟，令拜敏為揚州刺史，敏乘此發兵，使錢端以兵南略江州，使弟陳斌東略諸郡，遂據江東。以顧榮為右將軍，賀循為丹陽內史，周圯為安封太守，豪傑名士咸加優禮。

　　循佯狂得免，周圯稱疾不來。敏疑諸名士不為己用，欲盡誅之。

　　顧榮曰：「將軍神武不世出，若能信任君子，散芥蒂之懷，塞讒諂之口，則上方數州傳檄而定。不然，終不濟也。」敏乃止。

　　敏既謀叛，朝廷聞知，河間王顒以張光為順陽太守，命其率步騎三萬前來討敏，軍馬即日起行。劉弘亦知陳敏造反，謂江夏太守陶侃曰：「今陳敏大逆，使錢端寇掠本境，眾心未附，卿宜乘此時擊之，不然釀成大禍。」陶侃然之，乃引兵五萬出屯河口。弘又使南平太守應詹督水軍二萬以繼之。陶侃與敏同鄉。又同歲舉吏，左右私謂劉弘曰：「今日明公以陶侃為將討敏，然侃與敏同鄉，侃設有異志，則荊州必不保矣。」弘曰：「侃之忠能，吾得之已久，必無是也。」早有人報侃，侃遣其子陶洪為質以自固。弘引為參軍，資而遣還曰：「匹夫之交尚不負心，況大丈夫乎！」侃見洪還，問之，洪以弘語俱白與侃。

　　侃大悅，無生異心。陳敏聞侃以軍來，乃遣陳恢引兵二萬寇武昌，侃已知。時侃皆是步騎，無有戰船，忽運糧船至，侃即以運糧船為戰船，左右以為不可。侃曰：「用官船擊官賊，何為不可？」言訖，領步騎盡上運船，與恢交戰。侃身先矢石，士卒爭鋒，於是大勝。恢軍大敗，死者不計其數被侃追殺，恢等棄船而去，侃即以軍前來會張光。
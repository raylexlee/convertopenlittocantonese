
			　　永興元年，是歲僭國二，卻說長沙王屢破穎兵而未嘗虧奉惠帝之禮，雖城中糧食日窘，士卒無有離心。張方以為洛陽未可克，欲引兵還長安，其如東海王越因妒忌長沙王執政，陰欲殺義。奈力不及，見成都、河間二王兵馬圍城，欲為內應殺義。

　　聞張方欲退兵，慮事不濟，潛謂殿中諸將士議曰：「今成都、河間二王各以強兵外攻，非為聖上，乃恨長沙王義為政不均，故來討之。況城中裡無糧草，外無救兵，不久皆為擒矣。何不今夜卿等護我收長沙王義，則二王之兵不戰而自退矣，可保國家無危。」諸將聞言從之，於是暫退。

　　至初更，俱集於帳下，悄地入營，將長沙王執之。次早入朝，奏曰：「今成都、河間二王謀反，皆為長沙王之故，起兵至關，目今糧草日盡，救兵無望，臣等請廢長沙王義為庶人，二王始肯退兵，不然社稷將危。望陛下火速降詔，以安眾心。」

　　帝曰：「義忠於寡人，不有過舛，豈可廢之？」越與將士皆奏曰：「長沙雖無罪，寧可廢一人以安社稷，不可因一人以害蒼生。」帝被越並諸將士所逼，不得已下詔，免長沙王義官，令其徙居金墉城。改年永康，大赦滿城百姓，命開城門放成都王穎入城。

			　　卻說石虎與張賓等上言於勒曰：「今劉曜僭大位，棄漢自號趙，是逆宗統；荒淫不理政事，是無德也。吾等觀其久必敗，定自為人所擒，王侯本五種，帝王豈有根！明公宜加尊號，以安百姓，絕劉曜耳。」石勒曰：「孤本氐人，得諸君相扶，僥倖至此，天下未定，何敢為之？」張賓又曰：「今有內十二郡，趙國十二郡，合有二十四郡。為趙國，准《禹貢》，魏武復冀州之境，地方數千里，將士數百員，主公若登大位，命將佐出討，何堅不破？何敵不滅？主公再執不行，將士解體，民各生心，晉氏復起，誰人肯用命乎？不如主公且登後趙王位，以安眾心，可謂萬全之計。」於是勒始從之。石勒既即王位，稱元年為後趙元年。以將軍支雄等主胡人詞訟，禁胡人不得凌侮華族，號胡人為國人；遣使循行州郡，勸農桑；朝會使用天子禮樂：加張賓為大執法，專總朝政；以石虎為驃騎將軍，都督諸軍，賜爵中山公。

　　時張賓任遇優顯，群臣莫及，而謙虛謹慎，開懷下士，屏絕阿私，以身率物；入則盡規，出則歸美；勒甚重之。每朝嘗為之正容貌，簡辭令，呼曰「右侯」而不敢名。勒既以天子禮樂饗群臣，威儀冠冕，從容可觀矣！

　　勒宮殿及諸門始就制，法令甚嚴，諱胡尤峻。時有醉胡出入止車門，勒大怒，即召宮門小吏馮翥至，責其不報白之故。
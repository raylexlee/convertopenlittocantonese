
			　　卻說東海王越用孫惠計，遣人結連幽州都督王濬及荊州刺史及其弟東贏公司馬騰等，各起兵討穎。二人得越檄，俱各募兵候應。先是齊王冏、成都王穎、河間王顒募兵共討趙王倫時，王濬擁眾挾兩端，所部士民不得赴三王召募，顒深恨之，欲圖害不克。至是又詐稱詔征濬入鄴，來害之。濬已料知，乃遂遣人會鮮卑段務勿塵、烏桓、羯末及荊州刺史東贏公騰同起兵二十餘萬，前來討穎。

　　卻說穎在鄴，人報王濬結連烏桓國王及鮮卑段務等起大軍前來攻鄴都，可作急拒敵。穎急聚文武議事，時王戎上言曰：「烏桓、鮮卑不可輕敵，只宜求和？」穎問眾謀士曰：「戰和二者孰利？」石超曰：「濬等無用之輩耳，何必求和！」戎曰：「將軍錯矣。吾觀王濬任用賢才，更兼士廣兵強。田、許乃智謀之士也，為之謀主；沈、逢以為忠臣也，任其軍事；貢良、宋丑勇冠三軍，何以為無用之人也？」石超笑曰：「公知其一，未知其二。濬兵中，立法不整。田堅剛而犯上，田許貪而不治，沈已專而無謀，逢紀果而無用，其勢不相容，必生內變。貢良、宋丑匹夫之勇，一戰而可擒矣。其餘碌碌等輩，縱有數百，何足道哉！是以知王濬無用矣。」戎默然。穎曰：「皆不出石君之所料耳。」喚前後兩軍官聽令，差前將軍劉代、後將軍田忠領兵五萬，打吾旗號出北路防王濬。當吩咐田忠不可輕進，吾自引十萬大軍出城拒敵，待我殺退，方勒兵來破王濬。「劉代、田忠領兵去了。

　　卻說穎領兵離都，兩軍隔八十里，各深溝高壘以守之。次日，穎遣石超領兵五萬去擊王濬，超得令領眾即行。

　　八月，穎恨東安王司馬繇前令其迎帝請罪之言，乃命人執繇斬之。繇兄子瑯邪王司馬睿沉敏有度量，現為左將軍，與東海參軍王導善。導識量清遠，以朝廷多故，每勸睿之國。及繇被殺，時睿從帝在鄴，恐禍及己，自將逃歸。穎先敕關津，但有貴宦過者，無得放出。睿私逃至河陽，為津吏所獲。從者宋典自後來，以鞭佯拂睿而笑曰：「令長官禁庶人，汝亦被拘耶？」吏被詐以為果是庶民，聽其去之。於是睿與宋典以計瞞守吏，得至洛陽，迎太妃夏侯氏歸國，去訖。張方勒兵復入京城，廢皇后羊氏並皇太子覃而自守之。

　　卻說惠帝在鄴城以公府為宮室，一日，穎聞五部寇邊，即入內伏地奏曰：「今朔方匈奴之外五部數十餘國，不服王化，屢屢擄掠邊境，殺害軍民。今有劉淵者，乃匈奴冒頓之後，漢朝之甥兒，為冠軍將軍。有次子劉聰，驍勇絕人，博涉經史，又善屬文，能彎二百斤弓，文武皆通，現為精弩將軍。此父子二人有萬夫不當之勇，可封他為左賢王，令其總攝諸部，則五部不敢再犯矣。望陛下聖鑒。」帝從之。當群臣議曰：「不可！彼夷狄之人，人面獸心，見利則棄君親，臨財則忘仁義。投之遐遠，猶懼外侵，處於封畿，窺我中隙。昔幽後不綱，胡塵暗於戲水；襄王失御，戎馬生於關洛。至於示強弱，少兵權，體興衰，知利害，於我中華未可量也。況元海乃人傑，必致青雲之上；聰以殊才，不居庸劣之下。今委之以兵，令之歸國，有若策馬鴻騫，乘機豹變，非為我用，乃為我患也。以臣等鄙見，實為不可。」司馬穎曰：「日今東贏公騰二子為亂，況且朝廷兵衰將老，若不重用此人去敵，誰人能討二子耶？」惠帝曰：「卿宜從便而行，不必再議，既如此，即以劉淵為左賢王，令其統領諸部。」言訖，穎謝恩，即宣劉淵至，封為左賢王。
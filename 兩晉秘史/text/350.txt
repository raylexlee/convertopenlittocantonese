
			　　庚申二年四月，長星見，裕令傅亮捧璽綬還宮，再作表以辭。帝曰：「宋王無意禪任，卿等若何？」亮曰：「陛下可築一台，名曰『受禪台』，對公卿士民，明白禪位，則陛下子孫，世世必蒙宋恩矣！」帝只得令太常院官卜地於南郊，築起三層高台，卜夏六月丁卯日，齊集大小官僚四百餘員，武將御林虎衛禁軍一十餘萬，及匈奴單于四夷化外之人，亦有數萬。是日寅時，奉請大王劉裕，登台受禪。恭帝親捧玉璽以與宋王裕，裕方受命，台下群臣，跪請宣敕曰：咨爾宋王，昔者帝堯禪位於虞舜，舜亦以命於禹，天命不有常，惟歸有德。晉道陵夷，世失其祚，海內大亂，群凶肆逆，宇內顛覆，賴宋王裕，拯大難於四方，清區夏以保護我宗廟。

　　豈予一人，遐荒九服，實受其賜。今王欽承前繼，光於乃德，恢文武之業，昭示皇考之弘勛。英靈降瑞，大臣告征，延為築台，師錫朕命。曰：「爾唐堯協於虞舜，周率我唐與敬禪帝位。

　　『於戲！天之曆數在爾躬，允執其中，天祿永終，君其祗順大禮，享茲萬國，以淵天命！元熙元年，冬十月日詔。

　　讀策已罷，宋王方受八般寶貝，柴燎告天。傅亮率公卿行大禮罷，備法駕幸建康宮，臨太極前殿，立義符為太子，大赦天下，封賞文武。改晉泰始歷為永初歷，「社」以子，「臘」以辰。使使巡行四方，旌賢舉善，問人疾苦，獄訟紊濫，政刑乖愆，傷化擾俗，未允人聽者，令悉具聞。

　　至次日，議封恭帝為零陵王，令其別處歇馬，非宜喚不許入朝。恭帝領旨謝恩，出朝居於秣陵。使劉遵以兵防衛之。

　　卻說劉裕既受晉禪，即皇帝大位，每臨朝悲哀曰：「劉穆之不死，當助我理天下，可謂人之雲亡，邦國殄瘁？」范泰對曰：「聖主在上，英彥滿朝，穆之雖功著艱難，未容便關興廢，陛下何自發悲耶！」宋帝答曰：「卿不聞騏驥乎？貴日致千裡耳！」於是帝追封穆之南康郡公，諡曰「文宣」。
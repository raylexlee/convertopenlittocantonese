
			　　乙巳太康六年初，陳群奏帝，以吏部不能審核天下之士，故令郡國各置中正之官，州置大中正，皆取本土之人，任朝廷官，德充才盛者為之，使詮次等級，以為九品。有言行修著則升之，道義虧缺則降之。吏部憑之，以補百官。行之漸久，中正或非其人，好弊日滋。太尉劉毅入朝上疏曰：今陛下立中正，定九品，高下任意，榮辱在手，操人主之威福，奪天朝之權勢。公無考校之資，私無告奸之忌，因心百態，營求萬端，廉讓之風滅，爭訟之俗成，竊為天朝恥之。中正之設，損政有八：高下遂強弱，是非隨興衰。一人之身，旬日異狀，上品無寒門，下品無勢族，一也；重其任而輕其人，使駁論橫於州裡，嫌隙結於大臣，二也；優劣異地，首尾倒置，三也；禁人訴訟，使受枉不獲上聞，四也；彩譽於台府，納毀於流言，五也；抑功實而隆虛名，長浮華而廢考績，六也；不問才之所宜，而但第為九品，七也；各任愛憎，以植其私，天下之人，焉得不懈德行而銳人事，八也。由此論之，職名中正，實為奸府；事名九品，而有八損。古今之失，莫大於此。臣愚以為宜罷中正面除九品，摒魏氏之弊法，更立一代之美制也。

　　晉武帝覽之，大悅。雖善其言，終不能改也。

　　卻說侍中王濟因諫武帝宜親齊王之事，免官久之。今齊王已薨，武帝因謂何嶠曰：「我將罵王濟而後官之，何如？」嶠曰：「王濟俊爽，恐不可屈。」武帝使人宣至，責讓之曰：「卿知愧否？」王濟曰：「尺布斗粟之謠，常為陛下愧之。他人能令親者疏，臣不能令親者疏，以此愧陛下耳。」武帝默然淚下，以王濟為侍中。

　　卻說齊王攸死，天咎屢見：河南荊揚大水；八月朔日食；冬，慕容廆兵五萬寇遼西，遼西郡守章明以兵拒戰敗死，失去州郡。太廟殿陷，星隕如雨。或者以為齊王死屈，故有是變。

　　慕容廆既寇遼西，武帝甚憂之。群臣奏宜下詔招安，封其為鮮卑都督，則彼自降。武帝從之，使使捧詔往遼西，令東夷校尉以節封慕容廆為鮮卑都督，令來降。使人領詔，入遼西，見東夷校尉何龕，使人以書通知慕容廆. 廆大悅，即以士大夫禮巾衣詣府門降何龕。龕恐其詐，乃嚴軍以見之，廆即出，乃改服戎衣而入。左右問其故，廆曰：「主人不以禮待客，客何為哉？」龕聞，甚慚焉。於是，龕持節，開詔讀之。廆跪聽宣訖，謝恩而起。於是廆降晉，受鮮卑都督印綬，收兵徙居徒河西山去訖。

　　卻說武帝極意聲色，遂致成疾。時楊駿秉權，忌諸王有變，心生一計，密奏帝曰：「陛下龍體不安，自是主弱臣強，倘不豫，何以制之？宜封建諸王，都督各鎮，此萬全之計也。」帝從之，以汝南王司馬亮為大司馬，都督豫州諸軍事，使鎮許昌；又徙皇子南陽王司馬柬為秦王，使其都督關中；以司馬瑋為楚王，使其都督荊州；以司馬允為淮南王，使其都督揚、江二州諸軍事，並假節，令其歸國，非宜喚不許入朝。又立皇子司馬義為長沙王；立司馬穎為成都王；司馬晏為吳王；司馬熾為豫章王；司馬演為代王；立皇孫司馬遹為廣陵王。

　　武帝以才人謝玖賜太子司馬衷，衷納之，生皇孫司馬通。

　　年五歲，宮中曾夜失火，武帝大驚，登樓以望。時皇孫司馬遹乃牽武帝裾入，暗中而言曰：「暮火倉卒，宜避非常，不可令照見人主。」武帝聞言，由是奇之。次日，武帝領皇孫司馬遹觀豕牢，遹言於武帝曰：「豕甚肥，何不殺以享士而使久費五穀？」武帝嘉其說，遂使烹之。因撫其背，謂廷尉傅祗曰：「此兒當興我家。」次日早朝，會武帝謂群臣曰：「朕皇孫司馬遹聰敏非常，前觀失火之戒，後上烹豕之言，好似吾太祖宣帝之才也。朕觀太子不才，意欲廢之。今見皇孫如此明慧，故不易之。」於是群臣上賀，皆稱萬歲。

　　武帝乃大會群臣於凌雲台。尚書衛瓘知太子司馬衷庸才，不堪政事，每欲陳啟廢之事，未敢發言。因此朝會佯醉，入跪武帝牀前曰：「臣欲有所啟。」武帝曰：「卿所言何耶？」欲言而止者三，乃以手撫牀曰：「此座可惜。」武帝意悟，因謬曰：「卿真大醉。」於是瓘不敢復言，而武帝了然在心，乃悶悶歸宮，密謂皇后楊氏曰：「今太子不堪大統，此事若何？」

　　楊後對曰：「古來神器立嫡以長，不問賢愚，豈可動乎？」時武帝疾甚，知太子不才，然恃皇孫司馬遹明敏，故無廢立之心。

　　先用王祐謀，以太子母弟柬、瑋、允，分鎮要害。又恐楊氏之逼，以王祐為北軍中侯，典禁兵。又與皇孫遹高選僚佐，以散騎常侍劉寔志行清素，命為之傅，以輔皇孫。又封宗室數人。

　　淮南相劉頌疏曰：陛下以法禁素寬，未可遽革。然矯時救弊，亦宜以漸。譬猶行舟，維不橫截迅流，當漸靡而往，稍向所趨，然後得濟也。
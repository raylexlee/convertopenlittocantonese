
			　　十一月，桓溫召諸將，商議伐漢，諸將佐皆以為不可。惟江夏相袁喬曰：「夫經略大事，固非常情所及耳；智者了於胸中，不必待眾言皆合也。今為天下患，胡蜀二寇而已。蜀雖堅固，比胡為弱，將欲除之，宜先其易者。李勢無道，人民不附，且恃險遠，不修武備，宜以精兵萬人，輕騎疾趨，比其覺之，我已出其險要，可一戰而擒也。蜀地富饒，戶口蕃庶，諸葛武侯用之抗衡中原，若得而有之，國之大利也。」

　　溫曰：「論者以大軍既西，胡必覬覦？」喬曰：「此似是而非。胡聞我萬里遠征，必以為內有重兵，決不敢動；縱有侵犯，沿江諸軍，足以拒守，必無憂也。」溫大悅曰：「君謀乃吾志也！」戒嚴旦日，不待詔命，拜表即行，委長史范汪以留事。
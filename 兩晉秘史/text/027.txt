
			　　第二十七回至四十八回，起自西晉惠帝永康元年庚申歲，止於惠帝太安二年九月，首尾共十三年事實。

　　永康元年正月，太子遹見賈謐恃中宮驕貴，心有不平之意。

　　賈謐聞知其怨己，乃讒於賈後曰：「今太子多蓄私財以結小人者，為賈氏故也，不如早圖之，免累三族。」後曰：「然！」

　　乃使人召其妹賈午入宮，謂曰：「今聞人言太子欲結黨羽，要謀賈氏，吾須廢之，恨我未有親子，奈何？」午曰：「此事容易。娘娘可詐為有娠，待十月滿足，內橐物產以瞞朝臣。妹今孕滿欲產，權住宮中。倘若生男，娘娘認為己子而撫養之，將來主器，有何不可？然後揚太子遹之短而害之，則賈氏三族安若泰山也。」賈後大悅，曰：「此計甚妙，但吾妹生男方好。」

　　於是詐為有娠，奏知惠帝。待十月足，午果生子，賈後冒為己生，養在宮中。朝野咸知為韓壽之子，而後借此朝夕圖謀害太子之計。

　　當左衛瓘率劉卞知之，以告張華曰：「今皇后不仁，欲廢太子。太子若廢，天下誰歸？」華曰：「君欲如何？」卞曰：「東宮俊義如林，願率精兵萬人，若得公命，皇太子因朝入錄尚書事，廢賈後於金墉城，兩黃門力耳！」華曰：「今天子當陽，太子人子也，忽相與行，此是無君父而以不孝示天下也。

　　雖能有成，猶不免罪，況權戚滿朝，威柄不一，成可必乎？「

　　賈後探知劉卞欲廢己，忙請賈午問計。午曰：「不可殺他，可升而出之。」於是，賈後以劉卞為雍州刺史。劉卞亦知事泄，乃自飲藥而死。賈後又問賈午曰：「今事急矣，宜害太子，你有何計？」賈午乃附賈後耳畔言計曰：「如此如此。」賈後曰：「此計甚善。」

　　十二月，賈後詐稱惠帝不豫，使黃門官召皇太子司馬遹入宮。皇太子不知是計，即入宮。賈後使人監於別宮，使婢陳舞詐說聖上命賜酒三斤，逼盡飲之。太子推故不飲。陳舞稱帝所賜，安敢推？故太子只得飲訖，遂大醉。賈後即召黃門侍郎潘岳作誣太子謀為犯上之書，令屬草，使太子書之。太子大醉不醒，遂照草謄寫。其書曰：陛下宜自了；不自了，吾當為了之。中宮亦宜速自了；不自了，吾當手了之。與謝妃共安，克期而發，掃除患害。

　　其時太子醉迷，照草而寫之，字半不成，賈後使人補成之，令人扶太子回東宮去訖。次日早朝，惠帝幸式乾殿，賈後佯涕哭，將太子書呈與帝覽。惠帝大怒，召公卿諸王入內，以太子之書示之，曰：「太子不仁，其書如此，將欲弒朕，合當賜死。」諸王公莫敢言者，惟張華曰：「此國之伏禍。自古帝王因廢黜正嫡，以致大亂也，願陛下詳之。」裴頠曰：「可先檢校傳書者。」又請比校太子手書，恐有詐妄。諸王公議至日西不決，賈後懼事有變，忙上表曰：「太子雖不仁，且赦其死，免為庶人。」惠帝下詔從之。賈後使人將太子司馬遹並其子司馬霖、司馬臧、司馬尚皆幽於金墉城，又使人殺其母謝玖，霖尋亦卒。
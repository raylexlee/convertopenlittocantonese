
			　　卻說趙黃門嚴生惡朱軌，會久雨，因見趙王，譖軌不修道路，謗訕朝政。趙王虎囚之。苻洪諫曰：「陛下德政不修，天降大雨，七旬乃霽，霽方二日，雖有鬼兵百萬，未能去道路之涂潦，而況於人乎？願止作役，罷苑囿，出宮女，赦朱軌，以副民望。」

　　虎雖不悅，亦不之罪。為之罷長安、洛陽作役，而竟誅軌。

　　又立私議朝政之法，聽吏告其君，奴告其主。公卿以下，朝覲以目，不敢相過談話。

　　是時虎欺涼州牧張駿卒，重華新立，乃遣將軍王擢、麻秋領兵三萬，出擊涼州。

　　大兵起行至界，張重華已知，悉發境內兵，使裴恒為將御之，久而不戰。當司馬張耽上言曰：「國之存亡在兵，兵之勝敗在將，今議舉將多推宿舊，夫韓信之舉，非舊德也！蓋才之所堪，即任之以事；主簿謝艾，兼資文武，可用也。殿下若用，必克趙也。」

　　於是重華召艾，問以方略，艾曰：「願請兵七千人，必破趙而後言。」重華拜艾為監軍將軍，給步騎五千與行。艾遂引兵出城。夜有二梟鳴於衙中，諸軍皆以為凶。艾曰：「六博得梟者勝，今有泉梟衙中，克敵之兆也。汝等何疑？」次日率眾，身先出與趙戰，未及十餘合，大破之。王擢退兵二百里。
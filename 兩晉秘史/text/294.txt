
			　　南燕王慕容德至兗州，正與諸將士議國事，忽然後燕王慕容盛遣使至，南燕王其侍郎張華曰：「天下非一人天下，有德者居之焉！陛下仁德日新，何用退讓？」於是南燕王德大悅。次日，引師南遷，北鄙諸郡悉來歸附。因是德僭即皇帝大位，改元為建平元年。

　　次日宴會群臣，南燕王德酣飲，笑謂群臣曰：「朕雖寡德，恭己南面而朝諸侯，可方自古何等王也？」青州刺史鞠仲曰：「陛下中興之君，少康、光武之儔也。」南燕王德大悅，命左右賜鞠仲帛千匹。鞠仲辭曰：「陛下登御之始，營建多般，留賞諸工，請存儲庫，臣不敢領。」燕王德曰：「卿知調朕，朕不知調卿乎！何故推辭！」韓范進曰：「臣聞天子無戲言，忠臣無敢妄對！今日之論，上下相欺，可謂君臣俱失也！」燕王德大悅，又賜韓范絹五十匹，因此忠言競進，朝多直土矣。

　　旦日，燕王德與群臣出狩，幸齊城，登塋邱，望見一塚，因之問曰：「甚人之塚？」群臣答曰：「臣等不知，可問百姓。」德命左右去喚，百姓不敢入，使青州秀才晏謨入，燕王德問：「甚人之塚？」謨對曰：「乃大夫晏嬰之塚！」燕王德顧謂近臣曰：「禮，大夫不逼城葬，平仲古之賢人，達禮者也，而生居近市，死葬近城，豈有意乎？」晏謨對曰：「孔子稱臣先人賢則賢矣。平仲豈不知高其梁，豐其禮，蓋政在家門，故儉以矯世，存居湫隘，卒豈擇地而葬乎？所以不遠城者，猶冀悟平生意也。」燕王德大悅，遂問謨以齊之山川丘陵、賢哲舊事。

　　謨歷對詳辨，畫地成圖呈上。燕王德深嘉之，拜晏謨為尚書郎。

　　燕王德因饗晏，乘高遠矚，請祭平仲。顧謂尚書曾邃曰：「齊魯固多君子，當晉全盛之時，接慎、巴生、淳於、鄒田之徒，蔭修簷，臨清沼，馳朱輪，佩長劍，恣飛馬之雄辭，奮談天之逸辨，指揮則紅紫成章，俯仰則丘陵成韻。至於今日，荒草頹墳，氣消煙滅，永言千載，能不依然？」邃答曰：「武王封比乾之墓，漢祖祭信陵之墳，皆留心賢哲，每懷往事。陛下超出二主，澤及九泉，若使彼如有知，寧不銜荷？」於是德大悅，罷飲而馳還之。

　　南燕王德在兗州，遣使說幽刺史辟閭渾來降，而閭渾不從，使人回報渾不降。德命北地王慕容鐘引步騎三千攻之。德自以兵進據瑯玡，徐、兗之民，歸附者十餘萬。渤海太守孚，燕之舊臣也，聞德至，出降。德大喜曰：「孤得青州不為喜，喜得卿耳！」遂委以機密。渾守廣固，其下多出降，渾懼奔魏，德以兵追斬之。渾子道、秀自詣德，請與父俱死。德曰：「父雖不忠，而子能孝，特赦之！」渾參軍張英為渾作檄，辭多不遜，德執而讓之，英神色自若。徐曰：「渾之有臣，猶韓信之有蒯通，通遇漢王而生，臣遇陛下而死，比之古人，竊為不幸耳！」

　　德怒殺之，遂定都於廣固。

　　九月，燕遼西太守李朗在郡十年，威行境內。盛疑之，累欲不赴。朗亦以家在龍城，未敢顯叛。陰使人召魏兵，許以郡降，事覺，盛令兵五百滅朗族，使將軍李旱討之。旱既行，盛計使人急召還，數日而復遣之。郎聞其家被誅，擁三千餘戶，以自固拒旱。及聞早還，謂盛有內變，不復設備。留其子守令支，自以數十騎迎魏師於北平。旱知，密以兵夜行曉伏，陰襲克令支，使人守之。自以兵追朗斬之，遼西遂平。
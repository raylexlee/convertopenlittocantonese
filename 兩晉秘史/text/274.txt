
			　　卻說秦都督呂光既平龜茲國，又得鳩摩羅什相助，有留戀龜茲之志。羅什勸之曰：「龜茲國王尚在西地，士民歸之，君若不思東還，誠恐兵至，死無葬身之地矣。」光曰：「甚是。」

　　因此呂光始傳令三軍，以駱駝二萬餘頭，及外國珍寶並珍禽怪獸千有餘品，駿馬萬餘匹，收拾東還。

　　兵至涼州，涼州刺史梁熙與眾謀，閉城拒之。高昌太守楊翰曰：「光新破西域，兵強氣銳，聞中原喪亂，必有異圖，若出流沙，其勢難敵。高梧谷口險阻之要，宜先守之而奪其貲，彼既窮竭，可以坐制。如以為遠，伊吾關亦可拒也。度此二厄，雖有子房之策，無所施矣。」熙不聽，姜水令張統曰：「今唐公苻洛，上之從弟，勇冠一時，若奉為盟主，以率群豪，則光雖至，不敢異心。資其精銳，東合四州，掃兇殘，寧帝室，此桓、文之舉也。」熙又不聽，而反遣人殺洛於西海。呂光聞翰謀，懼不敢進，杜進曰：「熙文雅有餘，機鑒不足，終不能用。

　　宜及其上下離心，速取之。「光至高昌，翰以郡降。

　　至玉門，梁熙移檄責光擅命還師，遣其子胤率眾一萬拒之，光破擒之。武威太守彭濟執熙以降，光殺之。光入姑臧，自領涼州刺史。郡縣皆降，獨酒泉西郡太守索泮不下。光攻而執之，索泮不降，泮曰：「將軍受詔平西域，不受詔亂涼州，梁公何罪而將軍殺之？泮今被執，不能報仇，主滅臣死，固其宜也。」
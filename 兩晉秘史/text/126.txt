
			　　卻說靳准自料不能迎敵石勒，使侍中卜泰送乘輿御服，請和於石勒。勒大怒，將卜泰囚之，使人送與漢主曜。曜釋之，謂泰曰：「先帝末年，實亂大倫，司空行伊、霍之權，使朕及此，其功大矣！並早迎大駕者，當悉以政事相委，況免死乎？

　　汝可回以白之。「卜泰還，以曜語與言之，靳准不從。

　　將軍喬泰等見准不從，引兵入城，將准誅之，推靳明為主，又遣卜泰奉傳國玉璽降漢。石勒大怒，進軍攻靳明。明率兵出與勒戰，大敗回城，不敢復後交兵。

　　十一月，日夜出，高三丈。晉帝以王敦為荊州刺史，又詔群卿各陳得失。御史中丞熊遠上疏曰：胡賊猾夏，梓宮未還，而不能遣軍進討，一失也：群宮不以仇賊未報為恥，務在調戲酒食而已，二失也；選官用人，不求實德，惟尚清談，選求才乾，惟事請托；當官者以治事為俗吏，奉法為苛刻，盡禮為諂諛，從容為高妙，放蕩為達士，驕蹇為簡雅，三失也。世所惡者，陸沉泥滓；時所善者，翱翔雲霄；是以萬機未整，風俗為薄，朝廷以從順為善，相違見貶，安得朝有辯爭之臣，士無祿仕之志乎？古之取士，敷奏以言；今光祿不試，甚違古義，又舉賢不出世族，用法不及權貴，是以才不濟務，奸無所懲，若此道不改，求以救亂難矣！

　　先是帝欲慰悅人心，州郡秀孝至者，不試皆署吏，尚書陳頵亦上言，宜循舊制試以經策。帝從之，仍詔不中科者，刺史、太守免官，於是「秀」、「孝」皆不敢行。有到者托疾，三年無就試者。帝欲特除孝廉已到者官，尚書郎孔坦謂曰：「近郡懼累君父，皆不敢行；遠郡冀於不試，冒昧來赴，若加除署，是為謹身者失分，僥倖者得官，頹風傷教，忍從此始？不若一切罷之，而為之延期，使得就學，則法均而令信矣。」帝從之，待至七年而試。

　　卻說晉司馬煥，乃鄭夫人所生之子，時年二歲矣。沾疾將危，晉帝甚愛之，封瑯玡王而卒。帝命備吉凶儀服，營起園陵，功費甚廣。右常侍孫霄諫曰：「古者凶荒殺禮，況今喪亂，憲章舊制，猶宜節省，而典禮所無，安崇飾如是乎？竭已疲之民，營無益之事，殫已困之財，修無用之費，此臣之所不安也！」

　　帝不從，正欲退殿，忽聞報彭城內史周撫叛降石勒。帝大怒，即詔下邳內史劉遐、泰山太守徐龕，二人引兵討之。

　　卻說石勒見靳明不出，親驅大眾攻平陽甚急。靳明遣使求救於劉曜，曜佯許之，使人以一萬軍迎之。明不知是計，以為是實，況石勒攻得甚緊，明乃率平陽士女一萬五千棄城奔漢，來降劉曜，被曜擄去，收靳氏男女二百人，皆斬之。石勒見靳明奔曜，乃引眾入平陽，焚其宮室，修其故陵，收粲以下百餘口葬之。撥守置戌而歸襄國云。
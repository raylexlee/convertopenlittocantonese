
			　　卻說北魏左司馬許謙，上言於魏王拓跋珪曰：「臣近聞鳳凰來儀，蛟龍出見，此乃大王之德，故有此瑞也。今大王德比唐虞，明方文武，可即皇帝大位，以安士民。」群臣皆曰：「司君之言是也。」於是魏王珪從之，稱尊號，遂即皇帝位，國號大魏，改元皇始元年。始建天子旌旗，出警入蹕，加封大臣。

　　卻說晉孝武帝秋九月，起造清暑殿居之，始為長夜之飲。

　　太史令奏：「長星見，國將亡。」孝武帝心甚惡之，乃入華林園，舉酒對天，祝之曰：「長星長星，勸汝一杯酒，自古寧有萬歲天子耶？」是時，太白連年經天，地震水旱，災異屢變，孝武不以為意，不能改也。時帝嗜酒荒淫，內殿外人罕得進見。

　　張貴人寵冠後宮，時年近三十，帝戲之曰：「汝以年亦當廢也，吾意欲更屬少者。」已而醉寢清暑殿貴人使婢以被蒙帝面而弒之，重賂左右，謂帝暴疾崩。

　　時太子闇弱，會稽王道子昏荒，遂不復推問。王國寶夜叩禁門，欲入內殿，王爽侍中曰：「大行晏駕，皇太子未至，敢入者斬！」國寶，乃王爽之弟也。帝既崩，太子入內，與群臣發喪，殯葬山陵。孝武帝在位二十一年，壽三十五而暴崩。太子即位，道子進位太傅、揚州牧、假黃鉞。太子幼而不慧，口不能言，至於寒暑饑飽，亦不能辨，飲食寢興，皆非己出。母弟瑯玡王德文常侍左右，為之調度。
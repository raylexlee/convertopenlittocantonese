
			　　甲寅十年，卻說揚州刺史、大將軍殷浩連年北伐，出師屢敗，糧械都盡，朝野生怨。

　　卻說征西將軍桓溫，少與殷浩齊名；及長，溫素忌於浩。

　　忽聞殷浩北伐，被降人姚襄殺敗山桑，乃遣人入朝上疏，數浩之罪。晉帝得疏，讀曰：按大將軍殷浩，過蒙朝恩，叨竊非分，以兵北伐，三年損折軍將過其半，未曾取得尺寸之土，空竭國家無限鬥斛之存，致使華夏鼎沸，黎元珍瘁，社稷傾危之憂將及，若不加罪，則海內士民怨變，臣請廢浩，江左始安。

　　卻說晉帝看疏畢，不得已降詔，遣使免浩為庶人，徙之於東陽信安縣，以王述為揚州刺史。

　　卻說殷浩被帝遣使降詔兔為庶人，徙於信安。浩雖被黜，吟詠不輟，雖家人不見有流放之戚，但終日書空，作「礎礎怪事」四字而已。時浩外甥韓伯隨至徙所，經歲辭歸。浩送韓伯至渚側，詠曹顏遠詩云：「富貴他人合，貧賤親戚離。」因而泣下，分手回歸。

　　卻說征西將軍桓溫，謂郗超曰：「殷浩有德有言，向為令僕，足以儀刑百揆，朝廷用違其才耳。」桓溫欲以浩為尚書令，遣人以書告之，浩得書大喜，欣然回書，寫已了，慮有謬誤，閉開十數次，竟達空函，與來人歸。溫見大怒，由是遂絕之。

　　浩久不得溫書，以為惑己，後憂一月而卒。

　　桓溫自黜殷浩之後，內外大權，一握在手，事無巨細，要行即行，要止即止。朝中大臣，各懼其勢，凡有萬機，皆先咨知。桓溫既握重權，行事皆不奏帝。是時桓溫有平天下之志，遂問謀於參軍孟嘉。

　　九月九日，溫宴諸將於龍山。時僚佐畢集，軍士盡著戎服，忽有大風至，吹落孟嘉頂上之帽。嘉不知覺，諸官皆笑。溫因命孫盛作文嘲之，嘉即答之，其文甚美。嘉好酣飲，愈多不亂。

　　 溫因謂嘉曰：「酒有何好，而卿嗜之？」嘉曰：「公未得酒中趣耳！」時桓溫問之曰：「孤今聚有豪傑之眾，胸蘊文武之才，幸挾震主之威，意欲經營天下，愁有不賞之功，此事如何可以保全後世也？」嘉曰：「竊見晉室不可復業，胡人不可盡除，為將軍計，不如挾天子而令諸侯，收三秦，取漢中，如不克，即入蜀而據其地，宜鼎足而立，以觀天下之釁。今者北方誠多務，不如因其多務，剿滅三秦，進伐苻氏，盡關中所極，據而有之，然後建號，以圖天下，此裔帝之業也。」溫曰：「今盡力一方，冀以輔晉室耳，此言非所及也。」嘉曰：「人皆可以為堯舜，但恐將軍不肯為耳！」溫大喜，披衣起謝曰：「承教誨，富貴同享也。」於是桓溫意決，乃統步騎四萬伐秦。使人上表，不待詔許，拜表即行。自以兵從襄陽入均口南鄉，步兵自浙川取武關；又命司馬勛以軍出子午谷伐秦。軍將至灞上，桓溫遣司馬勛以銳兵五千，倍道而進，攻上洛，此無備，被勛攻陷，獲秦荊州刺史郭敬。又進攻青泥，破之。

　　秦王健聞知大懼，乃使太子荷萇等率眾五萬拒溫，戰於藍田，秦兵大敗。溫轉戰而前，進至灞上，萇等率兵五千退屯城南。健與老弱六千，退守長安小城，悉發精兵三萬，遣大將軍雷弱兒等，與萇合兵以拒溫。溫以精兵二萬，分二翼而進，與秦兵相遇，復戰於藍田。雷弱兒大敗，退五十里別屯。溫大軍進屯灞上，時三輔郡縣皆來降溫，溫撫諭居民，使安堵復業。

　　民爭持牛酒迎勞，男女夾路觀之，耆老有垂泣者，曰：「不圖今日復睹官軍矣！」

　　卻說姚襄聞知桓溫大敗秦兵於藍田，恐其攻己，乃遣人降燕。燕王慕容雋納之，方知桓溫敗秦，與群臣議封諸王以待拒晉，群臣皆奏可。於是燕王雋以恪為大司馬、錄尚書事，封太原王；評為司徒，封上庸王，霸為吳王，德為梁公，暐為中山王，陽騖為司空。初，燕王皝奇霸之才，故名之曰霸，將以為世子，群臣諫而止。然寵遇猶逾於世子，由是雋惡之。以其嘗墜馬折齒，更名曰缺，尋以其應讖文，更名曰「垂」，遷侍中、錄留台事，徙鎮龍城。垂大得東北之眾，燕王雋愈惡之，遂召還京。五月，卻說江西流民郭石等千餘人，執陳留內史官劉任，降於姚襄，建康震駭。帝以尚書周閔為中軍將軍，以兵屯中堂。
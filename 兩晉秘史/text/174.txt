
			　　七年，趙王勒饗高句麗、宇文屋孤使，酒酣，乃謂徐光曰：「朕方自古帝王何等主也？」光曰：「陛下英勇籌略，邁於高皇；雄偉卓犖，超於魏祖；自三王以來，無可比也！其軒轅之亞乎！」勒笑曰：「人豈不自知，卿言亦太過！朕若遇漢高祖，當北面而事之，與韓、彭比肩而爭先耳！朕遇光武，當並驅於中原，未知鹿死誰手？大丈夫行事，宜磊磊落落，如日月皎然，終不效曹孟德、司馬仲達父子，欺人孤兒寡婦，以取天下也！朕在二劉之間耳，軒轅豈敢擬乎？」群臣頓首呼萬歲曰：「陛下神武，雖二劉不及也！」

　　石勒雖不學，然常使儒生讀史書而聽之，每以其意論古帝王之善惡。嘗使人讀《漢書》，聞酈食其勸立六國後，大驚曰：「此法當失，何至於有天下也？」及聞留侯諫止，乃曰：「賴有此耳！」

　　卻說趙太子石弘，好屬文，親敬儒生。勒謂中書令徐光曰：「大雅愔愔，殊不似將家子。」光曰：「漢祖以馬上取天下，孝文以恭默守之，聖人之後，必有勝殘去殺者，天之道也。」

　　勒甚悅。光說曰：「中山王虎，雄暴多詐，陛下一旦不諱，臣恐社稷非太子所有也。宜漸奪其權，使太子早參朝政。」程遐亦曰：「中山王勇悍殘忍，威震中外，諸子皆典兵權，志願無極矣。若不除之，臣見宗廟不血食矣！」勒不聽。徐光他日乘間言曰：「今國家無事，而陛下若有不悅，何也？」勒曰：「吳蜀未平，恐後世人不以吾受命之主。」光曰：「陛下包括二都，平蕩八州，然帝王之統，不在陛下，復當在誰？且陛下不憂腹心之疾，而更憂四肢乎？中山王資性不仁，見利忘義，父子並據權柄而取之，常有不滿之心。近見東宮有輕慢天子之色，臣恐陛下萬年，不可複製也。」勒默然。始命太子省可尚書奏事，以中常侍嚴震參綜可否，惟征伐斷斬大事乃奏之，於是震權過於主相，季龍之門，可設雀羅矣！虎愈怏怏。

　　卻說郭敬既克襄陽，使人戍之，乃引兵南掠江西。太尉陶侃使人探知，謂桓宣曰：「郭敬為寇，陷襄陽而掠江西，樊城必虛，卿以一軍先拔樊城，敬聞失巢，回救；敬眾必潰，然後乘勝而擊之，襄陽可復也。桓宣然其言。於是陶侃遣中郎將桓宣率兵一萬，乘虛去攻樊城。桓宣得命，引一萬詣樊城，果無備，遂攻拔其城，悉俘其眾。郭敬聞知，即抽兵回救，至則城已破矣。敬遂挑戰，宣即領所部人馬出迎。兩軍會戰湟水之上，敬眾自潰，遂被宣大破之。敬懼遁而去，宣乘勢復拔襄陽而守之。宣使人持書報侃，侃復命桓宣鎮之。宣招懷初附，簡刑罰，略威儀，勸農課桑，或載鋤耒於軺軒，親率眾民耘獲。在襄陽十餘年，趙再攻之，桓宣以寡弱拒守，趙不能攻而去，時人以為亞於祖逖、周訪。

　　 卻說趙涼州牧張駿，僚佐皆勸駿稱涼王，置百官。駿曰：「要待朝廷之命，此非人臣所敢言也！如敢言此者，罪不宜赦！」然境內皆稱之為王，駿乃立重華為世子。

　　癸巳八年春，趙王勒遣使來修好。成帝大怒，詔焚幣，使者被辱而還。

　　五月，遼東公慕容廆子慕容皝等至榻前，謂之曰：「吾今病重，不可復事，聽吾囑咐：獄者，人命之重也，不可以不慎；賢人君子，國家之基，不可以不敬；稼穡者，國之本也，不可以不急；酒色奸佞，亂德之基也，不可以不戒；吾死之後，休忘此言。」言訖而逝，百僚舉哀葬訖，乃立慕容皝為遼東公。

　　卻說趙王勒正服於東堂，召百官問曰：「朕昨得河西郡守表章，道天下大雹，起西河介山，大如雞子，平地深三尺，洿下深丈餘，行人被打，禽獸死者巨萬餘數，不知主何吉凶？」

　　侍中徐光對曰：「周、漢、魏、晉皆有之，雖天地之常事，然明主未始不為變，所以敬天之怒也。去年陛下禁寒食，介子推，帝鄉之神也，歷代所尊，或者以為未宜替也。然介山左右，晉文之所封也，宜任百姓奉之。」時黃門韋詖駁上曰：「按《春秋》，藏冰失道陰氣發洩為雹。自子推以前，雹者復何所致？
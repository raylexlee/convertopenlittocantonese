
			　　丁未三年三月，晉兵前望夔關不遠，桓溫在馬上觀看，但見前面沿江旁山，一陣殺氣騰起。溫勒馬不進，言曰：「三軍不得前進，前面必有埋伏。」隨令三軍，倒退十里之外地勢空闊之處排開，以備交戰。使戰馬萬餘騎，前去細探，回報：「無軍。」桓溫不信，下馬登高望之，殺氣從地而起。溫又使人仔細探著，回報：「江邊止有亂石七八十塊堆著，並無軍馬。」

　　桓溫深疑，尋土人問之。須臾尋到數人，溫問亂石作堆何故？

　　土人告曰：「吾聞老者云：亂石乃諸葛丞相入蜀之時，特來此處運石，壘成陣勢於沙灘之上，常有氣從內起，此處地名魚腹浦也。」桓溫聽罷，上馬引數十騎，來看亂石，乃立在山坡上，向下觀看，四面八方，皆有門戶。其石皆八行，行相去二丈。

　　時諸將皆不識也，不識者乃笑曰：「此惑人之術耳！有何異哉？」惟桓溫曰：「此乃『八陣圖』也，內按常山蛇勢，誰謂陸遜不困此也？」遂引從騎下山坡，直入石陣中觀看。看時，日且將墜，但見怪石嵯峨似劍，重疊如山，江濤洶湧，卻似戰鼓之聲。桓溫觀罷，贊歎不已，引兵直過。史官有詩贊八陣圖曰：孔明施妙用，佈陣向沙堤；已許桓溫識，先教陸遜迷。

　　江聲喧鼓角，山景吐雲霓；廟貌今猶在，應須不用疑。

　　卻說桓溫軍至袁衣縣，李勢聞知大驚，遣將軍咎堅率大兵，趨合水以拒之。諸將進計曰：「今晉兵大至，地理必疏，宜設伏兵於江南，待其過半擊之，則溫可擒矣。」咎堅曰：「桓溫能博，彼必料伏，安能破之？不如先引兵向犍為處以抗之，可保萬全。」乃引眾向犍為。

　　溫兵先至彭模，桓溫聞漢以堅為將向犍為，集諸將商議。

　　時諸將議欲分兩道兩軍並進，以分漢兵之勢。袁喬曰：「不可！今懸軍深入，當合勢齊力，以取一戰之捷。萬一偏敗，大事去矣！不如全軍而進，棄此釜甑，持三日糧，以示士卒無還之心，勝可必矣。」

　　溫從之，依計而行。留後軍孫盛將羸兵二千守輜重，自率步卒二萬，直指成都。溫進，遇漢將李權，溫大罵：「無端匹夫，今領大兵百萬，猛將千員，已入巢穴，為何不降？猶敢抗拒！」權與溫將袁喬戰，喬佯敗而走。權追五里，炮聲起，伏兵齊出，權兵大敗，望山而走。桓溫催軍追殺，三戰三捷，漢兵走散。咎堅兵至犍為，方知為溫軍從異道至成都之十里陌者矣。咎堅急領軍還，堅眾自潰，不敢交鋒。漢王勢見溫軍至近，乃悉集眾將出戰，兩下皆至笮橋。二軍會戰，溫前鋒不利，矢石及至溫馬首，眾懼欲退，而鼓吏驚慌，誤鳴進鼓。袁喬拔劍親督率士卒力戰，十餘合，大破之。漢兵潰走，李勢勒馬走回城。桓溫乘勝驅兵至成都，縱火燒其城門。漢人惶懼，無復鬥志。李勢知不能拒，集文武輿櫬面縛詣溫軍門投降。溫遂引人入城，差人送漢王勢於建康面君，朝廷詔封李勢為歸義侯。

　　溫既克蜀，急引漢司空譙獻之等以為參佐，舉賢旌善，蜀人悅之。溫留成都三十餘日，始振旅還江陵。蜀自李特至勢，凡四十六年，至是滅之。

　　卻說晉後垂簾，論平蜀之功，欲以豫章郡封桓溫，左丞陶蕤言：「溫若復平河洛，將何以賞之？」於是乃加溫為征西大將軍、開府儀同三司，封臨賀郡公。

　　溫既滅蜀，朝廷憚之。而溫自平蜀之後，雄姿豐氣，自謂其是宣帝、劉琨之儔，諸將將為王敦之比。溫心甚不平，而恨諸將。諸將設一計，使一老婦，偽作劉琨之妓女，入訪桓溫，一見溫潸然而泣。溫問：「汝乃何處婦人，敢來此處發悲？」

　　老婦答曰：「妾乃劉司空琨之妾，昨見郡公遊街，甚似劉司空，因來訪見，果似無他。令人見鞍思馬，睹物傷情而致悲耳！」

　　溫聞老婦說其貌似劉琨，心中大悅，即入內再整衣冠，又呼老婦問曰：「吾與劉司空何如？」老婦曰：「面甚似，恨薄；眼甚似，恨小：肉甚似，恨赤；形甚似，恨短；聲甚似，恨雌。」

　　溫假悶，喝退老婦，於是內不解帶昏然而睡，不怡有數日。

　　溫既滅勢，朝廷憚之，晉後亦憚其威，遂問群臣曰：「睹桓溫掌握兵權，恐有異志，何以制之？」當會稽王司馬昱曰：「今有揚州刺史殷浩，天姿英杰，智識高明，時人號為管、葛，天下聞名，朝野推服。陛下降詔，宣其入朝，使其都督內外諸軍，參綜朝權，足以抗溫。」後然之，於是使人擬詔，詔揚州刺史殷浩入朝，以浩為中軍將軍、假節鉞、都督中外諸軍事，總理六軍。昱引為心膂，參綜朝權，欲以抗溫。由是與桓常相疑貳，浩以王羲之為護軍將軍。羲之以為內外和協，然後國家可安，勸浩不宜與溫構隙，浩不從。

　　卻說趙將麻秋既剋金城，率眾來攻袍罕，晉陽太守郎坦欲棄外城。武城太守張俊曰：「棄外城則動眾心，大事去矣！宜固守之。」於是旦夕守禦。秋率眾八萬，圍塹數重，雲梯地突，百道皆進，城中以死御之。秋眾死傷數萬，料不能克，退保大夏。

　　 郎坦使人求救於涼王張重華，重華使謝艾率步騎三千進臨河。艾自乘軺車，戴白乂，鳴鼓而行。秋望見怒曰：「艾年少書生，冠服如此，是輕我也！」即命黑矟龍驤三千人馳擊之。

　　艾左右驚慌大擾。艾踞胡牀，指揮處分，使張瑁三千人皆從間道，截趙軍之後。趙人見艾端坐不動，以為有伏兵，懼不敢進。

　　相持半日，張瑁兵出趙兵之後，趙軍忙退，艾乘勝進擊，大破之。

　　麻秋堅守大夏，不敢輕出，即使人報知趙王虎。虎大怒，即遣將軍孫伏都率步騎三萬，會秋軍馬，長驅濟河。謝艾埋伏弓弩手二千於山谷左右，自將交戰詐敗，伏都與秋追至谷口，弩矢如雨，趙兵少退。艾身先率精騎殺出，乘退一擊，殺得趙兵十去其七，伏都引殘兵悉退本境去了。艾亦屯住別險以拒之。

　　趙王虎聞知伏都兵敗，歎曰：「吾以偏師定九州，今以九州之力困敝之，建城有人焉，未可圖也。」有沙門吳進言於虎曰：「胡運當衰，晉當復興，大王宜益營建工役，勞苦晉人，以壓此氣，方保國昌。」虎從之，下詔使尚書張群發近郡男女九十六萬，車十萬，來運土築華林園及築長城於鄴北，廣長數十里，燃燭而作，暴風大作，死者數萬人。當御史趙攬切諫日：「今王初遷都於鄴，不施仁惠於百姓，而行暴虐於萬民，營建無益之園牆，大勞有限之民力，誠恐禍起蕭牆之內，徒作萬裡之城。」虎大怒曰：「牆朝成夕沒，吾無恨矣！汝何多言？」

　　於是不聽。

　　時揚州太守進黃鵠雛五隻，頸長一丈，其鳴聲十里外聞之。

　　虎命泛之於玄武池，以為祥物。又命石宣祈謝於山川，因使其遊獵。乘大輅，羽葆華蓋，建天子旌旗，十有六軍，戎卒十八萬，自金明門出。虎自登雲霄樓觀望，笑曰：「季龍父子如是，若非天崩地陷，世人安能害我？從今高枕而臥，當復何愁？但抱子弄孫，自為樂耳！」

　　石宣引戎卒十八萬，游過三州十五郡之地，供給以後資儲，無有孑遺。宣游過復還朝，虎又命秦公石韜亦如之，乘次輅，羽葆華蓋，建天子旌旗，領六軍，戎卒十八萬出遊。韜辭虎出，引眾游於秦、雍，宣怒其與己均敵，宦官趙生曰：「殿下要嗣大位，宜早除韜，不然，後患則繼至矣。」宣深然之。

　　十一月，朝廷聞張重華屢破趙兵，遣侍御史俞歸去涼，封重華為西平公。歸領旨去涼，封公。重華欲稱涼王，未肯受詔。

　　使所親私謂歸曰：「主公奕世為晉忠臣，今曾不如鮮卑，何也？」歸曰：「吾子失言，昔三代之王也，爵之貴者，莫如上公；及周之衰，吳、楚皆僭號為王，而諸侯不之非，皆以鑾夷畜之也。假使齊魯稱王，豈不四面攻之乎？漢高祖誅滅彭、韓等，皆權宜之計，非厚之也。主公以貴公忠賢，故爵之以上公，任之以方鎮，寵榮極矣！豈鮮卑夷狄所可比哉？且吾聞之，功有大小，賞有輕重；今貴公始繼世而為王，若率河右之眾東平胡羯，修護陵廟，迎天子返洛陽，將何以加之乎？」所親以歸言告重華，重華始受公封。

　　是時，雍州楊初聞晉封涼西平公，亦遣使人人建康稱藩。
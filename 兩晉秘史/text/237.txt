
			　　初，王猛屢勸秦王務須殺慕容垂，堅不肯，猛思一計欲害之，至是王猛欲令其伐燕也。故請垂子慕容令參其軍事，以為嚮導。將行，猛自造辭慕容垂，垂留飲酒，猛從容謂垂曰：「今當遠別，卿何以贈我，使我睹物思人？」垂解佩刀贈之，猛受之而辭去。至洛陽，賂垂所親使，詐謂垂使者謂令書曰：「吾之父子來此，以逃死也，今王猛疾人如仇，秦王亦心難測，度東門此來悔悟，吾今還東，汝可速發。」令得書疑之，躊躇終日，又不可審復，乃走奔燕去。於是王猛上表稱令叛狀。垂懼之，而忙出走。及藍田，秦王堅知之，遣騎兵追之，為追騎所獲，來見秦王堅。堅勞之曰：「卿家國失和，委身投朕，賢子心不忘本，亦各其志。然燕之將亡，非令所能存，惜其徒入虎口耳。且父子兄弟，罪不相及，卿何為懼過而狼狽如是乎？」

　　待之如舊。垂始安不遁。燕人以令叛而復還，疑為反間，徙之沙城。卻說秦將王猛攻打洛陽，洛陽守將武威王築聞知大驚，乃使人入朝取救兵。燕王暐聞知大驚，急使宣太傅慕容評問之。

　　評曰：「陛下高枕無憂，臣自遣將點兵拒之。」言訖，評與安樂王臧，點起精兵二十萬，來救洛陽。安樂王臧自新樂發兵一萬人，進而屯滎陽。猛遣梁成、鄧羌擊走之。

　　燕州刺史、武威王築等俱被猛圍住，洛陽內無糧草，外無救援，及聞臧敗，乃開門出城降。猛納之，安撫軍民，乃將兵七千而去。留鄧羌鎮金墉，以桓殷伐羌戍陝城而還。

　　秦王堅因猛伐燕有功，以猛為司徒、錄尚書事，封平陽郡侯。猛固辭曰：「今燕、吳未平，戎車方駕，而始得一城，遽受三事之賞，若克殄二寇，將何以加之？」堅曰：「苟不暫慰聯心，何以顯卿謙光之美。」遂寢尚書、司徒之命。

　　五月，慕容令自度終不能免，密謀起兵，沙城中謫戍士卒數千人，皆厚撫之。率以東襲威德城處之，諸戍皆應，將襲龍城，弟慕容麟遂使其下以殺令，死之。

　　秦王猛督諸軍復伐燕，秦王堅送猛於灞上曰：「今委卿以關東之任，當先破壺關，平上黨，長驅取鄴，所謂疾雷不及掩耳，吾隨親督萬眾，繼卿星發，舟軍糧運，水陸俱進，卿勿以為後慮也。」猛曰：「臣仗威靈，奉成算，滅殘胡如風掃葉，不煩鑾輿親犯塵霧，但速敕所司部置鮮卑之所。」堅大悅而返。

　　六月，王猛與鄧羌、楊安等以兵大進，來至壺關。守將田明聞秦兵至，乃移兵出屯城外。次日，正在寨中納悶，忽報正南上秦兵到了，旗下乃大將楊安。田明乃令軍大出，親與楊安對陣。兩軍對圍，田明橫槍立馬於陣前，秦軍中楊安躍馬而出，手執鋼刀，厲聲大罵：「逆賊敢拒天兵？」田明大怒，挺槍躍馬，直取楊安。兩馬相交，戰不數十合，田明被楊安一刀，砍於馬下，燕軍大敗而走。安率眾趕散殘兵。次後王猛大驅軍馬殺過壺關城，所過郡邑，皆望風降附，因此燕人大震。

　　卻說黃門侍郎封孚參問司徒長史車胤曰：「今秦伐燕，事將何如？」胤歎曰：「鄴必亡矣！吾之家屬今在南平，茲將為秦虜，吾驗占越得歲星，而吳伐之，卒受其禍，今福德在燕，秦雖得志，而燕之復建不過一紀耳。」

　　史說車胤，字武子，南平人也。恭勤不倦，博覽多通。家貧無油，夏月則取練盛螢火數十以照書，以夜繼日而讀。及長，風姿美朗，機悟敏速，甚有鄉曲之譽。先桓溫在荊州，聞名引為主簿，稍遷征西長史。朝廷知名，又遷司徒長史。又善於宴會，每盛坐大宴，而胤不在，眾嘉賓皆云：「無車公不進矣！」

　　又善天文，是時秦兵伐燕，封孚故以問之，後果應其所言。
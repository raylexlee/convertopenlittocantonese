
			　　卻說祖逖率五萬步騎，攻陳川於蓬關。石勒聞知，遣石虎、桃豹將兵三萬來救，祖逖始遷屯淮南。石虎既至蓬關，令陳川率眾徙居襄國，留桃豹守陳川故城。自勒兵與川退還襄國去訖。

　　卻說石勒又得陳川之眾，遂率兵五萬來寇幽州，幽州無備，被攻陷之。

　　段匹磾在薊城，聞幽州失守，心中大懼，恐來攻薊，乃率眾奔樂陵縣而據之。

　　卻說梁州刺史周訪擊杜魯，魯勒眾拒戰，兩下交鋒，戰四五十合，魯措手不及，被訪斬之，其眾盡降。初，王敦患杜魯，因謂訪曰：「足下若擒得杜魯當相論為荊州。」至是訪破斬杜魯而回，敦不用。

　　又王廙在荊州，多殺陶侃將佐，士民怨怒，朝廷已知。元帝征廙為散騎常侍，而以周訪代之。王敦忌訪威名難制，從事郭舒亦說敦曰：「荊州雖荒敝，乃用武之國，不可以假人，宜自領之，訪為梁州足矣。」敦從之，乃加周訪安南將軍，餘如故。訪聞大怒，敦手書譬解，並以玉璽玉枕遺之，訪擲之於地曰：「吾豈賈豎，可以寶悅耶？」因此訪去襄陽，務農訓兵，有圖敦之志。守宰有缺即補，然後言，王敦不能制。
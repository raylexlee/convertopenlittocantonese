
			　　先是元康九年，惠帝設朝，群臣皆集。朝賀禮畢，太子洗馬江統以中原半為夷居，匈奴劉淵居晉陽，羯戎石勒居上黨，羌人姚弋仲居扶風，氐人苻洪居臨渭，鮮卑慕容廆居昌黎。種類日繁，恐其有變，故上表曰：「戎狄之人，人面獸心，宜早絕其源，不然必亂中華。」惠帝不能行之。統又作《徙戎論》以警朝廷，因上惠帝。惠帝覽之，曰：夫夷蠻戎狄，地在要荒。禹平水土，而西戎即叛。其性氣貪婪，凶悍不仁。四夷之中，戎狄為甚。弱則畏服，強則侵叛。

　　當其強也，以漢之高祖而困於白登，孝文帝於灞上。及其弱也，以元、成之微，而單于入朝，此其已然之效也。是以有道之君牧夷狄也，惟待之有備，御之有常，雖稽顙執贄，而邊城不備固守，強暴為寇，而兵革不加遠征。期令境內獲安，疆場不侵而已。魏興之初，與蜀分隔，疆場之戎，一彼一此。武帝徙武都之氐於秦川，弱寇強國，捍御蜀虜，此蓋權宜之計，非萬世之利；也。今者當之已受其敝矣。夫關中土沃物豐，帝王所居，來聞戎狄宜在此土也。非我族類，其心必異，而因其衰敝，遷之畿內。土庶玩習，侮其輕弱，使其怨恨之氣毒於骨髓。至於蕃育眾庶，則坐生其心，以貪悍之性，挾憤怨之情，俟隙乘便，輒為橫逆。而居封域之內，無障塞之隔，掩不備之人，收散野之積，故能漸成滋蔓，暴害不測，此必然之勢，已驗之事也。
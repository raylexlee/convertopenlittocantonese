
			　　卻說燕使劉翔至建康，晉帝命黃門引見，問慕容鎮軍平安。

　　劉翔對曰：「臣受遣之日，朝服拜章，未聞其苦。」翔因就啟為璽求大將軍、燕王章璽之事。帝命群臣參博，群臣朝議曰：「先王故事，大將軍不處邊，異姓不封王，其實不可。」翔對曰：「自劉、石構亂，長江以北，翦為戎藪，未聞中華公卿之冑，有能摧破凶逆者也！獨慕容鎮軍，心存本朝，屢殄強敵，使石虎畏懼，蹙國千里，功烈如此，而惜海北之地不以為封邑，何也？吾非苟欲尊其所事，竊惜聖朝疏忠義之國，使四海無所勸慕耳！」

　　尚書諸葛恢，乃翔之姊夫也，獨主異議，以為夷狄相攻，中國之利，惟名與器，不可輕許。乃謂翔曰：「假使慕容鎮軍能除石虎，而復得一石虎也，朝廷何賴焉？」翔曰：「婆婦猶知恤宗周之隕，今晉室危險，君位侔元、愷，曾無憂國之心？

　　慕容鎮軍枕戈待旦，心恒念之。而君更倡邪惑之言，四海所以不一，良由君輩耳！「因此朝命未下，翔留歲餘，朝議終不決。

			　　初，張掖盧水胡沮渠羅仇，乃匈奴沮渠王之後也，世為部帥，涼王呂光以為尚書。及呂延敗死，羅仇弟三河太守麴弼謂羅仇曰：「主上荒耋信讒，今軍敗將死，正是猜忌智勇之時也。

　　吾兄弟必不見容，不如勒兵向西平，出苕藋，振臂一呼，涼州不足定也。「羅仇曰：」吾家世以忠孝著於西土，寧使人負我，我不負人也。「已而，光果殺羅仇及麴弼。

　　羅仇之弟子蒙遜，雄杰有策略，通經史，收其父喪歸葬。

　　會者一萬餘人送喪。蒙遜哭謂眾曰：「呂主無道，多殺不義，今欲興兵雪吾父之仇，復上世之業，何如？」眾稱萬歲。蒙遜遂結盟，從此起兵聚二萬人，攻涼臨鬆郡，拔之，乃以兵眾屯據金山城。

　　涼王呂光聞蒙遜謀叛，使呂纂將兵一萬七千，擊沮渠蒙遜，蒙遜破之。蒙遜從兄男成，亦攻建康，遣使說太守段業曰：「呂氏政衰，人無容處，瓦解之形，昭然在目。府君奈何以蓋世之才，欲立忠於垂亡之國？男成等既倡大義，欲屈府君擁臨涼州，何如？」業許之，男成率眾入城，尊業為涼州牧、建康公。

　　業以男成為輔國將軍，委以軍國之任。蒙遜率眾歸降，業以為鎮西將軍。呂光命呂纂再討之，不克，後為北涼。時呂纂與段業相持。

　　卻說涼州太守郭黁善天文，國人信之。會熒惑守東井，謂僕射王詳曰：「涼之分野，將有大兵，吾欲與公同舉大事，何如？」詳從之，事泄，被誅，摩走據東苑以叛。涼王呂光大懼，遣人召太原公纂回兵討之。纂將還，請將曰：「段業必躡軍後，宜潛師夜發。」纂曰：「以業無雄才，憑城自守，若潛師夜發，適足以張其勢氣耳，不如告之，彼以為詐，必不敢出。」乃遣使告業曰：「郭黁作亂，吾今返都，卿能決戰，可早出城。」

　　業果不敢出，於是纂全師而還。

　　纂司馬楊統欲殺纂，而推其從兄楊桓為主，桓怒曰：「吾為呂氏臣，安享其祿，危不能救，豈可復增其亂乎？呂氏若亡，吾為弘演矣。」桓不從，統遂走降黁. 呂纂兵還攻之，大破之，乃得入姑臧。涼人張捷等招集戎夏三千人，據休屠城接黁，共推涼後將軍楊軌為盟主，起兵為亂。

　　卻說晉王國寶、王緒，依附會稽王道子，納賄窮奢，不知紀極，惡王恭、殷仲堪，勸道子裁損其兵權。恭等繕甲勒兵，表請北伐。道子疑之來攻己，請帝下詔，以盛夏妨農，悉使解嚴。恭大怒，乃遣使與仲堪謀討國寶等。桓玄亦以仕不得志，欲借仲堪之兵勢以作亂。聞知王恭書來，乃說仲堪曰：「惟患國寶相斃之不早耳！今既執大權，無不如志，若發詔征君，何以處之？」仲堪曰：「計將安出？」玄曰：「孝伯疾惡深至，宜潛與之約，興晉陽之甲，以除君側之惡。玄雖不肖，願率荊楚豪傑荷戈先驅，此桓、文之勛也。」仲堪然之，乃出外與雍州刺史郗恢，內與從兄南蠻校尉殷仲覬、南郡相江績謀之，覬曰：「人臣當各守名分，朝廷是非，豈藩屏所得問？晉陽之甲，不敢預聞。」績亦極言之不可。覬恐績及禍，和解之。績曰：「大丈夫何至以死相脅耶？江仲元行年六十，但未獲死所耳。」

　　仲堪憚其堅正，正以楊儉期代之。朝廷聞之，征績為御史中丞，覬遂以疾辭位。仲堪往省之曰：「兄病殊可憂。」覬曰：「我疾不過身死，汝病乃當滅門，宜深自愛，勿以我為念。」郗恢亦不肯從，仲堪心疑未決。會王恭使至，仲堪乃許之。恭甚喜，上表罪狀國寶，舉兵討之。表至，內外戒嚴，國寶懼，不知所為，遣數百人戍竹裡，夜遇風雨散歸。王緒說國寶殺王珣、車胤，以除時杰，挾君以討二藩。寶召車胤至，不敢害，更問計於珣，珣曰：「王、殷與卿素無深怨，所競不過勢利之間耳。」
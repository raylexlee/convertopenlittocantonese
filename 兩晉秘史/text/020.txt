
			　　於是惠帝依張華之計，宣殿中將軍王宮入內，說與計策，命其持騶虞幡麾，領衛兵五百人直入帥府。見龍、虎衛瓘士擁護楚王司馬瑋乘輿而出，王宮持幡高叫曰：「楚王矯詔謀殺汝南王及太保，聖上震怒，詔命我等持此幡麾，招回汝等大小將士軍校，各回龍、虎二營，不許護送。」言未畢，甲冑數百人皆釋仗而走。楚王司馬瑋左右無復一人，窘迫不知所為，被王宮使從軍執之，斬於府前，乃收兵回奏。惠帝大悅，乃拜張華為少傅，開府儀同三司、侍中、中書，金章紫綬。張華固辭，不受其職。賈後欲勸惠帝罷之，當賈謐上言曰：「張華庶族儒雅，又有籌略。進無逼上之嫌，退為眾之所依，可以托六尺之孤，亦可以寄百里之命。依臣之愚見，宜倚以朝綱，共參政事，不可推其辭。」因此，惠帝不從其辭，委以朝政。於是張華只得領職謝恩，與賈模、裴頠同心盡忠匡輔，彌縫補缺。雖當闇主虐後之朝，而海內賴之晏然，是張華之力也。後進封為武郡公、太保。

　　衛瓘女上書與國臣曰：「先公名諡未顯，一國無言春秋之失，其咎安在？希明公輩公議而奏請之，庶九泉無負屈含冤之人耳。」於是張華、裴頠等正欲啟帝，會太保主簿劉繇執黃幡，撾登聞鼓，訟衛瓘之冤，被武士捉以見帝，帝曰：「汝有何冤？」繇曰：「臣竊為太宰亮與太保瓘盡忠報國，被譖屈死，望陛下念其前功，復其爵諡，則彼二人雖在九泉之下，亦銜恩矣。」帝未及決，張華等亦上言：「二公盡忠無貳，果係屈死，陛下宜復其爵諡。」帝從之，諡汝南王亮曰「文成王」，諡衛瓘曰「成侯」。

　　卻說吳郡有名士曰陸機，字士衡。祖陸遜為吳丞相，父陸抗女吳大司馬。機身長七尺，聲音如鐘，少有異才，文章冠世，服膺儒術，非禮不動。領父兵為牙門將軍，年二十而吳滅，退居舊裡，閉門勤學，積有十年。弟雲，字士龍，六歲能屬文，與兄齊名。雖文章不及於兄，而持論過人，故吳人號曰「二陸」。幼時，吳尚書廣陵閔鴻見而奇之曰：「此兒若非龍駒，當是鳳雛。」至是時，陸機、陸雲兄弟二人聞得朝廷舉賢良、方正，思欲匡扶明時，乃相邀入洛陽來謁張華。張華素重其名，及見陸機，遂握手顧語，歡若平生，勝如舊識。因曰：「前伐吳之役，利獲二俊，未及得見，何期今日命駕一臨？」又曰：「令弟士龍如何不見？」陸雲好笑，故機曰：「雲有笑疾，未敢命見。」俄而雲至，相見禮畢，雲獨大笑不已。因見張華為人多姿，以帛纏其須，雲不覺大笑，張華亦不之怪。

　　時上賓荀隱字鳴鶴，亦善談論。嘗聞二陸之名，素不相識，於是高朋滿座，張華笑謂荀、陸兄弟曰：「今日諸賢相遇，勿作常談。」陸雲就出座，因握荀隱手曰：「吾乃云間陸士龍。」

　　荀隱即應曰：「我是日下荀鳴鶴。」陸雲又曰：「既開青雲，睹白雉，何不張爾弓，挾爾矢？」荀應曰：「我本謂是雲龍騤騤，乃是山鹿野麇，獸微駑強，是以發歎耳。」於是二人嘲難成風，乃撫掌大笑不止。

　　時有華陽盧志，乃毓之孫，班之子也，以善笑談。見華重陸機兄弟出於眾人，乃問機曰：「陸遜、陸抗於君宗遠近？」
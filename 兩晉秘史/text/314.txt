
			　　八月，南燕王慕容德俄而寢疾卒，諸臣舉哀，殯殮掛孝訖。

　　後以太子慕容超嗣燕王大位，改元太上元年。超既即大位，以慕容鐘為尚書令，以封孚為太尉，公孫五樓為武衛將軍，內參政事。五樓密奏燕王超曰：「慕容鐘、段宏二人，素為民仰士歸，不可使其內執國政，倘有異變，難以制之！宜出之外鎮，免為內患。」燕王超然之。次日，改以慕容鐘為青州牧，以段宏為徐州刺史。時太尉封孚諫曰：「臣聞五大不在邊，五細不在廷。慕容鐘乃國之宗臣，段宏國之外戚也，正宜應參贊百揆，不宜使鎮外方。」燕王超不從。因此鐘、宏二人，俱有不平之色，只得赴任，因相謂曰：「黃豹之皮，恐終當補狐裘也！」

　　五樓聞之，嫌隙漸構。

　　初，慕容超自長安來至梁州，慕容法時為兗州鎮南長史。

　　尚書悅壽見超，因謂法曰：「向見北海王子，天資弘雅，神爽高邁，始知天族多奇，玉林皆寶也！」法曰：「昔成方遂詐稱衛太子，人莫辨之，此復天族乎？」超聞恨之。至是即位，亦以法處之外鎮。當是時，法來見慕容鐘，會段宏起兵謀反，據城池，積草屯糧，不用朝命。是時尚書都令史王儼諂事五樓，得遷為尚書左丞，時人為之語曰：「欲得侯，事五樓。」

　　晉義熙二年，燕王慕容熙皇后苻氏身死，燕王熙悲號躄踴，若喪考妣。大殮訖，復啟其棺，而與交接。置百官於宮內哭，密使有司按檢哭者，有淚者以為忠孝，無則罪之。於是眾臣大懼，莫不含辛以為淚淋。明日欲行苻氏喪，前掖將軍慕容雲與幸人李細曰：「今主上無道，殺戮大臣，來日行喪，必然自送，你可領勇士百人於道殺之，以免吾患。」細從其言。

　　次日，行苻氏喪，百官皆送。燕王熙亦自送殯。至中道，慕容雲叫出李細，引勇士殺之。熙在位六年，自垂至熙四世，凡二十四年，後燕到此而滅。

　　是時雲乃自立，即其大位，加封大臣，以李細為和龍長史。
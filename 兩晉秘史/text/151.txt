
			　　十月，趙王劉曜佔據隴城，遣將軍平先率勁騎十萬，前來隴右討陳安。趙軍至隴右，陳安引兵迎。其時，安身騎高頭駿馬，左手提七尺鋼刀，右手執丈八蛇矛出陣。平先亦身騎黃驃馬，手持點鋼長槍，出與陳安搏戰。三合，勝負未分。次日，二人又戰，當平先與陳安一來一往，無有勝敗，三番四復，沒有輸贏，看看戰了五十合，陳安以丈八矛用力刺著平先左脅，被平先用手一接，奪住一扯，把陳安扯落下馬，平先見安落馬，便執其矛來刺，安棄馬步走，走至澗曲，被平先拍馬追著斬之。

　　殺散餘兵，方令鳴金收軍，回長安去訖。

　　其時趙王曜不撫士眾，專與嬖臣飲博，而陳安在隴右，愛惜士卒，法令嚴明，今戰死，故隴上作歌痛之曰：隴上將士有陳安，軀幹雖小腹中寬；愛養士卒同心肝，躡驄交馬鐵鍛鞍。七尺鋼刀奮如湍，丈八蛇矛左右盤；十蕩十決無敢前，戰始三合失蛇矛。棄我躡驄竄岩幽，為我外征而懸頭；西流之水東流河，一去不還爭奈何？

　　平先既斬陳安，回見趙王曜，以隴上之人作歌言奏知，曜聞之而哀傷，因命樂府歌之。安既死，羌氐之眾皆歸降於晉，晉明帝以赤亭羌酋姚弋仲為平西將軍，封平襄公，使其領之。

　　八月，明帝畏王敦之逼，以郗鑒領兵為外援，使鎮合肥。

　　王敦忌之，乃使人上表，表鑒為尚書令。明帝不得已而從之，詔鑒還台。郗鑒既還，過姑孰，人見王敦，敦待之，飲罷，與論西朝人土。敦曰：「樂彥輔短才耳，考其實，豈勝蒲武秋耶！」鑒曰：「彥輔道韻平淡，愍懷之廢，柔而能正；武秋失節之士，安能擬之？」敦曰：「當時危機交迫。」鑒曰：「丈夫當死生以之。」敦惡其言，遂入內不復出見，鑒亦辭而歸。歸時，敦手下將士登勸敦殺鑒，敦不從曰：「若殺鑒，則失朝士心。」鑒始得還台。次日入朝，遂與明帝道王敦謀逆，欲宜圖先之，帝默然。
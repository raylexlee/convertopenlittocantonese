
			　　卻說成帝以司徒王導為太傅、都督中外諸軍事，郗鑒為太尉，庾亮為司空。六月，更以導為丞相，罷司徒官。而導性寬厚，任用諸將趙胤、賈寧等，多不奉法，大臣患之。庾亮聞之，欲率眾入朝黜導，先使人奉箋會郗鑒同起兵。其書曰：主上自八九歲以及成人，入則在宮人之手，出則唯武官小人，讀書無從受章句，顧問未嘗遇君子。秦政欲愚其黔首，天下猶知不可，況欲其主哉？今主春秋既盛，不稽首歸政，導居師傅之尊，多養無益之士。公與下官並荷付托，大奸不掃，何以見先帝於地下乎？

　　鑒得書，知亮欲共起兵廢導，乃不聽。急使人奉書，止亮曰：聞公率眾黜導，僕以為不可。何也？昔王敦入討劉隗，天下以為謀反；蘇峻嫉公，事卻亦然。此二者，公親見非遠聞也，公宜罷之！

　　亮得其書，猶未止，鑒急來勸導密為之備。導曰：「吾與元規，休戚是同，攸攸之談，宜絕智者之口。果如君言，元規若來，吾便角巾還第，復何懼哉？」因此二人不成大隙。而亮嘗欲有黜導之意，孫盛諫曰：「王公嘗有世外之懷，豈肯為凡人之事耶？此必佞邪之徒，欲間內外耳！」亮始止。是時亮雖居外鎮，而遙執朝權，既處上流，擁強兵，趨勢者多歸之；然導內不能平，嘗遇西風塵起，舉扇自蔽，徐曰：「元規塵污人！」

　　卻說王導為丞相，以李充為掾屬。以時俗崇尚浮虛，嘗以老子絕仁棄義，蓋患乎精仁義者寡，而利仁義者眾耳。而凡人見形逐跡，離本愈遠，乃作舉箴曰：「名之攸彰，道之攸廢。

			　　初，朝廷以兵符至秦雍，令其召還流民，又遣御史馮該督之。李特兄李輔等始至蜀，盲中國方亂，不可復還。李特然之，乃遣閻式詣羅尚，求權督流民延至秋。李特使式催尚羅，尚以其言白與馮該，許之。以璽書下益州，條列六郡流民與特總督。

　　而李特因討趙廞有功，該奏朝廷，欲加封賞。辛冉欲以為己功，不以實上，眾咸怨之。

　　至是，冉等與李特兄弟搆怨。當羅尚督流民七月初起行，而流民散處梁、益州間，為人傭力，聞郡州逼遣；人人愁怨。

　　且水潦方盛，年穀未登，無以為行資，特復求停至冬而行，辛冉以健為太守，李芯以為不可。冉性貪暴，欲殺流民首領，取其資貨。乃與李苾曰：「羅尚設關搜索，特為流民請留，流民皆感而待之，想率歸特。今不以行，久則有變，宜先討特。」

　　苾然之，乃曰：「可出榜召募能殺特兄弟者以重賞，必有人執來誅之。」於是辛冉榜，使人各處分掛。李特密知，使人私取以歸，與弟李驤改之為募六郡豪傑，如能得流民一首者，賞帛百匹。於是流民大懼，皆歸特，旬日間至二萬人。特復遣式去求羅尚申期，尚許之。式還謂特曰：「羅尚威刑不立，冉等各擁強兵，與我等不睦，必懷害我之心。一旦為變，非尚所能制，宜為自備。」特從之，與弟李驤以兵分二營，繕甲治兵，以待冉等至。

　　時冉聞李特分兵以備，乃與李苾率步騎二萬至夜來襲李特營。特放炮，發二營伏兵出擊之，冉、芯之軍死者甚眾。於是，流民推特行鎮北大將軍事，承制封拜，李流及兄弟李輔並弟李驤皆號將軍，攻冉於廣漢。

　　次日，辛冉以兵出城，大罵流賊焉敢謀反！李特大怒，罵曰：「吾盡忠於國，汝何無故加兵夜攻？」於是兩下各拍馬持刀掩殺，不十合，冉大敗而逃奔德陽城。李特引兵入據廣漢郡。

　　居數日，進兵攻成都，與蜀民約法三章，施捨賑貸，上下無滯，軍政肅然，蜀民大悅。

　　卻說辛冉與李苾大敗，來見羅尚曰：「使君以李特兄弟為心腹，今日如何？」尚曰：「特本無反意，因卿等促劫流民，催其為亂。事既成，宜火速攻討，一面使人求救於梁州及南蠻校尉。」冉曰：「然。」於是，羅尚自將兵圍郫水，作營連延七百里，與特相拒。

　　太安元年夏，河間王司馬顒聞流民李特兄弟為亂，即遣督護衛博前來討特。衛博以軍至梓潼，李特探知，使其子李蕩以兵五千來迎，兩軍皆遇於德陽。次日，兩下結陣交戰，李蕩出馬與衛博交鋒，未三合，博敗走，其眾悉降。李特乃自稱為大將軍、益州牧，招軍以攻羅尚。

　　卻說齊王司馬冏久欲專政，以惠帝子孫俱盡，大將軍穎有次立之勢。清河王司馬覃，武帝孫也，年方八歲。冏乃上表，請立為皇太子。惠帝從之。以齊王冏為太師，東海王越為司空，盡領中書監。

　　至八月，聞蜀李特謀反，復以張微為廣漢太守，令其起兵討特。張微既受詔，即以軍至德陽，抄小徑來攻李特大營。被李蕩聞知，以兵塞截中隘，張微兵不得出，盡被李兵上山以木石滾下，微兵皆死之；李特使李驤進兵攻成都之北，又使李流進兵攻成都之南，約會合兵共擊羅尚。時羅尚聞張微被陷，令辛冉率精兵二萬人前來攻李驤。時驤前驅已到成都之北，辛冉即以兵迎戰，與李驤交鋒，連戰十數合，勝負未分。正戰間，忽東南征塵起處，一彪人馬飛至。冉回頭視，旗上寫得分明，乃李流之兵，急欲以兵拒敵。前兵已至。驤見流兵到，大驅兵眾來戰。兩下夾攻，冉支駕不住，撥馬自逃，餘兵盡被殺死，得遁還者什一二耳。因此驤、流攻成都。

　　時十二月，齊王冏驕奢擅權，起府第與西宮等，中外失望。

　　侍中稽紹上疏曰：存不忘亡，《易》以善戒也。臣願陛下無忘金墉，大司馬無忘潁上，大將軍無忘黃橋，則禍亂之萌無由而兆矣。

　　惠帝勿能用。齊王耽於宴樂，不入朝見，坐拜百官，符敕三選舉不均，嬖寵用事。南陽處士鄭方上書諫曰：大王安不慮危，宴樂過度，一失也；宗室骨肉，互相疑貳，二失也；蠻夷不靜，不以為意，三失也；百姓困窮，不聞謀救，四失也；義兵有功，久未論賞，五失也。有此五失，若不早救，誠恐家國難保厥終矣！

　　齊王冏不能用之。孫惠亦上書曰：天下有五難、四不可，明公皆居之。冒犯鋒刃，一難也。

　　聚致英豪，二難也；與將士均勞苦，三難也；以弱勝強，四難也；興復皇業，五難也；大名不可久荷，大功不可久任，大權不可久執，大威不可久居。大王行其難而不以為難，處其不可而謂之可，惠竊所不安也。殿下宜思功成身退之道，委重二王，長揖歸藩，則太伯子臧不得專美於前矣。

　　齊王冏不能用，孫惠辭疾而去。醊謂曹摅曰：「孫惠勸吾委權還國，何如？」摅曰：「物議太甚。大王誠能居高慮危，褰裳去之，斯善之善者也。」冏不聽。王豹亦致牘於冏曰：河間、成都、新野三王以方剛之年，並興戎馬，處要害之地，而明公挾震主之威，獨據京都，專執大權，未見其福也。

　　請悉遣王侯歸國，依周、召之法，以成都王為北州伯，治鄴；王為南州伯，治宛，分河為界，各統王侯，以夾輔天子可也。
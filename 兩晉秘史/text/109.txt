
			　　漢劉曜既陷北地諸郡，乃集大眾來攻長安。時安定太守焦嵩、新平太守竺恢引兵來救長安，皆畏漢兵強盛，不敢進兵。

　　相國司馬保使胡崧以二萬人援長安，至靈台正遇漢兵至，兩下交鋒，連戰五十餘合，被崧出奇兵衝陣，漢兵大敗，十傷其六。

　　劉曜不敢戀戰，引眾衝入長安。胡崧既勝，破曜之眾，恐國復振，則麴、索二家勢盛，乃引兵還槐裡，坐觀勝敗。

　　劉曜引兵寇長安，胡崧如何不救觀。

　　其時借得龍泉劍，將此奸臣不義碗。

　　劉曜聞胡崧退去，乃驅兵攻陷長安外城。麴允、索綝引軍退守小城，內外斷絕。城中饑甚，百姓將士亡逃不可制，惟涼州義眾千人守死不移。太倉有麥數十斛，允屑之為粥以進。至是，愍帝泣謂允曰：「今窮厄如此，外無救援，當忍恥出降，以活士民。」因歎曰：「誤我者麴、索二公也。」近臣奏曰：「長安軍民扶老攜幼，哭聲振動天地，各自逃生潰去。目今兵微將寡，難以迎敵，若投降可保百姓。」

　　言未了，御屏風後轉出一人，乃愍帝八子甚，封北地王。

　　帝生子九人，皆懦，惟甚自幼英氣過人。時甚出殿前大喝曰：「偷生鼠輩，豈妄議社稷大事？自古豈有降天子哉？可斬此人，臣請出戰。」帝曰：「今大臣議皆可降，汝仗血氣之勇，欲令滿城流血耶？」甚曰：「此輩未嘗見其干預政事，今妄起亂言，甚非其理。臣竊料長安之兵有數萬，瑯邪王全師皆在江南，若有人去召，必來解救，內外夾攻，可獲全勝。豈聽鼠輩之言，輕棄先君之基業乎？」帝叱之曰：「汝小兒豈識天時也？」甚叩頭大哭曰：「若理窮力極，禍敗必至。便當父子背城一戰，同死社稷，以報先君可也。」帝令拖下殿階，甚叩頭大哭曰：「吾祖宗不容易得社稷，一旦棄之，吾寧死不降也。」

　　愍帝庸才信淺謀，不思守國欲降仇。

　　當時若聽太子語，未必山河掃地休。

　　愍帝令推出宮門，便作降書，使侍中宗敞送降書於曜。被索綝聞知，潛留敞在府，密使其子去說曜曰：「殿下若許索綝以車騎、儀同萬戶郡公者，請以城降。」曜即斬其子，使人送之曰：「帝王之師以義行也。孤將兵十五年，未嘗以詭計取人，必窮兵極勢，然後取之。今綝所言如此，天下之惡逆也，輒相為戮之。」綝大驚，遂放敞見耀，曜受之降。

　　次日愍帝乃乘羊車，肉袒而縛，銜璧輿櫬出降。群臣號泣攀車，帝亦悲不自勝。御史中丞吉朗歎曰：「吾智不能謀，勇不能死，何忍君臣相隨，北面事賊虜乎？」言訖，乃自殺。帝亦哭，與辛賓出東門，謁大司馬曜軍前投降。時耀知晉帝來降，領兵入城至東門道主，見愍帝與群臣伏道請降，曜下馬扶起晉主，令左右焚櫬受璧，遷晉帝及公卿於其營，令兵衛之，自入長安屯紮三軍。

　　次日，令中將軍李益送愍帝及公卿，並庫藏、寶貝、玉璧來平陽見漢主聰。聰大喜，臨光極殿。愍帝稽首於前，麴允伏地慟哭。聰大怒，命囚之。允大哭一場，乃自殺。聰歎悔不及，以愍帝為光祿大夫，封懷安候。以劉曜為太宰，假黃鉞，督陝西諸軍事，封秦王。贈麴允車騎將軍，溢節愍侯。將索綝斬於市曹。聰賜晉帝與公卿居館驛，使軍衛之，月給俸米。

　　史說先愍懷太子妃王氏，乃太尉王衍之女也，字惠風，貞婉有志節。先與愍懷太子為妻，後太子既廢，惠風與父王衍居於金墉。其父王衍因太子廢，請絕婚。惠風不肯，道忠臣不事二君，烈女不嫁二夫，即請乘輿，號哭而歸，為太子行。行路人皆為之流涕，稱其烈女。

　　其時漢劉曜既得長安，又領兵來攻洛陽。洛陽吏士軍民聞風奔潰，無人守城。劉曜入洛陽城，盡收晉之宗室，悉行誅戮。

　　因見王氏惠風有貌，曜不忍殺之，以惠風賜其部將喬屬為妻。

　　屬大喜拜謝，領惠風歸帳。命左右整備筵席，要與成親。因攜惠風手同坐，風拔其所佩劍在手，拒屬曰：「吾乃晉太尉公之女、皇太子之妃，生為晉婦，死作晉鬼，安肯從汝胡狗為妻？」

　　 言訖，以劍刺喬屬。喬屬大怒，取左右利刃將風殺之。可憐忠烈女，到此一命休。有詩歎曰：晉亡宗室盡遭擒，堪歎王妃貞烈行。

　　朝中徒有許多士，豈及金墉一婦人。

　　乾氏寶曰：晉之亡也，樹立失權，付托非人，四維不張，而苟且之政多也。夫基廣則難傾，根深則難拔，理節則不亂，膠結則不遷。

　　昔之有天下所以能長久，用此道也。今晉之興也，創業立本，固異於先代矣。加以朝寡純德之人，鄉乏不貳之老，風俗淫僻，恥尚失所。學者以莊、老為宗而黜六經，談者以虛蕩為辨而賤名檢，持身者以放浪為道而狹節信，進仕者以苟得為貴而鄙居正，當官者以望空為高而笑勤悖是以劉頌屢言治道，傅成每糾邪正，皆謂之俗吏。其倚仗虛曠、依阿無心者，皆名重海內，禮法刑政，於此大壞。國之將亡，本必先顛，其此之謂乎？故觀阮籍之行，而覺禮教崩弛之由；察庾純、賈充之爭，而見師尹之多辟；考平吳之功，而知將帥之不讓；思郭欽之謀，而寤戎狄之有釁；聽傅玄、劉毅之言，而得百官之邪；核傅咸之奏、錢神之論，而知寵賂之彰。民風國勢如此，雖以中庸之君、守文之主治之，猶懼致亂，況惠帝以放蕩之行臨之哉！懷帝承亂得位，羈以強臣；愍帝奔播之後，徒守虛名。天下之勢既去，非命世之雄才不能復以取之矣！
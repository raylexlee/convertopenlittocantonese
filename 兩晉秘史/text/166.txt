
			　　時嶠、侃軍至笳子浦，嶠以南兵習水，峻軍便步，傳令軍中將士不許上岸，有逆者死。

　　時蘇峻遣人送米一萬斛饋祖約，嶠參軍毛寶聞知，乃告其眾曰：「兵法，軍令有所不從，溫公雖令將兵無得上岸，今賊送米與祖約拒吾，又無大將護衛，安可視其可擊而不上岸擊之耶？」言訖，乃引兵大喊上岸，往擊取之。峻送米人忽見毛寶兵至，乃盡棄輜重糧食而逃，毛寶獲之，以濟三軍。祖約由是饑乏。溫嶠錄寶之功，乃表毛寶為瀘江太守，陶侃亦表王舒、虞潭監浙東西軍事，郗鑒都督揚州八郡軍事，朝廷從之。於是郗鑒遂率眾渡江，與嶠、侃等會，舟師直詣石頭。

　　蘇峻望嶠、侃、亮、鑒等兵大至，面有懼色。乃令其弟蘇逸守城，自執兵五萬出城屯住，以為犄角。

　　陶侃既大集各路軍馬，皆至石頭，侃部將李相請築白石壘，使人上岸守之。於時陶侃傳令三軍，築壘於白石，使亮將兵一萬守之。

　　蘇峻屢遣人去攻白石壘，不克而退，蘇峻心下大憂，急集諸將士商議，當參軍匡孝曰：「今陶侃築白石壘，甚得其宜，進可攻我，退可為居，雖得其計，然白石南寨，其將趙胤守之，勢孤易攻克。今夜我引一軍抄小路去取寨後，明公可使公子碩以攻其前，兩下夾攻，則胤便成擒矣。若克南小寨，則白石壘即易破也。」蘇峻然之。

　　至夜，匡孝率三千士卒，抄小路而去；峻使其子碩，率五千人去攻寨前。碩兵至半夜，鼓噪直進，胤慌忙披掛上馬，正遇蘇碩，兩下交鋒，不上數合，寨後匡孝兵已至，大放火。趙胤軍人四下大亂，胤回馬走四十里，喊聲不絕。眾軍相殺，止有祖茂跟定王舒突圍而走。背後匡孝趕來，胤回馬又戰十餘合。

　　胤連放二矢，被孝閃過，胤又竭力放第三箭，用力太猛，折了弓與箭，棄弓縱馬，穿林而走，去遠。匡孝始放火燒其營寨，與蘇碩鳴金收軍而還。蘇峻大喜，重賞諸人。

　　溫嶠見南寨有失，救之未及。於是，使王愆期領軍船一百隻、兵五千名出戰。峻使匡孝來迎，與愆期交戰，不上二十餘合，愆期大敗，損去軍船三十隻、水軍千餘人。

　　趙胤等失南寨，至晚見陶侃，侃甚憂之。侃將孔坦曰：「本不須召郗公，遂使東門無限。今宜遣還京口，雖晚猶勝也。」

　　 侃然之，乃令郗鑒率眾還據京口，立起大業、曲阿、凌亭三壘，以分峻兵之勢，鑒從其計。峻果疑之，分兵去攻三壘。又使人持書命祖約攻之。祖約得書，使祖涣、桓撫率七千兵攻湓口。

　　涣、撫兵至，毛寶急令民兵三千人，與涣、撫交戰。毛寶中矢流血，流髀徹鞍。寶忍痛急使人踏鞍拔矢，血流滿鞍。又復出戰，勇敢當先。於是士卒竭力一攻，涣、撫大敗而走。毛寶追數十里，傷其眾五千餘人，方始收軍還屯。

　　史說王育，字伯春，少孤貧，每過小學，必欷歔流涕。嘗為人牧羊，時有暇即折蒲學書，忘而失羊，為羊主所責，育將鬻己以償之。同郡許子章，敏達之士也，聞而嘉之，以錢代育償羊，給其衣食，使與子同學，遂博通經史子集。章以兄之女妻之，為立別宅，分之貲業。因是本州太守杜宣，命為主簿。

　　俄而杜宣左遷萬年令，有縣令王攸過詣其邑，宣不出迎，攸見而怒曰：「卿往為二千石，攸所敬也，今吾儕耳，何故不見出迎？欲以小雀遇我，使我畏死鷂乎？」王育在旁，執刀叱攸曰：「我府君以非罪黜降，如日月之蝕耳！小縣令敢輕辱吾君乎？」以刀欲前殺之，杜宣懼，乃跪下抱育而止。自此知名，後遷為武陽令。為政清約，宿盜逃奔他郡。又遷並州督護，後征討有功，朝廷拜以為破虜將軍。聞知蘇峻作逆，溫嶠奉檄起兵，王育遂以部兵五千人，來會溫嬌討峻，溫嬌以為先鋒。

　　卻說蘇峻使韓晁率兵去攻宣城，內史桓彝聞知，以軍進屯涇縣，方知京口不守，被峻所下，心中煩惱，朝夕憂國。時，長史裨惠勸桓彝曰：「蘇峻勢大，朝廷莫能制，今吾孤軍在此，焉能拒戰？不如使君遣人致書，偽與通和，以紓交至之禍，可保吾軍民耳。」彝曰：「吾受國恩，義在致死，焉能忍垢蒙羞，與蘇賊相通？如其不濟，此乃命也。」言訖，即遣副將軍俞縱，以兵三千出屯蘭石，以拒峻軍。

　　時，韓晃以兵五千來追。桓彝兵至蘭石，正遇俞縱軍至，軍大喊，兩下交鋒，戰不上二十餘合，俞縱大敗，退守蘭石，不敢出戰。晃軍以未知地理，亦不敢前進。

　　當俞縱左右勸縱曰：「今韓晃之兵，十分精銳，與戰不利，不如退回宣城，另作良圖。」縱以刀砍案曰：「吾受桓侯大恩，本以死報，吾之不可負桓侯，猶桓侯之不可負國也！有再言退兵者，定按軍法！」言訖，即驅兵出戰。縱親與韓晃力戰五十餘合，縱力怯，被晃斬於馬下。晃麾軍大進，來攻宜城。

　　彝調兵守護城池，並不出戰，與晃相持，卒歲糧盡，城中大亂。韓晃探知備細，大驅人馬攻城，城陷，桓彝被晃所害，彝妻劉氏、次子桓衝五人逃走外家，得免於難。韓晃既得宣城，使人戍之，自以兵還石頭。
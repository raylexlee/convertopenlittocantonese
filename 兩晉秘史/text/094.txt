
			　　卻說輔漢將軍石勒，以從子石虎為先鋒，領兵十萬來攻鄴都三台城。兵至城下，團團圍繞，水泄不通。

　　史說石虎，字季龍，乃勒之從子也。犯太祖廟諱。勒父朱幼而字季龍，故或稱勒弟焉。季龍性殘忍，好馳獵，尤善彈，數以彈打死人命，軍中以為毒患。勒白母王氏，將欲殺之。王氏諫曰：「快牛為犢子時，多能破車，汝當小忍之。」於是留之。年十八，稍折節，勇冠三軍。當時將佐、親戚莫不敬憚，勒始安之。為娶將軍郭榮之妹為妻。季龍攻討所向無敵，故勒寵之，得以專征伐之任耳。

　　此時季龍攻三台城，三台軍民皆潰。大將軍謝胥勢窮，乃率三台流人詣石勒營投降乞活。勒欲准降，偏將軍李惲上曰：「南人奸詐多端，倘若有變，吾等無類矣。」勒深然之，即命將謝胥斬之，自上馬出來，欲坑其降卒，忽見郭敬在內，勒認識之，乃恩人郭季之於，即問曰：「汝莫非郭季之子乎？」敬叩頭曰：「是也。」勒忙跳下馬，執其手而泣曰：「今日相遇，豈非天乎？」賜其衣甲車馬，署敬為上將軍，悉免降者，與敬統領。昔勒幼貧，得郭敬之父郭季資給，是故報之耳。

　　於是勒領眾人鄴，問於右侯張賓曰：「鄴乃魏之舊都，今吾將營建，須賢望以綏之，誰可信也？」張賓曰：「晉故東萊太守趙彭忠亮篤敏，有佐時良乾，若任之，必能允副神規。」

　　勒從之，使人征彭，署魏郡太守。彭至，入見勒，泣謝曰：「臣往策名晉室，食其祿矣。犬馬戀主，切不可忘，誠知晉之宗廟鞠為茂草，亦猶洪川東逝，往而不返。明公膺符受命，可謂攀龍之會。但受人之榮，復事二姓，臣志所不為，恐明公之所不許。若賜臣餘年，全臣一介之願者，明公大造之惠也。」勒不然。張賓進曰：「自將軍神旗所經，衣冠之士靡不變節，未有能以大義進退者，至如此賢。以將軍為高祖，自擬為四皓，所謂君臣相知，亦是成將軍不世之高，何必使之？」勒大悅，曰：「右侯之言，得孤心矣。」於是賜安車駟馬，養以卿祿，令其還宅，乃辟其子趙明為參軍。命石季龍為魏郡太守，鎮鄴三台，勒自領兵還屯襄國。

　　卻說華譚嘗在壽春依周馥，及聞瑯邪王霸有江東，乃往從之。至是，瑯邪王睿問譚曰：「周祖宣何故反？」譚曰：「周馥雖死，天下尚有直言之士。馥見寇賊滋蔓，移都以靖國難，執政不悅，興兵討馥，死未逾時而洛陽淪沒，若謂之反，不亦誣乎？」睿曰：「馥位為征鎮，召之不入，危而不持，亦天下之罪人也。」譚曰：「危而不持，當與天下共受其責，非但馥也。」睿無以對，乃以華譚為軍咨祭酒。

　　時睿參佐多有避事自逸，參軍陳頵言於睿曰：「洛中承平，爾時朝士以小心恭恪為凡俗，偃蹇倨傲為優雅，流風相染，以至敗國。今僚屬皆承西台餘弊，養望自高，是前車已覆，後車又將隨之也。請自今臨使稱疾者皆免官。」睿不從。向三王之誅趙王倫也，制己亥格以賞功，自是循而用之。陳頵又曰：「昔趙王纂逆，惠帝失位，三王討之，故厚賞以懷向義之心。今功無大小，皆以格斷，乃至金紫佩士卒之身，符策委僕隸之門，非所以重名器，正紀綱也，請一切停之。」頵出寒微，數為正論，府中多惡之。睿出為譙郡太守。

　　 卻說吳興太守周圯宗族強盛，瑯邪王頗疑憚之。睿左右用事者，多中州亡官失守之士，駕御吳人，吳人頗怨。圯自以失職，又為刁協所輕，陰與其黨謀誅執政，以南士代之。事泄，憂憤而卒。將死，謂其於勰曰：「殺我者，諸傖子也。能復之，乃吾子也。」言訖而卒。時鎮東將軍顧榮、太子洗馬衛蚧皆卒。

　　史說顧榮子彥先，吳國人也。榮機神朗悟，吳丞相雍之後也。與弟平及陸機三人入洛，時人謂之「三勘。奉例拜為郎中，歷尚書郎、廷尉。榮恒縱酒酣暢，常謂友人張翰曰：」惟酒可以忘憂，但無如作病何？「初，榮與同僚宴飲，見從人執炙食者狀貌不凡，其人有愛炙食之色。榮即割其炙食，與從人吃之。坐者問其故，榮曰：」豈有終日執之而不知乎？「及趙王倫敗，榮為倫長史，亦被執。將誅，而得前執炙食者已為督卒，救之得免。後事瑯邪王睿，以為散騎常侍，年五十七卒。

　　史說衛玠，宇叔寶。年五歲，丰神秀異，其父瓘：「此兒有異於眾，奈吾已老，不能見其長成耳。」總角乘羊車入市，見者皆以為玉人。驃騎將軍王濟，玠之舅也，俊爽有丰姿。每見玠輒歎曰：「珠玉在前，覺我形穢。」又嘗語人曰：「與玠同游，炯若明珠之在側，朗然照人耳。」及長，好言玄理。時王澄有高名，每聞玠言，輒歎息絕倒。故時人為之語曰：「衛玠談道，平子絕倒。」澄及王玄、王濟並有盛名，皆出玠下。
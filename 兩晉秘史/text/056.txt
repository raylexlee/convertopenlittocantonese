
			　　河間王顒聞惠帝車駕還洛陽，聚眾謀士商議，將到洛陽。

　　李含進曰：「昔晉文公納周襄王而諸侯影從，漢高帝為義帝發喪而天下歸正。近白天子蒙塵，將軍首興義兵，徒以河間擾亂，未遑遠赴，鑾輿旋轉，建都榛蕪，誠因此時奉主上以從人望，大順也；秉至公以服天下，大略也；迎主上入長安，以致英俊，大功也。四方雖有逆節，其何能焉？若不早定，使英雄生心，後雖為慮，亦已無及。」顒乃大喜，收軍起程。

　　忽僕射荀藩自外入來，顒便請問朝廷之事若何？藩曰：「殿下興義兵以除暴亂，入朝天子，輔翼王室，此王霸之功也。

　　以下諸將人殊志異，未必服從。今留匡弼，事勢不便，惟有移駕去長安。然朝廷播越，新還舊京，遠近觀望，冀得安生，今復移駕，不厭眾心。夫行非常之事，乃有非常之功，願算其多者行之。「顒執其手大笑曰：」此孤之本志也。「又曰：」王濬在此，大臣在朝，事節若何？「藩曰：」易也。以書與濬，且安其心。大臣聞之，則曰：「洛陽無糧，欲車駕暫幸長安，轉運糧食稍易，可無缺乏懸隔之憂。『大臣聞此，皆欣然也。」

　　顒大喜曰：「願公早晚相從，有不可行者教之，自當拜謝。」

　　顒意決，命張方率五千騎先去，臨行囑咐其計。方答曰：「臣自能之。」於是，方迎至帝前。帝問曰：「卿來何方？」

　　奏曰：「臣奉河間王命，聞烏桓國王攻鄴，使臣引兵五千，前來保駕，自隨後引大兵來迎。」帝曰：「河間王乃朕之親，可為社稷之臣也。」言訖，保帝還洛陽宮，奔眾復還，百官復集。
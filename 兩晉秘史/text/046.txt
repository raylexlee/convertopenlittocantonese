
			　　卻說新昌王司馬歆都督荊州，為政嚴急，失蠻夷心。因此，義陽蠻張昌聚黨五千人欲為亂。會荊州以調發武勇兵討李流，流民憚遠征，皆不欲行。詔書督逼。

　　卻說張昌初得石冰，以兵五千降，著其為前部來寇揚州。

　　刺史陳徽調兵出戰，皆敗走。於是陳徽引腹心數百逃遁，因是諸郡盡沒。江州、武陵、零陵、豫章、武昌等處州郡皆為張昌所破。昌更置牧守，皆賊盜小人，專以劫掠為務。劉弘大驚，急使陶侃等領軍三萬去擊張昌。侃引軍至竟陵，驅軍出戰。張昌以兵拒迎，兩下各自結陣。侃自將出陣前，大罵：「張昌逆夷，何敢謀反？」張昌大怒，舞刀便砍。佩以槍來迎，二人在陣鬥至二十餘合。張昌氣力不加，勒馬便走。陶侃揮軍追殺，殺得張昌大敗，逃於下雋山。而其眾悉降陶侃，惟石冰尚據臨淮。

　　卻說陶侃自幼孤貧，為郡都郵。長沙太守方嗣見而異之，命其子與結交。後舉孝廉至洛陽，郎中令楊晫薦之於顧榮，侃由是知名。既克張昌，劉弘謂曰：「吾昔為羊公參軍，謂吾後當居其處，今觀卿必繼於老夫矣。」時荊州守宰多缺，弘請補選，朝廷詔許之。弘敘功銓德，隨才授任，人皆服其公。當上表以皮初為襄陽太守，朝廷議以初望淺，更用弘婿夏侯陟補。
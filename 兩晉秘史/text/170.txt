
			　　冬十二月，後趙王石勒欲自將兵去救石虎。石生、程遐等固諫曰：「大王乃一國之主，不可擅離，宜命將往救之。」勒大怒，乃按劍叱遐等，謂記室參軍徐光曰：「庸人之情，皆謂劉曜鋒不可擋。昔日劉曜為將時，引甲十萬，攻一城而百日不克，師老卒怠，吾以初銳擊之，一戰可擒矣！若洛陽不守，曜必自河北卷席而來，吾事去矣。卿以為何如？」徐光曰：「劉曜乘高候之勢，而不能進臨襄國，偏守金墉，此其無能。為懸軍三時，無攻戰之利，以大王威略臨之，彼必望旗奔敗。今此機會，所謂天授，授而弗應，禍之攸集乎？定天下在今一舉矣！」勒笑曰：「光之言是吾志也！」勒又問於佛圖澄，佛圖澄曰：「大軍若出，必擒劉曜，又何必問耶？」

　　於是勒乃使內外戒嚴，令石堪去會滎陽，石虎進據石門，勒自統步卒四萬，濟自大竭，謂徐光曰：「劉曜盛兵於成臯關上，乃上策也；阻洛水，其次也；坐守洛陽，此成擒矣。」先是，大堨江水流澌風猛，人皆難度；及勒軍至冰泮，風停浪息；及勒軍渡畢，流澌大至，狂風亦起。勒大喜，以為神靈之助，乃改其地名曰：「靈昌津」。領兵復至成臯，勒見趙無守兵，大喜，舉手加額曰：「此天助我也！」傳令士卒卷甲銜枚，倍道兼行，出於鞶、訾之間。

　　時趙王劉曜與嬖臣等飲博，不撫士卒，左右或諫，曜以為妖言，斬之。俄而洛水侯者與後趙前鋒交戰，擒羯送之。曜聞之知勒自來，色變，使釋金墉之圍，陳於洛西，眾十餘萬，南北十餘里。勒望見之，喜曰：「可以賀我矣！」率步騎四萬入洛陽，令石虎引步卒一萬攻趙中軍，石堪以精兵二萬擊其前，石勒自將後應。

　　次日，見洛陽城內兵出，料必來戰。曜見石勒大驚，急使平先領兵三萬為前鋒，自統大眾後應。平先與石堪大戰於西陽門，石勒亦自貫甲冑，引兵五千出閶闔門，夾攻之。

　　曜聞之，乃自飲酒數鬥，率步兵一萬至西陽門，兩軍吶喊交戰。忽山後面一彪軍出，旌旗兩路分開，一隊馬出，打龍鳳日月旗，四斗五方旌旗，金爪銀鉞，黃鉞白旄，黃羅鎖金涼傘蓋下，石勒渾身金甲，腰掛寶刀，立馬陣前。罵：「曜弒君逆賊，背主奴家！」曜大怒，挺戟向前來殺石勒。勒副將李豐挺槍出馬來迎，不上三合，曜被傷其手，棄戟而走。曜少時淫酒，末年更甚，是日交鋒，又飲酒而出，因此昏醉，大敗奔逃。走至石渠，醉墮冰上，被石堪追及執之。

　　當石勒見執了劉曜，乃急下令曰：「吾所擒者，劉曜耳，今已獲之，其餘眾兵，隨縱其歸命之路。」於是其眾都降。

　　前趙王曜之太子劉熙，見父被執，乃率百官、領家屬餘兵開城門，奔上邦去訖。

　　石勒便鳴金收軍，將劉曜監歸襄國，使多兵嚴守。勒使劉曜與其太子熙書，諭其來降。曜乃不聽，但囑熙與諸大臣：「維持社稷，勿以我為念。」勒大怒，令左右殺之。

　　乙丑四年。先，蘇峻叛時，逼居民聚之後苑，使其將匡術守之。至是，光祿大夫陸華及弟玩說術，以苑城附於西軍，百官皆赴。鐘雅曰：「奉帝出西軍。」事泄，蘇逸使任讓將兵入宮，收劉超、鐘雅二人，成帝抱持悲泣曰：「還我侍中、右衛！」讓奪而殺之。因此，成帝不能出。

　　卻說祖約聞峻死，備據歷陽。溫嶠使冠軍將軍趙胤，率一萬之眾攻拔歷陽。約勢窮，乃奔走後趙，降於石勒。
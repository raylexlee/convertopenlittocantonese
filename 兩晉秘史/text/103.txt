
			　　三月，卻說王敦遣陶侃等討杜弢. 侃既以兵討杜弢，前後共數十戰皆勝。杜將士多死，於是弢使使來江南請降於左丞相。

　　睿受其降，遣人以弢為巴東監軍。弢既受睿命為巴東監軍，陶侃攻之不已，弢不勝憤怒，復反。遣其將張彥攻陷豫章郡，周訪以軍來擊彥。彥即出城拒迎，與訪交戰不上數合，彥被周訪拍馬衝陣而斬之，彥眾遂降於訪，訪遂入屯豫章。

　　時平陽血雨三日於漢東宮延明殿，太弟劉乂心甚惡之。太子太傅崔瑋、太子太保許遐說乂曰：「今相國威權逾於東宮，殿下非徒不得立也，朝夕且有不測之危，不如早為之計。」乂弗從。舍人告於漢主聰。聰大怒，即選一人誅之。使將軍卜抽將兵五千，監守東宮。乂大驚，急遣人上表，乞為庶人，且請以劉粲為嗣。卜抽監住，不能得出產。

　　漢青州刺史曹嶷盡得齊、魯間郡縣，自鎮臨淄，有眾十餘萬，臨河置戍。石勒聞之，使人入平陽，稱曹嶷有專據東方之志，請為討之。漢主聰與近臣議，恐勒滅嶷，不可複製，因此不許。勒遂不敢行。

　　卻說漢主劉聰納中護軍靳准二女月光、月華，立月光為上皇后，以劉貴妃與月華為左右皇后。當陳元達知立三後，入內苦諫曰：「自三皇五帝以至於今，未有一國而立三後，非為禮也。今陛下不思求賢，專事寵女，誠恐社稷危矣。」漢主怒而不聽。元達又奏：「月光素有穢行。」聰亦不聽。月光得悉元達所奏，慚愧自殺。聰以是恨元達，乃遷元達為御史大夫，喝令速行。元達滿面羞慚而出，曰：「忠言逆耳，庸君不納。」
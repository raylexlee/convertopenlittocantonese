
			　　七月，丞相、始興郡公王導卒，以何充為護軍將軍，以庾冰為中書監、揚州刺史，參錄尚書事。

　　卻說王導先臥病在牀，上書薦妹之子丹陽尹何充於帝曰：何充器局方概，有萬夫之望，其必能總錄朝端，為老臣之副。臣死之日，願引充內侍，則外譽唯緝，而社稷則無虞矣。

　　成帝覽疏，從之，即以何充為侍中。使人召充至，以為侍中，充謝恩領之。導於是月而卒。年六十四。導簡素寡慾，善因事就功，雖五日用之益，而歲計有餘。輔相二世，倉無儲谷，衣無重帛。王導既卒，帝不勝哀感，詔喪葬參用天子之禮，諡「文獻」，以其長子為中書侍郎。遣使征征西將軍庾亮為丞相，亮固辭不詣，始以充及亮弟庾冰為參錄尚書事。

　　冰經綸時務，不捨晝夜，尊禮朝賢，升擢後進，於是朝野翕然，稱為賢相。初，導輔政，每從寬恕，至冰頗任威刑。丹陽尹殷融諫之，冰曰：「前相之賢，猶不堪其弘，況如吾者哉？」范汪謂冰曰：「頃天文錯度，宜盡銷御之道。」冰曰：「玄象豈吾所測，正當勤盡人事爾！」又察出隱實戶口無名萬餘人，以充軍實。冰好為緝察，近於繁細，後益矯違，復存寬縱。

　　疏密自由，律令無所用矣。

　　是月，改丞相為司徒，太尉、南昌公郗鑒疾篤，上疏曰：臣所統錯雜，率多北人，遷徙新附，皆有歸本之心；臣宣國恩，示以好惡，處與田宅，漸得安帖。聞臣篤疾，眾情駭動，若當北復，必啟寇心。太常臣蔡謨，平簡貞正，素望所歸，可為徐州牧。

　　成帝覽畢，問使人太尉病軀若何？奏已死矣！帝傷悼不已，敕命葬之。拭淚，以蔡謨代鑒都督徐、兗軍事。

　　時左衛將軍陳光上疏請伐趙，帝進攻壽陽。蔡謨上疏曰：壽陽城堅而固，又王師在路五十餘日，前驅未至，聲息夕聞，賊河北之騎足以來赴，況停舟水渚，引兵造城，前對堅敵，後臨歸路，此兵法之所誡也。今光所將，皆殿中精兵，以國之爪牙，擊寇之下邑，得之則利薄而不足損敵；失之則害重而反以益寇，非長策也！
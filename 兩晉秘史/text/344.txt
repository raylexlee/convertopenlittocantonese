
			　　時齊郡太守王懿降魏，上書言劉裕在洛，宜發兵絕其歸路，可不戰而克。魏王嗣善之，以問崔浩曰：「劉裕克秦乎？」浩對曰：「克之。」嗣曰：「何故？」浩對曰：「姚興好事虛名，而少實用，子泓懦弱，兄弟乖爭，裕乘其危，兵精將勇，何故不克？」嗣曰：「裕才何如慕容垂？」浩對曰：「垂藉父兄之資，修復故業，國人歸之，易以立功。劉裕舊寒微，不階尺土，討滅眾盜，所向無前。垂不及矣！」嗣曰：「裕既入關，不能進退，我以精騎，直抵彭城，裕將若之何？」浩對曰：「今屈丐、柔然伺我之隙，而諸將用兵，皆非裕敵，興兵遠攻，未見其利，不如靜以待之。裕克秦而歸，必篡其主；關中華戎雜處，風俗勁悍。裕欲以荊、揚之化施於函北，此無異解衣包頭，張羅捕虎，雖留兵守之，人情未洽，趨向不同，適足以資敵耳！

　　願且按兵息民，徐觀其變，秦地終為國家所有，可坐而守也！「

　　嗣笑曰：「卿料之神矣！」浩曰：「臣嘗私論近世將相，如王猛之治國，苻堅之管仲也；慕容恪之輔助幼主，慕容暐之霍光也；劉裕之平禍亂，司馬德宗之曹操也。」嗣曰：「屈丐何如？」浩曰：「屈丐國家傾覆，寄食姚氏，受其封植，不思報而乘時邀利，盜有一方，結怨四鄰，雖縱暴一時，終為人所吞並耳！」嗣大悅，語至夜半，賜「御縹醪」十觚，水晶鹽一兩，曰：「朕味卿言如此，故欲共餐其美！」然後命長孫嵩、叔孫建各簡精兵，伺裕西過，南侵彭城。

　　卻說袍罕虜乞伏熾磐，乃隴西鮮卑人也，父司繁降苻堅，使鎮勇士川，卒，國仁代鎮。苻堅敗，乃自稱大單于、秦、河二州牧、苑川王，據金城。當熾磐聞晉劉裕將兵伐秦，聚集本部官屬商議，其部下大臣周恭出曰：「昔姚興在日，每起覬覦西秦之心，恨未有暇也。依愚之見，不如順晉，同伐姚泓，後無慮也。若助姚泓而退劉裕，是鵲引鳩奪自巢也。」熾磐依說，遣臣齎牛酒前來謁見劉裕，呈上請降之書，並力共討姚泓。裕見其降書大喜，賞使臣，回拜熾磐為平西將軍、河南公，令其調兵來應。

　　時沈田子、傅玄之率兵入武關，秦戍將皆委城走，田子等又進屯青泥。
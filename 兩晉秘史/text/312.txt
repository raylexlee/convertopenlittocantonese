
			　　乙巳正月，南陽太守魯宗之起兵來襲襄陽，桓蔚大懼，奔走江陵。劉毅等大軍至馬頭，桓振恐不能守，又挾帝出屯江津，遣使見劉毅，願割江、荊二州，奉送天子還京。毅等不許，宗之進屯紀南。振留桓謙、馮該守江陵，自引兵五千與宗之戰，大破之，宗之走還，而毅等亦以兵乘振出，破該於豫章口。謙聞知，棄城走，毅等大軍進入江陵，執卞范之等斬之。振以兵還，知城已失陷，其眾皆潰，乃逃渦川。朝廷下詔大處分，悉委冠軍將軍劉毅所領，大赦改元，惟桓氏不赦。以桓衝靖忠王室，特宥其孫胤徙新安；以宗之為雍州刺史；毛璩為征西將軍，統梁、益等軍；以弟瑾為梁州刺史；瑗為寧州刺史，獨桓氏及何澹之等不赦，桓謙、澹之皆奔降秦。
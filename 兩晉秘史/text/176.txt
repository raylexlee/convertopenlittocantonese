
			　　石虎既自為相，以舊臣皆補散任，虎之親黨者，皆居要職。

　　勒太后劉氏謂彭城王石堪曰：「先帝甫晏駕未久，而丞相遽相凌藉如此，將若之何？」堪曰：「宮省之內，無可為者，請奔兗州，舉兵誅之。」言訖，辭太后，微服輕騎，以兵百人，襲兗州不克，南奔譙城。石虎聞之，遣將軍林因率兵五千追而獲之，解還襄國。虎大怒，執太后劉氏及石堪殺之。文武暗嗟，莫敢誰何。太后劉氏有膽略，佐勒建功業，有李後之風。

　　時石生鎮關中，石朗鎮洛陽，聞勒死，石虎為變，殺太后及彭城王，各舉兵二萬討虎。石生遣使降晉，而蒲洪西附張駿。

　　石虎乃自率兵攻朗，朗與虎交鋒，被執斬之。虎乘勝向長安來攻石生，石生麾下將吏叛，斬生降虎。

　　關中既平，虎遣麻秋領其兵，去討蒲洪。洪懼來降虎，說虎徙關中豪傑及氐羌以實東方。虎從之，徙十萬餘戶於關東，以洪為龍驤將軍、流民都督，居枋頭；以弋仲為奮武將軍、西羌大都督，居躡頭。虎自還建魏台，如魏武輔漢故事。

　　卻說慕容皝初嗣位，用法嚴峻，國人不安。主簿皇甫真切諫之，不聽。皝兄翰，庶母弟仁，皆有勇略，屢立戰功得志，有寵於紞，皝忌之，遂有相圖之意。翰知，乃與子出奔段氏。

　　段遼素聞其才，甚愛重之。慕容仁據平郭，皝遣兵去討，大敗而還。於是仁遂有遼西之地，段遼及鮮卑皆應之。皝無奈彼何，追思真言，以真為平州別駕。
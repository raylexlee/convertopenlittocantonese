
			　　卻說晉中宗元皇帝司馬睿，字景文，乃宣帝曾孫，瑯玡王司馬覲之子。初為安東將軍，因愍帝被偽漢劉聰所弒，諸將固勸，乃即大位於建康，國號東晉，改元建武元年，在位十六年，壽四十六。

　　昔魏文帝篡漢，任司馬氏為相，世執魏政。魏明帝時，寶石負圖有石馬七，乃犧牛之像，時又有「牛繼馬後」之謠。按司馬懿啟封於晉，至愍帝方及七代，應「七馬」數也。懷、愍二帝，值五胡亂華，為賊劉聰所擄。帝乃瑯玡王也，同西陽王羕等五王渡江來，父老裹糧而歸之，遂據地建康而為都焉，是為東晉元帝。時有「五馬浮渡江，一馬化為龍」之說。其帝實非司馬氏也，乃瑯玡秦王妃夏侯氏，因與小吏牛金私通所生，而冒司馬姓，實牛姓是也，是應「牛繼馬後」之讖也。

　　元帝既即大位，乃赦天下，其餘文武增一等。帝與文武商議，欲賜諸吏投刺勸進者，加位二等；民投刺者，皆除吏，凡二十餘萬人。散騎常侍熊遠曰：「陛下應天繼統，率土歸戴，豈獨近者情重遠者輕？不若依漢法遍賜天下恩爵以為普晉，且可以息檢竅之煩，塞巧偽之端也。」帝不從，群臣又請更立太子司馬紹為皇太子，帝從之。

　　紹仁孝，喜文辭，好武藝，且好賢禮士，容受規諫，與庾亮、溫嶠等為布衣之交。亮豐格峻整，善談老莊，帝器重之。

　　庾亮妹為紹妃，使亮侍講東宮。帝好「刑名家」，以韓非書賜太子紹。亮諫曰：「申、韓刻薄傷化，不足法聖心。」太子納之。
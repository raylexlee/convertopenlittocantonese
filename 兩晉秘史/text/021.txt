
			　　卻說陸雲領職，到任肅然。下不欺上，市無二價。一日，祭祀歸，忽聽見一人被殺在地，無人告發。雲即使人拘喚鄰眾，究問死者姓名。因拘死者之妻，監禁十日，故無所問，而遣其婦出，密令從人隨婦後竊聽。從人欲行，雲謂曰：「其婦此去不出十里，當有男子候之，若與婦人語，便縛來見我。」從人領其言，私跟婦人而去。不過數里，果有一男子候其婦人，問曰：「因何得出？」，婦人未及答，被從去人縛了，送來見云。

　　雲問曰：「你如何殺人？」其男子不肯招認，雲怒曰：「汝分明與死者之妻通奸，共殺其夫，汝何得抵賴？」於是其男子、婦人默然，不敢爭論，遂供招償命。由是軍民百姓皆稱其為神。

　　因此郡守嫉其才能，屢以言責。雲乃去官歸政。百姓追思，圖寫形像，配食縣社焉。

　　卻說陸機自過江以來，家音斷絕，信息無通。時機有駿犬，名曰「黃耳」，甚愛之。既而羈寓京師，久無家問，機笑謂犬曰：「我家絕無書信，汝能齎書取消息否？」其犬搖尾作聲，有若肯去。於是作書一封，以竹簍盛之，而係其頸。犬果尋南路走，遂至其家，得通消息。又帶回書以還洛陽。自此以後得犬送書，家音頻通，不勞人送矣。

　　元康二年二月，皇后賈氏弒故皇太后楊氏於金墉城，時太后尚有待御十餘人，賈後悉奪之，絕膳八日而卒。

　　《綱目發明》云：子不可以廢母，婦不可以廢姑。前已書廢太后為庶人，而此猶書故太后者，不與其廢也。
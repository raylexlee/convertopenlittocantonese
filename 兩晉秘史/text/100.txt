
			　　三月，石勒欲襲王濬而未敢發，因懼劉琨、烏桓為後患也。

　　張賓曰：「明公欲圖王濬而趑趄未發，豈非畏劉琨及鮮卑、烏桓為吾後患乎？」勒曰：「然。」賓曰：「彼三處智勇皆不及明公。明公雖遠出，彼必不敢輕動。且彼不靖，明公便能懸軍於千里取幽州也，輕車往返，不出二旬。即使彼有是心，若其謀議出師，吾已遠矣。劉琨、王濬雖同名晉臣，實為仇敵。若修箋於琨，送質請和，琨必喜我之服而快濬之亡，終不救晉而襲我也。用兵貴神速，勿後時也。」勒曰：「吾所未料，右侯已料之。」遂遣使奉箋於劉琨，自陳罪惡，請討濬自效。琨大喜，移檄州郡，言勒巳降，當攻平陽以除僭逆，軍未及發。

　　三月，勒軍達易水。濬督護孫緯見勒兵馳至，遣人白濬，自以兵拒之，游統禁之勿拒。王濬聞緯使人報石勒至，遂得令勿拒，候我來見。濬將佐曰：「胡人言而無信，必有計，請擊之。」濬怒曰：「石公來，正欲奉戴我也。況前日表至，約在此時，豈有詐乎？敢言擊者斬！」即令諸將設餉以待之。

　　勒次晨至薊，叱守門者開門。猶疑有伏，先驅牛馬千頭，聲言上禮，實欲塞諸街巷。濬始悔時，勒諸將已各升其聽事堂。

　　王濬出與石勒相見，被勒叱令執之於前。濬罵曰：「胡奴調乃公，何凶逆如此？」勒曰：「公位冠元台，手握強兵，坐觀本朝傾覆，曾不之救，乃欲自尊為天子，非凶逆乎？」言訖，傳令左右，即監送還襄國斬之。濬之將佐皆至勒軍門謝罪。前尚書裴憲、從事中郎荀綽獨不至，勒召而讓之。憲、綽對曰：「憲等皆世為晉臣，荷其榮祿。濬雖南祖，猶是晉之藩臣，故從之，不敢有二。今明公苟不修德義，專事威刑，則憲等死自其分，請就死。」不拜而出。勒謝之，待以客禮。勒數朱願、棗嵩等以納財亂政，責游統以不忠所事，皆令斬之。濬將佐親戚家眷皆巨萬，惟憲、綽只有書千餘卷，鹽米各十餘斛而已。勒曰：「吾不喜得幽州，喜得二子耳。」於是以憲為從事中郎，綽為參軍，分遣流民各還鄉里。勒停薊二日，焚濬宮殿，以故尚書劉翰行幽州刺史戍薊，置守宰而還。

　　孫緯聞知王濬被害，以軍攔住石勒歸路。勒眾與戰不利，退尋別路而歸，得還襄國。遣使奉王濬首，獻捷於漢主。聰大悅，使使以勒為東單于。

　　劉琨聞知勒殺王濬，獻首於漢，方知勒無降意，遣使請兵於代公，會擊平陽。代公拓跋猗廬得琨書，即起兵。其部下雜胡欲謀應勒，代公聞知，悉誅之，因此遲滯，不能赴約。琨見北兵不至，亦未敢行。

			　　史說祖逖，字士雅，范陽道人。世吏二千石，為北州舊姓。

　　逖性豁蕩，不修儀檢。年十四五，猶未知書，諸兄每憂之。後乃博覽書記，涉獵古今，往來京師，見者謂逖有贊世之才。先與友人劉琨俱為司州主簿，情好綢繆，共被同寢。中夜聞雞鳴，蹴琨覺曰：「此非惡聲也。」共起舞焉。逖、琨二人並有英氣，每語世事，或中宵起坐相謂曰：「若四海鼎沸，豪傑並起，吾與足下當相避於中原耳。」

　　及京師大亂，率親黨百餘人來江南投奔瑯邪王睿。是日，正與刁協、卞壺、陳頵、庾亮、甘卓、周訪、陶侃一班兒文武議事，忽左右人入說：「門外有范陽祖逖特來相投。」睿命進來。祖逖入見，行禮畢。王曰：「不辭遠來，必有見教。」祖逖對曰：「誠恐鄙言殿下不垂清聽，臣思晉室之亂，非上無道而下生怨叛也。由宗族爭權，自相魚肉，遂使戎狄乘隙，毒流中土。今遺民既遭殘賊，人思自奮，大王誠能命將出師，使如逖者統之以復中原，郡國豪桀必有望風響應者矣，何患興不在此時耶？」睿大喜，曰：「孤本無北伐之志，得君之壯，令人有意中原矣。孤就拜卿為奮威將軍、豫州刺史。廩千斛，布二千匹，與卿召募兵，渡江北進。」逖忻然拜領，出召募兵得三千餘人。

　　次日，引眾登舟渡江，至中流，擊楫而誓曰：「祖逖不能靖中原而復濟此者，有如大江！」辭色壯烈，眾人皆慷慨。次日，行至淮陰，鑄器械甲冑。又募得二千餘人，進屯豫州。安民閱武，大興攻討，北地士民皆來歸之。於是北地遂平，由是黃河以南盡為晉土矣。逖使人去見瑯邪王處報捷。王大喜，復使使拜祖逖為鎮西大將軍。自此逖威名遠播，胡人不敢窺兵矣。

　　史說並州刺史劉琨聞知友人祖逖為豫州刺史，轉升鎮西大將軍，心憂自不能先，乃移書歸家遺其親故曰：「吾枕戈待旦，志梟群逆，常恐祖生先吾著鞭，今果然也。」
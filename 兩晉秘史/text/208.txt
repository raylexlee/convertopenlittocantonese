
			　　卻說趙王虎傾心事佛及重佛圖澄，百姓因困，故多奉佛，相競出家，真偽混淆，多生過愆。時著作郎王度奏曰：「佛乃是外國之神，非中華所應奉祀，請除革禁。」季龍弗聽。當佛圖澄知石氏將滅，乃自啟塋墓於鄴西紫陌，因焚香靜坐，喚弟子法祚至而謂曰：「石氏當滅，吾及其未亂，先從化矣。吾死之後，可將我棺葬於我所建墓所。」言訖而卒。法祚舉哀弔孝，收澄入棺，殯葬於鄴西紫陌塋墓。於六十日滿變服，奏趙王季龍，季龍心甚煩惱。忽有沙門從雍州入，聞趙王奉佛好施，因而求見趙王石虎。石虎不悅，而謂曰：「朕自圖澄昇天之後，不勝悲愴，欲求再會，不得一見，正此思憶，你可暫退，改日設素請你。」沙門曰：「我從雍州來，見佛圖澄西入關去，何故言死？」趙王石虎大驚，即令僧人且退，使人去鄴西紫陌，掘開塋墓視之，惟有一石而無棺屍。使人以其事回奏趙王石虎，虎心甚惡之。虎曰：「石者，朕也，借石喻我，我將死矣！」

　　果然疾重。

　　四月，虎疾甚，以子彭城王石遵鎮關右，以燕王石斌為丞相，張豺為鎮衛大將軍，並受遺詔輔政。劉太后恐斌為相，不利於太子，矯詔免斌歸第。石遵在幽州聞詔命鎮關右，即歸鄴，欲入宮省疾。劉后詐敕命朝堂受拜遺詔遣之，遵涕泣而去。虎扶病出西關，龍騰中郎三百餘人，列拜於前曰：「聖體不安，宜令燕王入宿衛，典兵馬。」虎曰：「燕王不在內耶，可召來！」然虎不知劉后已廢丞相斌了，故命人去召，而左右皆劉后之用人，當左右對曰：「燕王病酒，不能入。」虎曰：「汝等速馳輦迎之，當付璽綬。」亦竟無行者。虎再四命人去召斌，左右只得行，先報於劉后。劉后命張豺矯虎詔，在內待斌入殺之。於是張豺從劉后之計，入內至昏，使左右人召斌來，豺矯稱虎詔，誣斌之罪，執而殺之。斌遇害，虎亦卒。張豺急扶太子石世即位，劉后臨朝稱制。

　　時石遵已到河內，聞父石虎已喪，石世即位，及殺石斌之事，朝夕痛泣。會姚弋仲、蒲洪及征虜將軍石閔等討滅梁犢，還遇石遵於李城，因相見共說其事，石閔等曰：「殿下長而且賢，先帝亦有意以為嗣，末年惛惑，為豺所誤。今若明豺之罪，鼓行而討之，其誰不開門倒戈，以迎殿下者？」遵從之，曰：「汝能努力，事成以汝為太子，以承大統。」閔諾，遂與姚弋仲率眾還鄴，稱暴張豺之罪，率眾將欲攻城，城中之耆舊、將士，皆開門出而迎之。豺亦惶怖出迎，遵命執之，擐甲耀兵，入升前殿，躄踴盡哀，斬豺於市，夷其三族。計假劉后令，以遵嗣位，封世為譙王，以劉后為太妃，尋皆殺之。

　　遵既即大位，以石閔為都督中外諸軍事。於是鄴中暴風拔樹，震雷雹雨，大如盂升，太武、暉華等殿皆為雹打折破而毀，災及諸門，觀閣蕩然無餘，金石皆荊時沛王石衝鎮薊州，聞石遵殺劉后、太子而自立，乃起兵討遵。遵即使石閔等討之。於是閔等率兵十萬，去討石衝。兩軍會戰於薊縣之西五十里，及交鋒，衝之士卒，皆不敢前進。

			　　冬十一月，趙王倫以齊王司馬冏有廢賈後之功，升為游擊將軍。齊王冏大怒，曰：「廢賈後，吾戮力共成。汝為相國，吾當游擊！」心甚不平。孫秀聞知，懼其有變，乃計使趙王倫出齊王冏為東平將軍，令其鎮許昌，齊王冏意亦不滿。次日，趙王倫使孫秀議廢賈後之功，孫秀乃集眾於朝堂，議加趙王倫九錫。吏部尚書劉頌曰：「昔漢之錫魏，魏之錫晉，皆一時之用，斷乎不可。周勃、霍光其功至大，不聞有九錫之命也。」

　　張林欲殺之。孫秀曰：「殺張、裴已傷時望，不可復殺頌。」

　　乃止。百官看見張林欲殺頌，懼不敢逆，俱各從議。秦帝下詔，加趙王倫九錫之禮。復加其子司馬乂及孫秀、張林等官，並居顯要。趙王倫及諸於頑鄙，無有識見。而孫秀狡猾貪淫，所與共事者皆邪佞之士，惟競榮利而無有深謀遠略，志趣乖異，互相憎疾。然孫秀子孫皆形貌短陋，如奴僕之下者。秀乞帝女河東公主而為駙馬，眾為恥之。時賈後已誅，後宮久虛。孫秀奏惠帝，以其黨尚書郎羊玄女羊氏立為皇后。

　　卻說趙王倫欲篡位，恐賈氏之親在外為變，矯詔征益州刺史趙廞為大長秋，以成都刺史耿滕代之。趙廞乃賈後姻親，聞朝廷征，甚懼，恐入朝見害，心下自思，晉衰，陰有據蜀之志。

　　乃心生一計，即發倉廩以賑流民，厚遇李特兄弟，以為爪牙。

　　特等持勢聚眾為盜。耿膝密使人上表道：「流民剛剽，蜀民懦弱，主不能制客，必為亂階，宜使還本地。」廞聞之大怒，屢欲攻滕。會朝廷詔至，以滕代己為刺史，乃乘此以計，使益州文武千餘人迎滕於小城，待至殺之。

　　時滕守成都小城，廞守益州大城，益州文武千餘人至小城迎滕，滕欲趨去。功曹陳恂諫曰：「今使君與刺吏搆怨已深，彼還在未離，豈可即去？不如留小城以觀其變，『然後檄諸縣，合村堡，以備秦氏，方可以往也。不然，必墜其計矣。」滕不從，收拾本部，行至益州。趙廞遣兵五千伏城內，滕入無備，遂被所殺，餘眾盡降。

　　於是，趙廞就以滕兵來攻西夷校尉陳總，總甚憂。主簿趙模曰：「彼兵未至，今當速行招眾，助順討逆，誰敢動者！」

　　總緣道停留，北至魚涪津。廞軍已至，止隔一百餘里。模又曰：「事急迫，火速散材募兵以拒，不然我寡敵眾，難以決戰。」

　　總又不聽，眾遂自潰。廞兵大至，總出馬與戰，未十合，被斬於馬下。招集其眾，遂降。於是，趙廞始勒兵還益州，自稱為益州牧，置僚屑，易守令。李庠等亦以四千騎歸之。趙冏委以心膂，使其招募六郡壯勇二萬餘人，以斷北道。

　　卻說散騎常侍張軌，以時方多難，陰有據河西之志，因見趙王倫曰：「西涼盜賊生發，屢屢攻陷諸郡。臣請為將去討，不日可平。」趙王倫從之，即以張軌為涼州刺史，令其去討。
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夷堅丙志 - 　第十七卷</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十七卷</font></h4>
			沈見鬼<br />
　　越民沈氏、世居山陰道旁．郡人奉諸暨東嶽廟甚謹．每三月二十八日．天齊帝生朝．合數郡伎術人．畢集祠下．往來者必經沉生門．紹興乙亥歲．三道流歸天台．以是日至門少憩．一人老矣．衣服藍縷．二人甚壯．頗整潔．隨身齎乾糒及馬杓之屬．坐久．沈出見之．三人長揖．求湯沃飯．沈並遺以蔬菜濁酒．皆喜謝．畢飯．老者從容告曰、子將有目疾．解腰間小瓢．奉藥三粒．雲疾作時幸可用此．沈唯唯．須臾辭去．復言曰、中秋日當再過此．千萬候我於門．若不相遇．後不復會矣．沈亦唯唯．置藥佛堂隱奧處．未嘗以語家人．亦莫之信也．夏六月、真苦赤目．腫痛特甚．寢食俱廢．凡可用之藥無不試．有加無瘳．始憶道人語．而忘藥所在．命遍索之．經日得於佛堂塵埃中．取一粒．沃之以湯．銅箸點入眼．如冰雪冷徹腦間．痛即止．腫亦漸退．是夜熟睡．明旦起．雙目如常．所居去城十五里．城外石橋曰跨湖．頃兵難時．多殺人於此．一日、騎驢入城．過午而歸．經此橋．見橋上下被發流血者．斬首斷臂者．三兩相扶．莫知其極．奇形異狀．毫毛不能隱．驚而墜．迨起．復見之如故態．且驚且走．不敢開目．比至家．日已晡．暮出舍前．見田間水際亦如是．大怖而還．過數日．又入城．其歸差早於前．所見儼然．但正心澄念以待之．悸魄稍定．自是常有所睹．漸不加畏．鄉人頗知其事．多往訪焉．韓總管喪愛子．念之不忘．召問沈．沈雲、小人但見鬼物耳．若追召遣逐不能也．韓曰、吾正不為此．但恐兒魂魄尚幽滯．煩君一觀之．引詣昔所居．沈初不識．具言容貌舉止所衣之服．與生時了不異．立於室中．韓舉室大慟．其後問者不可以縷數．大抵皆如韓氏事．遂呼為沈見鬼．五年之後．漸無所睹雲．所謂道人中秋之約．竟忘之矣．好事者為惜之．<br />
仙岩三羊<br />
　　建炎中．北方士大夫．多寓南土．王顯道侍郎奐挈家來信州之貴溪．止於近郭仙岩下一山寺．裡落相往還者．饋之生羊三．王氏素戒殺．亦不忍賣．放諸山間．無人牧視．任其棲止．羊逐食登高．遂至絕巘．既而不可下．留止巖穴．望之宛然．飲噍自若．凡三歲．三氏它徙．三羊尚存．後人遂目之為仙羊．過二十餘年．乃不見．仙岩距龍虎山不遠．靈跡甚多．蓋神仙窟宅也．張南仲說．<br />
靈顯真人<br />
　　建炎四年．張魏公在蜀．方秦中失利．密有根本之憂．陰禱於閬州靈顯廟．夢神言曰、吾昔膺受王爵．下應世緣．故吉凶成敗．職皆主掌．自大觀後蒙改真人之封．名雖清崇．而退處散地．其於人間萬事．未嘗過而問焉．血食至今．吾方自愧．國家大計．何庸可知．張公寤而歎異．立請於期．復舊封爵．且具禮祭告．自是靈響如初．俗謂二郎者是也．<br />
興元夢<br />
　　紹興三年、劉彥修子羽知興元府．往謁靈顯王廟．欲知秋冬間邊事寧否．夜夢入廟中．神召升殿．劉如所欲言扣之．神曰、方請於帝．吾亦未知．臨出門．使婦人持一柈示之．曰、賀廢劉．視其物．唯豬肺一具．石榴一顆．覺而竊喜．知劉豫且廢矣．又四歲．豫果滅．<br />
閣山梟<br />
　　幹道辛卯歲．饒州久不雨．江流皆澀．閣山漁者三人．空手入番江捕魚．二人先出．其一覺兩股忽冷加冰．微有涎沬．懼梟穴其下．故急出．獨一人不見．告其家守之．至暮而還．後二日、屍浮於五里外．左股下一穴如拳大．舉體皆白．蓋為梟所繞而吮其血也．梟狀全與鰻鱺魚同．長至八九尺．亦蛟類也．閣山民李十嘗捕得之．<br />
安國寺神<br />
　　鐃州安國寺長老新入院．夜率其徒繞廊誦大悲咒．明夜、夢五偉人衣冠森整．同列而拜曰、弟(原闕一葉)<br />
雜肉饅頭缺<br />
　　內文缺<br />
畏龍眼缺<br />
　　內文缺<br />
王鐵面<br />
　　三衢人王廷．善相人．不妄許與．士大夫目為王鐵面．幹道三年至臨安．以六月三日來見予．予時以起居郎權中書舍人．又權直學士院．廷曰、君額上色甚明潤．自此三十二日及四十九日、有為真之喜．明日、予在漏舍．與從官言之．皆相托招致．予退以語廷．廷曰、所言元未驗．遽見薦．使我何以借口、俟君遷除了．它日復來．不失此約幸矣．竟不肯詣．周元特權兵部侍郎．欲求去．邀之至局中．廷曰、冬季當遷．異時典州未晚也．戶部郎中莫子蒙．□金部郎中何希深逢原適在坐．廷曰、更一月、莫郎中當帶職帥邊．何郎中當作監司．元特曰、吾方求退．固無至冬遷之理．莫郎中縱補外．未應得職名．何郎中入蜀十年．持使者節多矣．還朝未半年．何由便去．廷曰、我信吾術爾．無柰公所言人事何也．密謂元特曰、何公明年祿盡．豈特一去邪．廷留數日．即歸鄉．至七月六日、予忝掖垣之拜．二十二日、直院落權字．與所指兩日不少差．子蒙以八月除直徽猷閣帥淮東．希深出為福建提刑．次年卒．元特以十一月拜吏部．又二年乃為太平州．皆如其言．此蓋親見者．而所傳數事．尤奇崛可紀．徐吉卿嚞侍郎．紹興三十一年．宮觀在衢．廷見之曰、公從今六十日當召用．吉卿曰、與汝鄉里．勿見戲．廷曰、廷平生不諛人．安得此．姑以二事驗之．一月後得五百里外骨肉間凶訃．繼有登高顛墜之厄．則吾言應矣．已而吉卿長女嫁馬希言者．卒於臨安．吉卿因省先塋．登山而跌．礙樹間不至損．會朝廷擇使出疆．趣召之．日月皆吻合．其見予之歲．嘗至鎮江．謂通判毛欽望曰、君終任造朝．得一虛名郡守．金山主僧方入院．廷曰、即日遊行二百里．僧殊不信．甫二日．方務德自建康遣信招之．遂行．求決於廷．廷曰、至彼且復來．來之日有小驚惱．然不關身也．及歸．方弛擔．而西津火．寺之僦舍十餘家焚焉．欽望秩滿得全州．不及赴而致仕．又過姑蘇．見王濬明□曰、將罹伉儷之戚．自此賢合雖小疾．亦宜善為之防．濬明不敢答．妻宋氏、窺於屏間．聞之．擊屏風怒罵而入．未幾、果以腹痛臥疾．訖不起．范至能．方閒居．謂之曰、今年縱得官．皆不成．俟入新太歲．乃極佳耳．吳人耿時舉．以恩科得文學．形模舉止如素貴．蒙胡長文力為岳廟．廷曰、此人不得官．尚可活數年．食祿一日死矣．耿不旋踵而亡．至能除提舉浙東常平．命未出而寢．立春日、差知處州．至郡數月．召還為侍從．廷約再見予．予遲其來而竟不來．予亦罷去．得非知其如是．未有可以為予言者乎．凡徐吉卿事聞之胡長文．鎮江事聞之黃仲秉．姑蘇事聞之范至能雲．<br />
苕溪龍<br />
　　莫子蒙在吳興．挈家游苕溪．時六月上旬．荷華極目．飲酒嘯歌．盡清賞之致．日下昃．望數里外火煜煜起．少焉漸近．陰風掠面甚冷．舟人曰、此龍神過也．宜急避之．子蒙與家人皆登岸．入小民家．坐猶未穩．大風拂溪水而過．震霆隨之．飛電赫然．其去如激箭．驟雨翻盆．僅兩刻許．晴雲烈日如初．視向來所游處．幾不可識．荷芰洗空無一存．舟陷入泥中．不可即取．所攜器皿皆壞．非舟人先知．殆落危境矣．子蒙說．<br />
劉夷叔<br />
　　紹興二十九年閨六月、校書郎任元理質言暴卒．其官奉議郎．不應延賞．於是秘書少監任信孺．與同舍議．為請於朝廷．以元理乃故諫官德翁之孫．乞特官其嗣．以勸忠義．於時於公令予秉筆．正字劉夷叔望之摘予起言曰、只如此意似不廣．宜增數語雲、亦使四方英俊．知館閣養士．雖其不幸．亦蒙哀恤如此．既如其言．然私訝之．任氏得一子官．相去僅月餘．夷叔因食冷淘破腹．一夕卒．其官亦奉議郎．遂符前志．同舍又請焉．湯丞相曰、若更行此．遂成永例．恐議者不謂然．聞其生前多著書．若悉上送官．亦可持以為說．虞丞相時為秘書丞．命其子盡錄父遺文合數百卷上之．下兩省看詳已．
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
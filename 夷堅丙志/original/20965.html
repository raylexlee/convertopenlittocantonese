<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夷堅丙志 - 　第十一卷</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十一卷</font></h4>
			李鐵笛<br />
　　饒州道士曹與善．政和中．以道學上舍．貢於京師．與河北李陶真道人相識．李好吹鐵笛．蓋放浪不羈之士也．曹後歸鄉里．宣和三年．為神霄宮副．李從京師來見之．有一馬、置於四十里店民家．時以薦福寺為宮．每吹笛宮門．則馬不煩僕御而自至．往來月餘．一旦告別．會曹入城．李來不相值．彷徨良久．顧道童周永真．索筆硯．題詩壁間雲、一別仙標歷四春．神霄今復又相親．炉中氣候丹初熟．匣裡光芒劍有神．未駕鸞輿朝碧落．且將蹤跡傲紅塵．乘風暫過羌廬去．異日相期拜紫宸．書其後曰、潛真散．人瀟湘訪曹副宮不遇留題．方擲筆．曹適歸．永真以告．而李已不知所在矣．明年．一客白袍皂縧．　甚古．入曹之室．視壁間字．問誰所書．永真言李陶真先生也．客笑曰、九百漢．亦索筆書對壁．自稱道人李抱一．雲、一粒金丹續命基．算來由我更由誰．神龜移入雲端去．彩鳳摶歸地母騎．溟涬浪中求白雪．崑崙山裡彩瓊枝．只消千日工夫足．養個長稜八角兒．書畢即去．後三年．又有姓崔者來．讀二詩大笑．時永真亦在傍．崔瞪眡移時．咄曰、汝師曾食肉乎．曰、然．曰、非汝買與之耶．安得如是．連捽其耳．復摑之仆地．徑趨出．初永真性蒙鈍．及是覺聰明頗開．後易名彥昭為道士．二李之詩、嘗刻石於宮．靖康中．神霄廢復為薦福．石為僧所毀．曹與善至八十五歲．幹道四年方卒．周說<br />
朱氏乳媼<br />
　　鄉人朱漢臣．宣和中為太學官．其乳母死．　殯於僧庵．及還鄉里．不暇焚其骨．朱妻弟李元崇景山．入京舍客館．夢老婦人彷徨室中．明夜又夢．且泣訴曰．我朱家乳母也．不幸客死．今寄某坊某庵中．甚不便．願舅挈我歸．李白、庵中菆柩不少．何以為志．曰、在庵之西偏．塚上植竹兩竿．南者長而北者短．柩上所題字尚存．索之當可得．李既覺．不復寢．急取紙筆書之．遲明往訪．尋至其處．如所言．以告守僧．出柩而焚之．裹遺燼付一僕．僧因言此中瘞者以百數．初來時．每夜聞歌叫嘻謔聲．終則多歎泣．至明、所供器或東西易位．月夕尤甚．殆不安寢．今久矣．亦不復畏也．李歸番陽．未至之三日．朱氏夢嫗來．有喜色．曰、久處異鄉殊寂寞．賴李二舅挾我歸．將至矣．一家皆為哀歎．遣人迎諸涂．盛僧具以葬焉．<br />
華嚴井鬼<br />
　　劉彥適、登第歸．與其弟設水陸齋於永寧寺泗州院．會散、宿院中．闍黎僧繼登、督其徒收拾供具．見客戶不閉．責問僮奴．皆雲二劉掩關寢久矣．秉燭巡視．室空無人．衾裯亦不見．疑為它往．而三門又已扃鑰．登吒曰、必華嚴鬼也．亟命取鈴杵往訪焉．先是西廊華嚴院一行者、合縊於院後井旁栗樹上．時出為物怪．繼登過西邊．得遺被．及華嚴牆畔．又得一履．院僧熟睡．排闥而入．徑趨井所．二劉果對坐井上．互舉手推挹．為遜讓之狀．即扶以歸．既醒．扣其故．曰、終夕倦局．恰登床欲寢．而行者來傳闍梨之意．雲夜尚早．正煎湯相待．幸可款語．遂隨以行．了不知牆壁之留礙．俄聞婦人歌笑聲．朱門華屋．赫然煥耀．或導使入門．念兄弟同行．義難先後．方相撝避忽冥然無所睹．非師見救．皆墮井死矣．彥適、字立道．<br />
施三[女更]<br />
　　州民張元中．所居通逵．與董梧州宅相對．董氏設水陸．張夢女儈施三[女更]來．曰、久不到君家．今日蒙董知郡招喚．以眾客未集．願假館為須臾留．張記其已死．不肯答．又曰、曩與君買婢．君約謝我錢五千．至今未得．我懷之久矣．非時不得至此．幸見償．張寤而惡之．明日買紙錢一束．焚於澹津湖橋下．夜復夢曰、所負五千而償不用百．儻弗吾與．將投牒訟君．是時勿悔也．張不得已．如其所須之數．舉以付寺僧．使誦經．既而歎曰．數與鬼語．更督無名之債．吾豈不久於世乎．然其後八年乃死．<br />
胡匠賽神<br />
　　番陽民俗．殺牲以事神．貧不能辦全體者．買豬頭及四蹄享之．謂之頭足願．木工胡六病．其妻用歲除日具禱賽．置五物釜中．俟巫者．會節序多祀事．巫至昏乃來．妻遣女取饌．奔而還．告母曰、母自往取之．兒欲視吾父．色殊怖沮．母至廚發冪舉肉．亡其一蹄矣．倉黃不暇究．但別買肉以補之．既罷．女始言適欲入廚．見黑物宛宛．徹屋上下．了不能辨其狀．故驚而出．後數日胡匠死．<br />
趙哲得解<br />
　　鄱陽縣吏李某．幹道四年七月．夢出城過東嶽行宮．道上見故同列．抱文牘從中出．告曰、此本州今秋解試榜．來書岳帝．李問吾所親及鄉里何人預薦．曰、但有君巷內趙哲一人耳．夢中思之無此子．以為疑．其人曰、趙醫秉德之子也．李曰、此吾近鄉、熟識之．渠名中興．非哲也．曰、吾言不妄．君當自知之．遂去．時此吏死數年矣．李異之．出詣趙．欲話其事．遇諸涂．趙曰、吾已納保狀．夜夢人相勸雲、朝廷方崇太平之業．而予尚名中興．又與國姓同不可．能易之乃佳．吾甚惑此夢．今將謀之朋友．李大笑．具道所見．使改名哲．且曰、子若薦送．吾以女嫁子．是歲哲果登名於春官．李遂納為婿．<br />
白衣婦人<br />
　　宣和中、鄉人董秀才．在州學、因如廁．見白衣婦人．徘徊於前．問其故．曰、我菜圃中人也．良人已沒．藐然無所歸．董留與語．且告以齋舍所在．至夜、遂來並寢．未幾得疾．同捨生或知之．以白教授．教授造其室．責之曰、士人而為異類所馮．何至此．扣其所有．曰、但嘗遺一衵服．取胝之．穢而無縫．命投諸火．遣諸生蹤跡焉．一老圃曰．向者小兒牧羊．一牝羊墜西廊井中．不可取．今白衣而出．豈其鬼歟．呼道士行法．咒黑豆投於井．怪乃絕不至．然董亦死．<br />
錦香囊<br />
　　德興縣石田人汪蹈．紹興十六年．延上饒龔滂．為館客．書室元設兩榻．龔處其東．虛其西以待外客之至者．秋夜、龔已寢．燈未滅．覺西榻窸窣聲．俄有婦人揭帳出．　冠珠翹．瑤環玉珥．奇衣袨服．儀狀　麗．圖畫中所未睹．徑前相就．龔喜懼交懷．肅容問之．曰、君何人．何自至此．曰、中丞不須問．龔曰、吾布衣也．安得蒙此稱．曰、君明年登名鄉書．即擢第．前程定矣．遂留宿．雞初鳴．灑泣求去．解所佩錦香囊為別．曰、謹秘此物．無得妄示人．苟一人見．即不復香矣．過四十年．當復來取之．戀戀良久．攜手出戶．仰視天漢．指一大星曰、此我也．方諦觀次．有物如白練．自星中起．下垂至地．婦人即登之．既去丈餘．回顧曰、郎亟反室．脫有問者．勿得應．違吾言．將致大禍．遂冉冉上騰而滅．龔凝佇詹慕．不忍去．忽思向所戒．急歸閉關．未一息．聞人擊戶．拒不答．怒罵而去．至明、視所遺囊．文錦爛然．非世間物．中貯一合如玳瑁．以香實之．芳氣酷烈．不可名狀．具以語汪翁．汪婿王慶老、屢求觀．不得．乘醉發笥偷玩．香自此歇矣．龔果自此登科．所謂中丞之祥．未知信否．予族人紱代龔為館．見汪翁道此．<br />
牛疫鬼<br />
　　紹興六年．餘乾村民張氏家已寢．牧童在牛圈．聞有扣門者．急起眡之．見壯夫數百輩．皆被五花甲．著紅兜鍪．突而入．既而隱不見．及明、圈中牛五十頭盡死．蓋疫鬼雲．<br />
牛媼夢<br />
　　樂平縣杭橋市、染工程氏．夢老媼來曰、負君家錢若干．除已償還外．猶欠若干．幸餘一屋．可以充數．今別君去矣．再拜而辭．既寤．聞一牝牛死於空屋中．剝貨得錢．如夢告之數．<br />
程佛子<br />
　　德興縣新建村、居民程氏．屋後二百步有溪．程翁每旦．必攜漁具．往踞蹯石而坐．施罔罟焉．年三十．時正月望．夜夢人告曰、明日亟去釣所．當獲吞舟魚．覺而異之．雞鳴便往．久無所睹．自念夢具欺我歟．忽光從水面起．照石皆明．掬水濯面．澄心諦觀．但有大卵石．白如雪．光耀粲爛．一舉網即得之．持以歸．婦子皆驚曰、爾遍身安得火光．取置佛卓上．一室如晝．妻窺之．乃如乾紅色．頃刻化為帶．長三尺．無復石體．益驚異．炷香欲爇間．大已如楹．其長稱是．懼而出．率家人列拜．俄聞屋中腷膊聲．穴隙而望．如人拋擲散錢者．妻持竹畚入．漫貯十餘錢．方持行．已滿畚矣．小兒女用它器物拾取．莫不然．良久遍其所居．或擲諸小塘．未移時亦滿．其物在室中連日．翁拜而禱曰、貧賤如此．天賜之金．已過所望．願神明亟還．無為驚動鄉閭．使召大禍．至暮、不復見．而柱下踴一牛頭．搖耳動目．儼然如生．明日乃寂．然程氏由此富贍．每歲必以正月十六日、設齋飯緇黃．名曰龍會齋．翁頗能振施貧乏．裡人目為程佛子．紹興二十九年．壽八十三歲而卒．其孫亦讀書應舉．<br />
芝山鬼<br />
　　芝山在城北一里．左右前後皆墓域．僧寺兩廡．菆柩相望．風雪陰雨．輒聞啾啾之聲．蓋鬼區也．紹興十六年．通判任良臣伯顯喪子．入寺設水陸．夜未半．闔寺聞山下人戲笑往來．交相問勞．程祠部守墓僕．自支徑黃泥路口歸．逢三人同行．厲聲曰、吾輩以寺中會集．見召而往．汝何為者．而敢至此．追逐欲歐之．僕奔竄．適有篝火從寺出者．乃得脫．<br />
葉伯益<br />
　　浮梁程士廓宏遠幹道三年．自秘．書丞罷歸．妻有娠臨月．其弟宏父．如景德鎮．十二月十五夜、夢葉伯益謙亨舍人訪其居．求一室寄跡．宏父曰、兄弟宴居處不甚潔．獨士廓新治書齋為勝．君試觀之．相隨而入．見供張華潔．如宿辦者．喜曰、此中便可久留．吾得之足矣．共坐索飯．且求火肉．火肉、鄉饌也．伯益生時固嗜此．索之諸房．又得於士廓位．既具饌．客飽食就枕．宏父夢覺．明日還家．道遇僕至．報士廓妻得子．因名之曰亨孫．時伯益物故．恰三年矣．<br />
李生蝨瘤<br />
　　浮梁李生、得背癢疾．隱起如覆盂．無所痛苦．唯奇癢不可忍．飲食日以削．無能識其為何病．醫者秦德立、見之．曰、此蝨瘤也．吾能治之．取藥傅其上．又涂一綿帶繞其圍．經夕瘤破．出蝨鬥許．皆蠢蠕能行動．即日體輕．但一小竅如箸．端不合．時時蝨湧出不勝計．竟死．予記唐小說載賈魏公鎮滑台日．州民病死．魏公雲、世間無藥可療．唯千年木梳燒灰．及黃龍浴水．乃能治爾．正與此同．<br />
錢為鼠鳴<br />
　　吾鄉里昔有小民．樸鈍無它技．唯與人傭力．受直族祖家．日以三十錢顧之舂穀．凡歲餘．得錢十四千．置於床隅．戒妻子不得輒用．每旦起．詹玩摩拊．乃出．一夕寢不寐．群鼠鳴於旁．拊床逐之、不止．吹燈照索、無物也．燈滅復然．擾擾通夕．蚤起．意間殊不樂．信步門外．正遇兩人相歐鬥．折齒流血．四旁無人．遂指以為證．里胥捕送縣．皆入獄．民固愚．莫知其爭端．不能答一辭．受杖而歸．凡道途與胥史之費．積鏹如洗矣．<br />
張二子<br />
　　番陽城中民張二、以賣粥為業．有子十九歲矣．嗜酒亡賴．每醉時．雖父母亦遭咄罵．鄰里皆惡之．幹道七年二月．寢於乃祖榻上．夜半忽驚蹶．介介不能出聲．救療逾十刻方醒．久之能言曰、為黃衫人呼去．逼入浴室中．四向皆烰火．熱不可向．啼叫輾轉．覺有人在外相援．而身不得出．如是移時．欻然而寤．謂為夢魘．然境界歷歷可想也．俄頃雞唱．父詣廚作粥．牝貓適產五子於灶中．其一死矣．疑是兒所墮處雲．自是始知悔懼．設誓不飲酒．盡改故態．此卷皆吾州事
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
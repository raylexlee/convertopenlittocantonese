

    
	
		
			第七卷
			大儀古驛
　　右侍禁姜迪．蔡州新息人．為天長縣大儀鎮巡檢．寨去縣六十里．迪嘗趨縣回．遇雨．弛擔道上古驛．遣從者具食．迪被酒如廁．見婦人高髻長裙．類唐時裝束．持朱柄銅戟來．直前刺迪．迪盡力拒之．且大叫．從吏繼集始捨去．索室中無所見．是夕不克行．但徙於西序小合．而戒數卒守門．迪欲寢．婦人已先在．曰．適相戲爾．何至是．挽使就枕．迪不得已．與同衾．問其姓名．不答．未曉．趨去．及迪起行．又執戟前導．至寨前乃反．自是每詣驛．必出共寢．其出也．輒導至邑門外．及還．又送之．而左右無一見者．迪浸惑焉．率以旬日間．假職事一往來．同僚稍聞其異．迪亦無所隱．一夕方寢．又有二小手扼其喉甚急．迪驚呼．外人至．已失矣．即撤帳明燭．環以僕從．少頃．皆睡熟．燭亦滅．婦人復來．曰．曩亦妹子相戲爾．便有小婦一人．尤美色．參寢榻上．明日歸寨．兩婦皆戟而前．如是歲餘．氣力枯悴．漸不能食．會供奉官孫古者．來攝天長稅官．古嘗受上清箓．持天心法甚驗．迪家人邀治之．設壇考召．佩以靈符．迪明日出．雙戟不至．行數十步．始見於道旁．大婦怒曰．吾姊妹於君無負．豈有心害君．乃以法遣我耶．憤邑之氣．形於顏色．幼者從旁解之曰．此人無情若木石．然離合皆定數．何必戚戚於此．遂瞥然而逝．古戒之曰．百日內勿再經是驛．迪以疾故．亦解官還鄉．沉　累月．乃得脫．王翰之時為天長宰日嚴內翰伯父也．
安氏冤
　　京師安氏女．嫁李維能觀察之子．為祟所憑．呼道士治之．乃白馬大王廟中小鬼也．用驅邪院法．結正斬其首．安氏遂蘇．越旬日復作．又治之．崇憑附語曰．前人罪不至殊死．法師太不恕．須臾考問．亦廟鬼也．復斬之．後半月．病勢愈熾．道士至．安氏作鬼語曰．前兩祟乃鬼爾．法師可以誅．吾為正神．非師所得治．且師既用極刑損二鬼矣．吾何畏之有．今將與師較勝負．道士度力不能勝．潛遁去．李訪諸姻舊．擇善法者拯之．才至．安氏曰．師勿治我．我所訴者隔世冤也．我本蜀人．以商賈為業．安氏．吾妻也．乘吾之出．與外人宣淫．伺吾歸．陰以計見殺．冤魄棲棲．行求四方．二十有五年不獲．近詣白馬廟．始見二鬼．言其詳．知前妻乃在此．今得命相償．則可去．師無見苦也．道士曰．汝既有冤．吾不汝治．但曩事歲月已久．冤冤相報．寧有窮期．吾今令李宅作善緣薦汝．俾汝盡釋前憤．以得生天．如何．安氏自床趨下．作蜀音聲喏．為男子拜以謝．李公即命載錢二百千．送天慶觀．為設九幽醮．安氏又再拜謝．欻然而蘇．李舉家齋素．將以某日醮．前一夕．又病如初．李大怒．自詣其室譙責之．拱而言曰．諸事蒙盡力．冥涂豈不知感．但明日醮指．當與何州何人．安氏前生為何姓．前日失於稟白．今如不言．則功德失所付矣．李大驚異．悉令道所以然．又曰．有舍弟某．亦同行乞．並賜薦拔．庶幾皆得往生．李從其請．安氏遂無恙．安氏之姊嫁趙伯儀．伯儀居湖州武康．為王昐說．
揚州雷鬼
　　上官彥衡侍郎．家居揚州．夫人楊氏．白晝在堂中．與兒女聚坐．忽雷雨大作．奇鬼從空隕於地．長僅三尺許．面及肉色皆青．首上加幘．如世間襆頭．乃肉為之．與額相連．顧見人掩面如笑．既而觀者漸眾．笑亦不止．頃之．大霆激於屋表．雲霾晦冥．不辨人物．倏爾乘空而去．
新城桐郎
　　練師中為臨安新城丞．丞廨有樓．樓外古桐一株．其大合抱．蔽蔭甚廣．師中女及笄．嘗登樓外顧．忽若與人語笑者．自是日事涂澤．而處樓上．雖風雨寒暑不輟．師中頗怪之．呼巫訪藥治之．不少衰．家人但見其對桐笑語．疑其為祟．命伐之．女驚嗟號慟．連呼桐郎數聲．怪乃絕．女後亦無恙．詢其前事．蓋恍然無所覺也．
壽昌縣君
　　朝散大夫池州通判丁餗．妻壽昌縣君施氏．病卒於官舍．越十四日．子愉．夢母如存．且曰．我將往生於淮南．然猶為女人．壽復不永．所以然者．以宿負未償也．汝與汝父言．亟營勝事．使我得轉為男子．愉覺以告父．後數日．孫百朋．又夢經官府．衛卒羅陳．方趨而過．或呼於後曰．縣君在此．安得不省謁．遽回入府門．至東廡簾下．果見之．言曰．吾於此蕭然無親舊．而旦暮有趨府之勞．幸以命婦．得乘車．不然．則徒行．嬰拘縶之苦矣．語未畢．簾外吏曰．可疾去．判司知之．不可也．施氏亦曰．可去矣．既出門．又有呼者曰．判司召．乃由西廡進．見綠衣人據案．熟視之．則故潭州通判李綱承議也．百朋憶其與乃祖同年進士．升堂再拜曰．公與祖父同年．世契不薄．願毋答拜．綱受之．既坐．詢大夫安否甚悉．少頃．吏引施氏就訊．百朋離席．綱曰．施縣君與子親歟．曰．新亡祖母．綱曰．天屬也．百朋曰．如聞已有往生之緣．而未脫女身．信否．曰．然．昨日符已至．百朋泣曰．祖父昔從公游．今祖母生緣．在公謦欬．苟得轉為男．存沒被厚德矣．綱曰．奈事已定何．百朋哀祈數四．綱曰．子少俟．當試為圖之．於是綱出．循廡而上．迤邐升殿中．若無影響．須臾復下．則左右翼扶．步武詳緩．笑曰．已遂所請．然須歸誦佛說月上女經．及不增不減經．以助度生．可也．百朋拜謝而退．視祖母猶立階下．大言曰．二經多致之．勿忘也．遂寤．盡記其說．餗且驚且疑．曰．二經之名．所未嘗聞．使訪諸乾明院．果得之．乃月上女以辨才聞道．如來授記．轉女身為男．及慧命舍利弗．問佛以三界輪迴．有無增減之義．餗始歎異．擇僧之賢．及令家人女子．皆齋潔持誦．數至千卷．設冥陽水陸齋以侑之．迨百日．餗夢妻來曰．佛功德不可思議．蒙君追薦恩．今生於廬州霍家為子矣．謝訣而去．
利國圩工
　　政和中．太平州修利國圩．工徒甚眾．忽有鴉千數．噪集於別埂之傍．主役者異之．使人驗視．乃一役夫已斃．而鴉銜土以覆之．蔽瘞幾半．又令啟土．於死者胸臆間．得小卷軸．乃金剛經也．眾莫不敬歎．為徙諸高原．斂而葬之．舊事多有此比者．
錢大夫妻
　　錢令望大夫之妻陳氏．天性殘忍．婢妾雖微過．必棰之．數有死於杖下者．其後臥疾．有發語於冥暗中．自言為亡妾某人．具道欲殺陳之意．錢君具衣冠．焚香拜之．且許誦佛飯僧助其超生以贖妻過．妾答曰．妾賤隸爾．何敢當．官人之拜．但已訴於陰官．必得縣君一往乃可．功德雖多．無益也．陳竟死．
蔡十九郎
　　紹興二十一年．秀州當湖人魯王樐．赴省試．第一場出．憶賦中第七韻．忘押官韻．顧無術可取．次日．彷徨於案間．惘然如失．皂衣吏問知其故．言曰．我能為君盜此卷．然吾家甚貧．當有以報我．叮嚀至三四．王樐許謝錢二百千．乃去．猶疑其不然．未幾．果取至．即涂乙以付之．詢其姓氏．曰．某為蔡十九郎．居於暗門裡某巷第幾家．差在貢院．未能出．且以批字倩王樐達其家．王樐試罷．持所許錢及書．訪其家．妻見之．泣曰．吾夫亡於院中．今兩舉矣．尚能念家貧邪．是年王樐登第．復厚恤之．仍攜其子以為奴．二十六年．考試湖州．以此奴行．因為人言之．此事與唐人所載郭承嘏事相類．而近年士大夫所傳．或小誤雲．
子夏蹴酒
　　湖州學．每歲四仲月．堂試諸生．三場謄錄封彌．與常試等．其中選首者．郡餉酒五尊．第二第三人三尊．第四第五人兩尊．紹興二十一年．唐嘉猷堯封為教授．既試將揭榜．遊學進士福州人陳炎．夢登大成殿．夫子賜之酒五尊．子夏怒形於色．舉足蹴其二．覺而異之．以語同捨生．及榜出．名在第二．嘉猷告之曰．君本居魁選．坐誤引子夏事．故少貶．始驗所夢．
周莊仲
　　周莊仲．建炎二年登科．夢至殿廷下．一人持文字令書押．視其文若世間願狀．雲當作閻羅王．辭以母老．初入仕．不肯從．使者強之再三．令押字．不得已從之．覺而殊不樂．明日．遂改花書．至夜．夢昨夕人復來雲．汝已書押．豈可更改．但事猶在二十年後．紹興十七年．為司農寺主簿．又夢人持黃牒來．請受閻王敕．更二年當復來．愈惡之．秘不語人．逮十九年七月．恰及二年．方為戶部郎官．自謂必無事．始為家人話前夢．其夜夢門神土地之屬來拜辭．若有金鼓騎從．相送迎者．翌日．在部中欲飯．覺頭昏不清．急歸．不及治藥而卒．
陰司判官
　　紹興二十三年七月．湖州教授趙失其名夜夢人投刺來謁．曰莫仔．既入坐．起而言曰．仔．城南人．適聞天符下．除教授為陰司判官．仔副之．方有聯事之幸．不敢不修謁．趙大駭．扣其何人．答曰．仔郡之富民也．行第七十一．嘗以入粟得助教．趙覺而惡之．明日詣學．具以所見語諸生．諸生言果有此人．名族排行皆不妄．然已墮鬼籍二年矣．趙意色愴然．退即感疾．不藥而死．
沈押錄
　　紹興二十七年冬．湖州長興縣沈押錄．因公事追赴郡獄．係兩月．乃得釋．時已逼冬至．沈晚出門．欲通夕步歸．雖天氣昏暝．不暇止．行四十餘里．夜過半．逢一民居．駐立戶外．須臾女童開門．問何人．告之故．女曰．村落近多盜．緩急或生事．不若入門內宿．沈亦念不可前進．乃從之．女又曰．娘子今夜獨宿後房．君試入．當有好事．沈不答．又言之．沈曰．恰打官方了來．那敢作此罪過．女曰．無妨也．強邀至數四．沈求湯洗足．女童即入．以大盆盛湯付沈．沈洗足已．取腰間小書刀削爪．刀才出鞘．宅與人及盆皆不見．身正坐一塚上．急捨去．乃免．
馬述尹
　　馬述尹．年十八．隨父肅夫．調官京師．抱疾而終．有姊嫁常州稅官秉義郎李樞．母留姊家．不知子之亡．李氏婢忽如狂．作男子聲曰．我即馬述尹也．某月某日以疾死．今幾月矣．欲一見吾母與大姊．故附舟來．欲丐佛果．以助超生．母與姊始聞之悲駭．扣之而信．遂許其請．婢乃不言．即召太平寺僧誦經．具饌寫疏以薦．明日．婢複語雲．荷吾母與姊姊如此．但某僧看經至某處止．某僧至某處止．功德不圓．為可惜爾．其母未深信．試呼僧責之．皆慚謝而退．亟更誦焉．
馬先覺
　　馬肅夫次子先覺．嘗與其友游神祠．見壁間所繪執樂妓女．中姝麗者心悅之．戲指曰．得此人為室家．素願足矣．是夕婦人見於夢寐．耽溺既久．視以為常．始猶畏人知．秘不敢言．後亦無復忌憚．每切切然私語於室中．外人或入遇之．則曰．家人在此．蓋荒惑之甚．不悟其為非也．父母以為憂．百方禳治．弗少衰．竟至不起．
雷火爍金
　　姑蘇人徐簡叔之祖．居鄉里日．震雷發於房宇間．煙火蔽塞．移時始散．棟柱破裂．龍跡存焉．其後啟木鐀．欲取白金器皿．乃類多穿蝕．皆成珠顆．流散於下．鐀之扃鐍元不動．而內自融液．蓋神龍之火．尤工於敗金石也．
大瀆尤生
　　長洲人尤二十三者．富民也．居於大瀆村．紹興三年．感疾死．初無它異．既而鄰邑崑山之東．農家牛生白犢．脅下黑毛成七字．曰尤廿三曾作牢子．蓋尤始貧時．曾為縣獄吏．有隱惡雲．尤氏子欲贖以二萬錢．其家不許．
蠅虎報
　　秉義郎李樞妻之乳媼．好以消夜圖為博戲．每於彩繪時．多捕蠅虎取血．和筆塗之．蓋俗厭勝術．欲使已多勝也．習以為常．後老疾將終．語人曰．無數蠅虎兒咬殺我．為我捕去．而旁人略無所見．知其不永．久之乃死．此卷皆王日嚴所傳．日嚴多得於其弟者．



			　　紫霞自領玉旨後，與同群弟子靜候仙府。府外童兒忽報凌虛、碧虛諸真人至，紫霞接入。凌虛詢曰：「爾新登仙界弟子，可曾拜及三教否？」紫霞曰：「俟入了繡雲閣，然後到各聖殿下拜之。」凌虛曰：「玉旨四處傳宣，言及送爾弟子歸閣，諸聖都要排駕。不先往拜，如何使得耶？且於送歸時見了三教聖人參拜，亦甚不安。可速命三緘領及弟子，到三教五相群仙府內拜謁一遭。」紫霞曰：「若非真人言及，幾乎忘之。」當傳三緘，言及是事。又命正心、復禮二子為前導，先從至聖殿下，次及文佛、道祖殿下。拜見後，三聖無不誇獎。即此一日，已將聖神仙佛概行拜畢，仍歸紫霞仙府。諸真見三緘師徒於普天宮殿俱已拜完，駕動彩雲，亦各歸去。
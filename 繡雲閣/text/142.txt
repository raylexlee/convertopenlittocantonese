
			　　拜舞已畢，侍立兩旁。王母環而顧之，不覺慈顏開霽，曰：「曩者吾在瑤池，悲大道之不明，凡習道者，半為邪教所惑。久則黨羽結成，悖逆聖朝，人民遭受其害。因傳懿旨，闡明大道，俾習之者知其何者為正孰，何者為旁迕，何者為旁中之旁、旁外之旁、旁而不旁，一切邪教，拋之不習，棄之不從。天下皆盡能之人，將大道得其真，而宇宙於以清平矣。幸道祖命及紫霞，高豎聚仙旗，招集群真。群真計議，遣得虛無子臨凡脫胎，道號三緘，將道闡明，人物同修正果，是不負吾命也，吾甚喜之。」遂命二十四位散花仙女席設瑤池，賞賜新仙，以顯榮耀。

　　仙女領命，一時逍遙八寶廳內，御宴設席。王母欣然，命紫霞諸真列坐廳左，新成仙子列坐廳右。紫霞等俯伏謝恩，同入兩廳，依次坐定東西。王母另設一宴於廳之上面。散花仙女齊進黃粱之釀，滿斟叵螺之杯，肴饌雜呈，美好自不必說。

　　酒過三盞，王母旨下：「大道闡明，皆賴群真。人物同修，已成正果。吾心爽快，命爾司桃使者各賜幡桃一枚，食之腹中，舊日仙真愈添仙慧，新成仙子愈定仙根。」使者得旨，忙至幡桃樹下，摘取數百餘枚，以玉籃盛著，捧呈王母。王母一一周視，命散花仙女賞賜兩廳仙真。賞餘，群真統領群仙，同至王母御座，將恩謝後，復入宴中。

　　頃之飲畢，王母命御樂部內音樂齊奏，送出瑤池，單留紫霞至御座前而囑之曰：「闡道一舉，任之者三緘，護之者群真。吾於明日早朝回奏上皇，如旨下時，依旨行事。」紫霞曰：「王母仁恩施於群仙，遍及塵世。如旨一下，敢不遵從。」言罷，退出瑤池，各歸仙府。

　　次日晨曦高掛，東西王母排了御駕，來至通明，面奏上皇曰：「吾悲大道不明，人倫顛倒，野方外道，得以橫行。天下昏昏，多統聖主。因而上奏天皇，命請道祖，遣得紫霞門徒虛無子脫胎人世。凡儒道中之正心誠意，釋道中之明心見性，大道中之清心寡慾，在在闡明。天下自此清平，人倫自茲不紊，皆三緘之力也。前脫胎時，吾曾許彼大道明日，待以繡雲仙閣。可喜不負吾命，且收門徒亦眾。如不以繡雲閣居之，不見仙子之榮，又阻修道之路。望上皇選擇吉辰，大排御駕，送歸繡雲閣內，以獎賞之。」上皇聞奏，龍心大喜，曰：「王母各歸瑤池，吾自擇吉，大排御駕，榮顯普天。」言已回宮，王母亦返車駕。

　　紫霞歸得仙府，三緘師徒參拜禮罷，左右肅立。紫霞曰：「修仙之苦，人所弗識。道根不穩者，無不半途中止，終無所成，拋棄前功，空費一生之力。如其勤修不怠，任彼千磨百難，不改初衷；一旦圓滿功行，天府上升，何等榮耀！即如昨早朝見上皇，與午刻瑤池所設御宴，不惟塵世之公侯將相不能及之，恐南面王亦不及如是之逍遙快樂也！況乎榮耀殆不僅此？」三緘曰：「成仙之榮，至此已極。師言殆不僅此，尚有何榮耶？」紫霞曰：「弟子等退出瑤池後，師得王母詔轉，囑吾歸府命爾輩候著，明晨王母上殿面奏，榮榮顯顯，送入繡雲閣中，方不負當年許及爾輩之旨。爾諸弟子毋得外出，即在吾府待之。」三緘曰：「吾師胡弗請奏於王母，下一懿旨，命弟子等自入繡雲閣內，何得又勞上帝一番躊躇？」紫霞曰：「不如此，不足以顯王母重道之心也。」

　　談論未已，府外童兒飛奔前來，跪而稟曰：「上皇旨下，將到仙府矣。」紫霞聽得童兒所報，忙統三緘、七竅與群弟子趨出仙府。遙見前面五彩祥雲排列層層，紆徐而至，紫霞等跪地候之。雲內焦太師下了雲車，雙手將旨一舉，紫霞等叩了九叩，隨著御旨後，竟入仙府。太師捧旨中立，紫霞等兩旁肅候。

　　太師緩緩開旨，高聲讀曰：「上皇旨下。」紫霞等聞此四字，一齊跪地，俯首敬聽。

　　太師曰：「上皇有諭，諭及群仙：朕心所喜，大道相傳；各依正孰，無黨無偏。敦倫飭紀，正本清源；殊意斯世，不以為然。五常未盡，即想登仙，拋別父母，以及妻男。海山曠野，燭煉金丹，內根無有，惹下魔纏。野方外道，得入其間；教以邪術，滅地欺天。結成黨羽，創逆為奸；聖朝遣射，誅戮牽連。九族同喪，絕滅香煙；世人不識，鄙道為言。大道如此，壞已極焉；王母弗忍，命個臨凡。脫胎換骨，闡明人間；何異戰國，孟氏仁賢？周流講說，人道先端；朕心不昧，王母恩傳。擇吉望七，以送諸仙；大排御駕，榮顯普天。欽此！欽遵！朕不食言。」宣畢，紫霞將恩謝後，領及眾門人轉拜太師，設宴款待。

　　太師飲了三杯仙酒，辭別紫霞，駕上雲車。紫霞送出仙府，見太師去遠，然後歸來，囑諸弟子曰：「爾等詰朝宜各整頓衣冠，恭候御駕。」群弟子曰：「謹遵師命。」


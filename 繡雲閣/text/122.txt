
			　　毒龍等擒得黑猿兒，與同群妖乘風而歸。守洞小猿忙忙入報，老猿怒甚，手提沖天棍，驅風追逐。毒龍、蛟、蝦、赤鯉命群妖在後，輪流接戰以阻之，早將黑猿兒提到洞中，交與靈宅。靈宅即命赤鯉一刀揮為兩段，以盂盛血，和劍煉之。期煉滿時，猿血盡入劍內。取劍出視，金光射人。拋在半空，火燄飛騰，能斬仙子。這係後話，姑置不論。

　　且說老猿追至，群妖接戰。戰到日西，群妖退回靈宅洞前。

　　靈宅獎賞一番，命其各歸本洞，俟後調用，再寄音信。群妖散罷，老猿暗到靈宅洞前。空中俯視，猿兒屍為兩斷，拋之荒野。

　　老猿哀痛弗已，暗暗將屍盜回，厝於山嶺，意欲復此深仇，又奈不能戰及諸妖，因而不時仰天大哭。

　　紫霞得知，命復禮子化一道士，游於藏風洞外。老猿恐是前妖所化，復來探取猿兒者，提棍出洞，與彼戰之。復禮子曰：「吾非妖部，乃修行道士也。」老猿曰：「既是修行道士，各有洞府，何得到吾洞外望腦探頭？」復禮子曰：「修道之人心抱仁慈，安肯害爾？然爾一見洞外有人來往而驚惶若是者，係何故哉？」老猿曰：「前日一隊妖氣來集於此。吾以同類，未曾防備，孰意盤桓數朝，竟將吾之猿兒攫一而去。吾怒甚，力與之戰。怎奈妖部極多，彼敗此接，此敗彼來。戰至日西，群妖倏退。乘勢追去，遙見一絕大洞府，妖如林立。吾寡難敵眾，欲近不敢。待群妖散盡，近而俯視，猿兒屍已兩段。吾心雖痛，莫可如何，只得候至更深，將屍盜回。故今常命小猿洞外邏守，凡有人至，即行通報。吾今見爾而驚惶不定，不得不持棍出鬥，以衛子孫。」復禮子曰：「原來如此，爾知捕爾猿兒者乎？」老猿曰：「不知。」復禮子曰：「乃是靈宅真人命赤鯉、毒龍及老蛟、蝦精所領妖部擒去，取血煉劍，欲與三緘師徒一決勝。所設之陣號曰『穿雲』，爾欲復仇，萬星臺前不久必有戰鬥。吾賜爾一袋，名為『聚寶』，爾將此袋緊佩身旁，乘著妖風，隱於空際。但看是劍出鞘，金光閃灼，穿入雲頭，雲下紫氣一條，即是劍光所射。無論已成仙子與將成仙子，入陣必為所斬。爾見紫氣穿雲而來，以聚寶袋收之。將劍收餘，速到長虹嶺，凡有妖風起處，持劍揮去，自多妙用。俟至風息，吾來取此寶袋焉。」

　　老猿不悟，曰：「黑猿兒既為毒龍等傷其性命，吾得此劍，正好斬之以雪恨。如到長虹嶺，安能誅及四妖？」復禮子曰：「群妖戰敗，盡向西行。惟四妖心奸，獨由南去，是嶺正在南面。四妖見其高險，決然如此以隱身軀。爾以劍揮之，正所以誅之也。四妖除卻，大道得闡，爾亦有功。乘此機緣，去道萬星臺，拜三緘為師，自不少爾仙位。」老猿喜曰：「承得道長指點，他日入有寸進，銜環報之。」復禮子曰：「些須指示，何望報爾？」即將寶袋交與老猿。老猿拜受後，復禮子又囑之曰：「吾言謹記，不可錯過。」囑罷，飄然而逝，歸洞復命。

　　紫霞暗計：「長虹嶺上雖已安下伏兵，而三緘不知，焉有準備？」於是祥光駕動，親向萬星臺而來。三緘見得祥光，知師至矣。忙率諸弟子鵠立候之。無何，祥光墜下。諸子參拜後，擁著紫霞，登臺坐定。三緘再拜稽首，曰：「吾師不常臨凡，今復來斯，必有以教弟子。」紫霞愀然曰：「道高魔至，凡不虛也。」三緘驚曰：「師何所見，而言魔至耶？」紫霞曰：「爾忘群妖戰敗之事乎？」三緘曰：「弟子雖未忘之，諒彼不敢再戲侮耳。」紫霞曰：「群妖內惟赤鯉、毒龍與爾仇深，數報未果。今又戰敗，歸告靈宅。靈宅前已俯首，而今殺心又動，將黑猿血煉就一柄斬仙利劍。此劍隨心所用，思殺何人，劍即誅之。無論已成將成之仙，遇此劍兒，難保首領。茲已煉就，厲害無比。不過數日，約集山妖水怪，要臨萬星臺畔，設一『穿雲』大陣。吾恐爾師徒不知，誤入其中，必遭誅戮。」三緘曰：「然則，吾師將何以解此圍乎？」紫霞曰：「爾等不必驚恐，吾已將兵伏下，收此寶劍，誅此四妖。四妖一敗，諸子自茲無有魔擾矣。」三緘曰：「是陣究如何破耶？」紫霞曰：「爾領群弟子齊入陣中，展開隱身旌，將身掩著。如見陣開，上無有紫氣，竭力攻打，彼自敗焉。」言已，仍駕祥光而去。

　　三緘即於是夜暗謂徒眾曰：「紫霞仙師煞費精神，有事必先告誡。今日所說，爾諸弟子諒已知悉。吾諭爾等；倘毒龍群妖來擾萬星臺，切毋散亂，總隨為師身後，魚貫入陣，以免受斬仙寶劍之誅。如不聽師言，恐遭劍刺。既入陣矣，又不可逞爾道法，私出鬥戰。必待為師撒出隱身旌，拋下飛龍瓶，爾等以火光為號，然後各持寶器，拚力擊之。」諸弟子皆曰：「吾輩謹遵師教，斷不敢違。」三緘曰：「若然，爾等於這幾日，各在蓬廬靜養精神，方能入陣破敵。」言罷，諸子散去，各歸廬內靜養不提。

　　又言靈宅一日出洞，謂毒龍等曰：「爾輩實欲復三緘之仇乎？」四妖泣曰：「吾等辱受三緘已多多矣，此仇不復，心實難甘。」靈宅曰：「既欲復仇，須於此陣有進無退，拚一死戰焉。」毒龍曰：「即將仙師所固靈魂化作灰飛，心亦不怨。」靈宅曰：「如是，為師明日巳刻佈陣，亥刻命人去到萬星臺，引三緘師徒由陣門而入。如彼不知陣內有斬仙寶劍，誤入吾陣者，立見喪亡。」毒龍曰：「師寶靈異非常，吾等深仇定報於此。」到了次日午牌時分，靈宅子呼四妖而謂之曰：「為師已將陣勢安排停妥，爾速調妖部前來助戰。」四妖領命，欣然竟去。不逾一刻，妖兵調齊，同來洞前，聽候分發。未幾而金烏西墜，玉免東升矣。靈宅遂遣妖部，齊向萬星臺來，潛於臺之左右。俟至亥刻，分作四路，以引三緘。

　　三緘正在講道臺與諸子講論大道，倏然狂風四起，折木摧林，轉瞬間天地昏晦，心知妖部已排陣勢，即命諸子牽衣而行。

　　行至陣前，遙見陣門之上金光閃灼，穿入雲頭，雲下紫氣一條，天精如龍，令人難近。三緘見勢甚兇猛，忙展隱身旌，掩著師徒身軀，不敢露出。老猿此際已在半天，將袋持在手中，以收是劍。

　　安排妥帖，只候三緘入陣，劍氣騰空。豈知三緘師徒暗藏旌下，輕移步履，偷向前來。來到陣門，舉首仰視，上書三大字曰「穿雲陣」。陣門一劍，長約五尺，晶光射日，殺氣逼人。

　　師徒見之，膽戰心驚，各懷欲退不前之志，甫欲退後，恰值毒龍、赤鯉、老蛟、蝦精突如其來，阻著去路。此時欲進不可，欲退不能，只得大著膽兒，齊向陣中一擁而入。

　　小妖報於靈宅曰：「三緘師徒來至陣前，忽然不見。惟見清氣一縷，殺入陣內，不知何為？」靈宅曰：「三緘野道，紫霞賜有隱身旌，將身搏著。豈識吾之寶劍專誅諸仙，不怕彼隱著身兒。待吾念動真言，此劍飛出鞘來，管叫野道師徒俱無躲處。陣罷後，自見屍橫遍野焉。」小妖曰：「既然如是，仙師速念真言！」靈宅子即登點將臺，披髮赤足，左旋右轉，口誦有詞。只聽陣門一聲霹靂，火光雪亮，騰騰紫氣穿入雲頭。老猿在空看得明白，將身躲閃一旁，讓此紫氣上升，急以聚寶袋拋去，不知不覺，劍已墜於袋內。老猿不勝歡喜，持袋在手，風車駕動，直投長虹嶺，以俟毒龍。

　　靈宅子諸妖念動真言，見劍光穿入雲頭，久不下墜。真言又念，亦不見下。正著急間，紫霞在空乘勢呼曰：「三緘還不舉手，待等何時？」三緘聽得「舉手」二字，忙將隱身旌收卻，與諸弟子各執寶器，四面衝出。群妖接戰。三服、棄海、椒、蜻二子及西山道人，圍著赤鯉、毒龍、老蛟、蝦精四妖廝殺，二翠與鳳春等戰及群妖，喊殺如雷。自來爭鬥之雄，未有過於此者。


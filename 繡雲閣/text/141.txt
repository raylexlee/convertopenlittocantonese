
			　　三服曰：「有何難解？西方雖屬佛地，還是與人間相同。屋角有蜘蛛，花間有游蜂，宮內有報曉雞以及芭蕉等物，依然傍殿宇而種植焉。」狐疑曰：「爾言如人間一般，凡物俱有。吾問爾，人間有如此大之蜘蛛、游蜂乎？亦有如此大之雞母、芭蕉乎？」三服曰：「西方竺國，天上也。天上之物，自必大於人間。」狐疑曰：「爾言如斯，吾亦不與爾辯。這是甚麼皮子，酷肖人形耶？」三服曰：「在哪裡？」狐疑曰：「在此。」

　　三服向前觀之，曰：「乃是鬼皮也。」狐疑曰：「是鬼皮也，何人所剝，如告到邑宰，其罪恐難免焉。」三服曰：「為何鬼脫其皮，卻要告到邑宰？」狐疑曰：「吾見世上大家巨族，父母一死，滿身綢緞，兼以保屍，金玉之器，安於棺內，聲聞於外。盜兒戀此財寶，暗裡掘墳，開棺剝他鬼皮。遇事之家告訴官宰，官宰飭役捕獲，必立斃盜兒於杖下。何西方竺國，亦剝鬼皮如塵世者？如其將彼捉住，豈不是要問斬監候乎？」三服曰：「是鬼皮也，乃鬼自脫，非盜兒所剝耳。」狐疑曰：「鬼能脫殼，則鬼又長生不老矣。是正直聰明的長生不老，不惟無害於人，而且能佑於人。若是弄人腰疼，使人頭痛，在鄉村市鎮饕餮水飯，與夫自死不正，尋代害人之鬼亦脫殼不老，能不長這世害耶？」

　　三服忿然曰：「爾與吾言何左也？吾言鬼皮者，乃雲牙等入池沐浴，將鬼皮脫去，還他骨節，而今有形有體，成了人身也。何吾言東方，而爾言冬瓜乎？」狐疑曰：「如此，雲牙諸兄今就好了。」三服曰：「好在何處？」狐疑曰：「人死投生，又要從孩子兒緩緩的長。雲牙道兄等付還骨節，生來自大。且回家去，有父母者尚可盡孝，有妻兒者尚可團聚，豈不是好？」三服曰：「爾言差矣。吾言還他骨節者，是沾文佛恩光，在換骨池一沐身體，爾等異類軀殼概行脫之。即吾與雲牙之鬼皮，亦屬如是耳。」狐疑曰：「異類沐浴，即換了人皮子、人骨節。如人類沐浴，不是得了雙人皮？」三服曰：「雙人皮有哪點好處？」狐疑曰：「雙人皮的好處吾卻不知，但吾愛他面皮甚厚，不識羞恥。比那識羞恥的，德事做得出來些。」三服曰：「無羞惡之心非人。既心無羞惡，何事不作？何若面皮稍薄，羞於作事者之為美乎？」狐疑曰：「吾等隨師雲遊，所過市鎮多矣，所遇男婦眾矣。而其中之全無羞恥者，殆不止雙皮也，恐有十餘層焉。」

　　所言至此，三緘呼曰：「諸弟子可速整頓衣冠，仍回紫霞宮去。」正心子曰：「宜急行之，毋容稍緩。」三緘諾，頃將弟子等帶回仙府，重參紫霞。

　　紫霞見得異類弟子個個換了人形，不勝歡欣。當命童兒捧出仙衣數十套，依其形之大小長短而服之；又命捧出道冠數十頂，隨所慕而擇之。衣冠整齊，紫霞登於中坐，命復禮子教以朝見之禮。

　　趨蹌進退，事事教妥，已到晨曦。遙聞半空鶴唳鸞鳴，龍吟虎嘯。紫霞曰：「群真至矣，諸弟子可出迎之。」三緘忙率徒從，趨出宮門，仰見虛空萬朵祥雲，閃閃而至，群真內騎龍、騎虎、騎鸞、騎鶴紛然不一。三緘及諸弟子迎入紫霞仙府，一一參拜。參拜畢，諸真向紫霞曰：「朝之禮可教熟乎？」紫霞曰：「已教熟矣。」諸真曰：「既然如斯，朝見上皇，是其時矣。」紫霞於是遂同諸真，統領三緘與正心、誠意、復禮、虛靈、靈昧諸子並三緘徒眾，自投南天。

　　剛到南天門，月宮妲娥吹動玉笛，擊動金鐘漁鼓，迎迓新仙。三緘師徒入得南天門內，先拜社令，然後拜及司此南天諸神。拜餘，竟向通明而去。到了通明殿外，紫霞囑三緘曰：「爾師徒即在殿左升仙院內立候，師與群真等齊至候聖宮候之。」俄而玉鼓頻催，金鐘響亮。諸真知是上皇登殿，一同來在殿下，候旨傳詔。上皇登殿後，即傳諸真。諸真朝見畢，上皇曰：「今日早朝，無他政所議，特為闡道一事。而今道已闡明，爾紫霞可將成真名兒，按冊傳宣，魚貫而入。」紫霞得旨上殿，將冊呈於御案。上皇殿冊細視，見其名數濟濟，聖心大悅。遂命仙童排執花紅：「凡點名上殿者，必簪花披紅後，方見朕躬。」紫霞奏曰：「上皇命臣按冊唱名，宣入朝見。人、物二類，何者為先？」上皇曰：「先召三緘，次召七竅。二仙召後，先從人類，次及物類焉。」紫霞得旨上殿，高聲唱曰：「上皇有旨：先召三緘，次召七竅朝見。」三緘得旨，緩緩步上通明，御樂樓頭音樂齊奏。

　　行至極樂門外，仙子與三緘更換龍風仙衣，簪了金花，披了紅綾，導引童兒手執花幡，引入極樂門。遙見通明殿內霞光閃灼，儒祖、佛祖、道祖、首相、亞相、內相、副相、玄天上帝排列左右；階下有十大元帥、雷公、雷母、風伯、雨師，氣象森嚴，正中王天君手執金鞭，火光萬道，以下群真眾聖，塞滿殿庭。

　　三緘來到御階，童兒呼禮，拜入殿中跪下。上皇見而喜曰：「三緘闡道有功，不負朕旨。朕心在喜，封爾為虛無真人。」三緘九叩謝恩，躋入真人班位。次日七竅，亦如三緘之賜，拜舞已畢，上皇封為虛心真人。七竅謝恩退歸班位。

　　二子封旋，紫霞復照冊中唱曰：「衝雲閣八道及紫光、盡倫、盡性、知足、豁達、傲性、白玉子、石堅子等入殿朝見。」八道等眾依序而入，朝見後跪於殿中。上皇曰：「世道澆漓，人心險詐。能敦五倫者，固寥寥無幾；至能修先天大道，不入旁迕而成真品者更不多見。獨爾等勤勤學習，心恒不變，甚喜朕衷。朕封爾八道為中界用道真人、昌道真人、明道真人、望道真人、統道真人、取道真人、探道真人、成道真人。八道外，朕封爾為中界紫光真人、玉白真人、石堅真人、傲性真人、知足真人、盡倫真人、盡性真人、豁達真人。」人道男班封畢，個個謝恩而退。

　　紫霞高聲唱曰：「人道女班中聽點：善訣、雪青子朝見。」二女拜跪畢，上皇曰：「天地有陽必有陰，有晝必有夜。白天地分有陰陽，世上乃有男女，而今塵世婦女無知，所犯淫逆諸般，難以枚舉。若以巾幗女子，而能習成大道，恒不數覯，茲喜爾二女習成朝見。朕封爾為中界善訣元君、雪青元君。」二女謝恩，退入殿右。

　　紫霞又高聲唱曰：「物道男班聽點：三服、棄海、狐疑、狐惑等入殿朝見。」三服等眾各依其序次第而來，極樂門前將禮行餘，同入通明拜舞。上皇曰：「異物至蠢，然知煉道成真，若此其眾。胡以人靈於物反貪四害，迷卻本性，所行者概屬忤逆詐奸，未聞有如異類煉道之誠，亦無有如異類成道之多也？朕不爾負，特封爾三服、棄海、狐疑、狐惑、樂道、西山、椒花子、蜻飛子、善成、蛛龍、斂心、入道、體道、習道、化慈、學慈、習慈、抱慈、繡霧、雲牙、道烈、傳道、束心、慈祥、破迷、金光、火煉、剛克、柔克、衛道、護道為下界真人。」諸子得封，謝恩而退。

　　紫霞見男班已退，復點女班，高聲呼及珠蓮、翠華、翠蓋、紫花、鳳春、金光、龍女、紫玉、桃英、棠英、榴真子、了塵子、醋枉、從善、餐雲、在雲、弄月、回念、鳳女，俱從極樂門拜入通明殿中。上皇曰：「異類中不獨動者能修，即植者亦能修之，以成正果。朕隆褒獎，特封爾等為下界元君焉。」諸女道士亦各謝恩退下。

　　一一封畢，上皇顧盼左右，笑容可掬而言曰：「凡今番護道仙神，俱從本職外加升一級，進階一品。」諸真謝恩後，紫霞奏請，命諸真人將三緘師徒送入瑤池，以復懿旨。上皇允奏，退去後殿。

　　紫霞與諸真等，遂將三緘師徒導向瑤池而來。無何，瑤池已到。諸真謂三緘曰：「吾等入奏，爾可統爾弟子池外候著。」言已，竟入瑤池。司花仙女見而請曰：「諸真齊到瑤池，有何所議？」紫霞曰：「吾輩有事面奏王母也。」仙女聆說，忙忙入內奏知王母。王母聞之，展開無憂門，出坐慈雲殿。群真入，拜舞已畢，同聲奏曰：「前承王母懿旨，闡道人間。而今道已闡明，恩沾塵世，又得上皇賞齎，將弟子一一封誥。茲特導至，以謝恩聲。」王母曰：「如是，速傳月宮樂部，來迎新成仙子。」片時之際，樂部偕來，玉笛銀笙，裊裊不斷。紫霞於此趨出殿庭，帶了三緘師徒齊入瑤池，朝見王母。



			　　四妖自得靈宅子指示，各駕妖風，尋訪同群，以為復仇計。

　　未逾十日，所約惡妖數百。其尤惡者，如熊妖名踞，羆妖名蹲，豹妖名彪，狼妖名淫，虎妖名吞，獐妖名膽，蟒妖名毒等，已壓數百里妖屬，稱雄山洞之中。四妖與眾籌商，在落雁江前以候棄海。群妖皆諾。

　　恰當其時，龍君下旨，凡江、淮、河、漢以及溪、潭，海子波臣，傳至龍宮，有言以諭。眾位波臣得旨，齊赴東海，候於宮外。無何，龍君升座，波臣濟濟，入殿拜舞，左右排列。

　　龍君顧盼良久，向波臣而言曰：「連年溺籍告成，誅人性命不少。吾昨請於上帝，准免水溺三載，汝輩其謹遵之。」波臣奏曰：「臣等累歲告成溺籍，其中所溺人民，均係忤逆奸詐，並無錯誤。原以俾世之惡類，得所警覺，水溺火焚，俱由自造，弗致彼此效尤。龍君施是仁慈，免去溺籍三載，不幾使此惡類多延日月乎？」龍君曰：「今之免之者，是望彼回心也。倘免及三載，仍復頑梗如故，然後一體誅戮，亦未為遲。凡汝波臣，各宜心體好生，毋許水族妖部濫壞舟楫，以傷生靈。吾言若斯，汝輩遍傳水國，如不畏法而有故犯者誅之，不服誅者討之。」波臣領旨，拜舞而退。龍君又命龜、蝦二相，各給波臣示諭一張，俾彼觸目不忘。二相一一給予，波臣散去。龍君復謂二相曰：「恐波臣等不以吾事為事，誤壞人民，兼之水妖暗地吞噬，不為詳報，枉費吾哀懇上帝之勞。汝二相須遣飛天溝神，查訪四方，有見即報。」二相領命，遂遣海神數十餘名，四方鑒察。

　　豈知龍君旨意，無敢傲者，皆唯命是從，獨有落雁江蓮田大將，自高曾祖考已稱臣東海，累受封賞，為水族都統將軍，傳至蓮田，輒恃祖宗勢大功高，陰蓄逆志。聞得龍君下旨暫停溺籍，命及波臣到處宣揚，又遣海神糾查四境，蓮田心內甚是不服。他日江外閒遊，正遇海神巡查及此。蓮田恨甚，興起狂波，將落雁江往來舟楫衝翻廿餘只，淹斃商賈五十四人；海神面斥其非，突被蓮田手持破浪花斧傷卻右臂，駕風而逃，竟入海中，伏奏蓮田叛逆。龍君大怒，當即飛文傳遞，起海兵四萬，並遣蚌兵相助，以討蓮田。旨出龍宮，龜、蝦二相保奏黑水江內蛟騰為帥，又保鱉甲為前部先鋒，刻日起兵，直向落雁江而去。蚌氏得旨，亦命瑞光起蚌兵五千，來至半途，與海兵相遇，蛟騰令下，命蚌兵為後隊。轉瞬間，已到落雁江中，將營紮定。

　　蓮田知海兵來討，領起蓮氏子孫，並及是江蝦妖、鼇怪五萬餘卒，對面相持。

　　次早，蛟騰命鱉甲先鋒領兵三千，出營搦戰。相鬥一日，雌雄未決。次日五鼓，蓮田命蝦、鱉二族，各領本部兵將，隱於江之左右，待海兵到後，三面抄殺。調停已畢，鱉甲領起海兵，竟渡落雁江來，與蓮田對敵。蓮田出陣，戰到數十餘合，海角吹動，兩岸伏兵齊至。鱉甲支持不住，只得將海風捲起，翻波助浪，走石飛沙。蛟騰知前隊被圍，忙領本部殺入左隊，蚌兵殺入右隊。蓮田見海兵甚眾，海角一吹，三面之兵，且戰且退。蛟騰恐其追遠有失，旌旗繞處，海兵亦退入營中。自此，蓮田朝夕對營辱罵百般，海兵任之，停而不動。

　　恰遇棄海閒遊至此，遠望旌旗蔽日，海氣瀰漫。按下風車，見一大將，頭如巴斗，口似巨盆，兩綹銀鬚，排於口角，黃盔黃甲，手持大斧，在敵營外叫罵聲聲。棄海心抱不平，手持定海花槍上前接戰。蓮田曰：「吾與東海爭鬥，與汝野道無干，汝何持槍妄敵如是？」棄海怒曰：「汝知吾否？」蓮田曰：「不知。」棄海曰：「吾乃東海龍君太子龍賓是也，汝豈未之聞耶？」蓮田暗思：「東海名將，吾所畏者，惟有此人。前言從師三緘學道去矣，如何尚在隊伍之內？」也不答話，虛晃一斧，望著本營而回。棄海笑曰：「汝這狗子，毫無戰略，敢逆東海。如其早降則罷，否則，吾之誅汝，亦如赤水江上誅及鱉類，不留遺種焉？」言罷，轉向海兵營裡而來。蛟騰、鱉甲、瑞光出營迎入，設宴相待。問及與誰爭戰，始知蓮田叛逆之由。棄海曰：「逆賊如此可惡！明日汝等亦至彼營叫罵，以泄前恨。」次早，鱉甲果領海兵，直抵蓮營，叫罵一日，蓮田不敢出敵，惟緊守營寨而已。鱉甲無可為計，空手歸來。

　　蓮田無奈，欲請降以免爭爾。老蝦曰：「不可。爾如降彼，必邊累蝦、鱉二族，孑無所遺。吾見江外峰頭，亦有旌旗或隱或現，不知屬何妖部。待吾化作樵子，上山探訪。如是海兵，爾我暗暗逃之；倘係妖群，則搬入吾黨。龍賓太子即能善戰，又何畏乎？」蓮田曰：「如是甚好。」老蝦遂化為樵人，獨投此山，果見兵將如林，揚威耀武。老蝦手持樵斧，緩緩度上山巔。撐天虎吼曰：「何方樵子，膽敢采薪於殺人場中耶？」老蝦曰：「小子愚昧，不知是地有雄兵在茲，冒撞虎營，望祈恕饒！」撐天虎曰：「吾且問爾，何營是東海之兵？」老蝦曰：「前岸營壘，係海兵也。」撐天虎曰：「此岸之營是誰？」老蝦曰：「蓮將軍耳。」撐天虎曰：「為何不與之戰？」老蝦曰：「龍賓太子殺伐猛勇，以此不敢交鋒。」撐天虎曰：「爾能入蓮營乎？」老蝦曰：「能。」撐天虎曰：「如是，寄語蓮將軍，叫彼明日與龍賓大戰，徐徐引至落雁嶺下。吾等突出夾攻，力擒龍賓，然後劫海兵營寨，兵發東海。密計如此，爾可速到彼營一一告之。」老蝦聞言，忙然馳歸，細告蓮由。蓮田大喜曰：「有此一助，不畏海兵百萬矣！」次日，蓮田傳令出兵與海兵接戰，須向落雁嶺敗去，自有接應之師。號令下時，只聽海角齊吹，營門大啟，兵卒擁出。

　　棄海見蓮兵已出，命蛟騰為左隊，鱉甲為右隊，瑞光為後隊，己身為前隊，竟渡江岸，與蓮兵對敵。蓮田力戰棄海。棄海花槍如驟雨當頭，蓮田抵敵不能，遂向落雁山下而敗。棄海不知山內有妖兵隱伏，直逐蓮田。剛到山前，妖兵四下擁出，當將棄海圍在中心。棄海殺伐雖然厲害，無如前後左右皆屬妖兵攻擊，難以支持。蛟騰、鱉甲、瑞光意欲挺身救援，怎奈蓮營兵丁隔斷入路，只得與蓮兵力戰，喊殺連天。棄海身在陣中，與諸妖部大戰百餘回合，力實難敵，海風吹起，飛騰半空。群妖妖風亦隨而起，團團圍定。棄海又與力戰，一連槍刺數妖，滾下風車。群妖見之，暫且退去。棄海甫欲遠遁，復被群妖圍著，幸未近身搦戰，持槍自衛不提。

　　又說樂道自稱霸於重圓山上，日教群妖以煉道之方，群妖個個歸心，無敢傲令。一日閒遊，駕起風車空中盼望，遙見海雲一朵，為黑雲圍繞，不即不離。樂道竊思：「前在碧玉山大戰惡妖，惟有棄海係龍宮太子，所乘海雲，外人不能乘之。未必棄海道兄被妖所困乎？吾且暗乘腥風，向前一視。」計議已定，腥風吹動，竟入海雲。棄海恐妖來攻，舉槍即刺。樂道以雙錘架定，而詢之曰：「雲內何人？」棄海大聲應曰：「三緘仙官門徒棄海便是。」樂道曰：「爾棄海道兄耶？」棄海曰：「爾為誰？」樂道曰：「吾乃樂道是也。」棄海曰：「爾果樂道乎？」樂道曰：「然。」棄海按下海雲，與之相見，抱頭大哭。樂道曰：「道兄為何至此？」棄海將蓮田叛逆、群妖助陣事，詳細與言。樂道曰：「如是，爾對敵時，假意敗到飛龍嶺來，吾大起妖兵擒之，再誅蓮田未晚。吾整頓妖兵，在嶺一候。」囑罷，乘風竟去。

　　棄海有樂道相助，心雄氣壯，海雲催動，復戰群妖。撐天虎曰：「前日受爾挫折，爾今也有此敗。吾不擒爾以復宿仇，誓弗稱雄妖部！」言已，舉斧上前。棄海連挑數槍，天虎抵之不住。撐天豹見天虎欲敗，手持鐵抓，飛奔而來，曰：「前日汝為何仇，將吾弟兄挫辱殆盡？」棄海曰：「吾也道體天地，以救生靈。如汝狗彘之流，應當誅戮！」言甫及此，撐天豹大怒，持抓直打棄海。棄海舉槍迎敵，各逞雄威。酣戰逾時，天豹力怯，亦復敗下。撐天熊、撐天蟒齊執軍器，並戰棄海。棄海毫無畏懼，槍頭運動，如電光飛揚。二妖連得數傷，雙雙敗去。棄海大笑曰：「狗黨狐群，也要與龍宮太子爭鋒，好不羞煞！」熊踞在側不服，大聲吼曰：「休笑吾妖部無有能將也。」棄海掉頭視之，乃一紅鬚花面漢子，手持鐵棍，劈頭打來。棄海閃過一旁，慢慢運動花槍。熊踞不畏，將鐵棍上下飛舞，與棄海之槍彼往此來，不分勝負。棄海暗計：「妖部也有如此棍法，真勁敵也。」緩拖一槍，竟被熊踞鐵棍打著槍桿，重如山嶽。棄海無奈，總於熊踞隙處挑之，連挑十餘槍，熊踞力將憊矣。羆蹲復出吼曰：「汝之殺伐尚低，待吾來試試武事。」棄海回視，又一頂大漢子，青鬚青面，手持鐵鐺，長二丈許，廣五尺餘，飛起身軀，一推一擋。棄海忙舉花槍刺去，奈槍不在鐵鐺之上，心中打算：「此妖更勝於前。」虛發一槍，忽為鐵鐺壓著，棄海極力，不能脫之，順著槍兒周圍旋轉，飛空一足，羆蹲幾乎跌下。於是豹彪、獐膽、猿淫、虎吞、蟒毒數妖，一齊殺來。棄海見妖類甚眾，又兼小妖數百，四方掠陣，已知勢不能敵，海風吹動，欲向飛龍嶺而逃。殊意困中核心，無路可奔。

　　事正危急，恰遇鳳春、紫花娘、翠華、翠蓋閒遊到此，遙見妖霧內面有海雲一縷。鳳春曰：「海雲為妖霧所困，吾姊妹等盍往救之？」翠華曰：「山水妖屬自相爭鬥，不必管他。」翠蓋曰：「他妖固不必管，恐是吾門道友遭此急難，不解不可。

　　吾等上前一視，如非吾道門兄弟，則置之不顧；如係吾道門兄弟，則力解其危。」紫花娘曰：「汝言正合吾意。」遂將風車驅動，齊向海雲腳下而投。棄海見霧氣復生，暗思：「妖集愈伙，吾又不能逃出以奔飛龍嶺，此事如何處之？」正躊躇間，忽聽海雲之下有女子呼聲曰：「海雲中是何能將？」棄海曰：「吾乃三緘弟子棄海是也。」女子曰：「既是棄海道兄，吾等前來一解。」棄海曰：「汝係何人？」女子曰：「曾不記碧玉山之二翠以及鳳春、紫花娘乎？」言訖，飛身直上，與棄海相晤。棄海曰：「吾為群妖所困，救兵全無。樂道道兄在飛龍嶺前候吾敗至其間，以擒妖屬，奈吾橫順衝撞，不能出此重圍。

　　今得道妹相扶，快快敗至飛龍嶺，自有樂道接應。」眾女聞說，各執法寶，騰上雲頭。群妖復來，四面攻擊。棄海得此扶助，精神煥發，搖動花槍，與四女滾殺一團，前擋後攔，左攻右殺。

　　無如妖部愈殺愈多。戰約半日時辰，總不得出。翠蓋謂翠華曰：「還不顯顯道法，又被群妖困著矣。」翠華於是口念真言，將所煉凌風珠兒望空打去。但見狂風四起，風中猛火直灼群妖。群妖嘩然，飛奔四散。獨有猿淫不畏，口內吐出白光，光內一珠，將凌風珠托著，猛火遂熄。群妖復集，緊緊圍之。鳳春見翠華之寶不能收伏，忙於口中吐出霹靂寶珠，從空而下，聲如雷震，山嶽動遙虎吞見群妖畏此法寶，亦於口內吐出紅珠一粒，雲霞遍布，天日俱遮。二珠在空中一往一還，爭頭不已。久之，紅珠噴火，其燄甚烈，當將霹靂珠卷下。鳳春忙念真言，霹靂寶珠一聲響亮，紅珠旋轉弗動。鳳春知難伏此，噓氣一口，珠仍隨氣而轉。虎吞即將紅珠吹起，向鳳春打來。紫花娘恐傷鳳春，急急吐出紫珠，珠內二劍，金光旋繞，望紅珠墜去。剛歷紅珠尺許，二劍飛出，妖嬈如龍。紅珠畏之，仍歸虎吞之口。

　　蟒毒口吐黑煙，煙內黑珠一顆，有如斗大，珠內噴火，火內一獸騰在空際，以爪抓劍。爪被劍傷，大哮一聲，黑珠亦墜於地。

　　群妖見劍空中飛舞，散去一邊。鳳春謂棄海曰：「趁得群妖讓路，速向飛龍嶺逃之。」棄海如命。群妖在後，四散黑風。

　　五人剛到嶺頭，復被圍定。其時樂道早將數百里毒妖義聚在茲，以候棄海。候之已久，未見敗來，因將妖群導入洞中，設筵以待，命小妖在嶺刻刻打探。棄海來在嶺前，不見樂道，乃謂四女曰：「樂道道兄約吾敗到此嶺，彼調妖兵對敵，如何形影毫無？」四女曰：「樂道素行有信，必不虛言。吾等喊殺聲聲，彼必來矣。」棄海然其說，遂與鳳春等喊殺連天，小妖聞之，即報樂道。樂道飛身上嶺，見棄海已至，並有四道妹相助，忙謂棄海曰：「道兄精力已疲，吾設宴洞中久矣，爾與四道妹入洞暢飲，弟在此間督兵以敵群妖。」棄海聆言，果偕四女同入洞內。毒妖一一拜見後，齊赴嶺頭，各逞妖風，震動山嶽。群妖以為棄海索戰，速來圍之。樂道顧謂部下曰：「誰先出敵？」意虎曰：「吾願先出，擒此群妖。」情虎曰：「恐爾一人寡不敵眾也。」於是性虎、念虎、心虎、肺虎、腹虎爭先恐後，與群妖戰於半空。


<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>繡雲閣 - 第一二三回　長虹山誅及四惡　道祖宮遣發四星</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一二三回</br>　　長虹山誅及四惡　道祖宮遣發四星</font></h4>
			　　群妖見三緘弟子各使法器，有飛劍橫空，如龍妖嬌；有飛鏟刺面，似虎傷人；有木棍亂打，著身即喪；有銅錘齊墜，碎首而亡；且有如意撐天，光芒萬丈，花槍在手，蛟影重生者。<br />
　　一陣戰爭，真如砍瓜切菜，群妖死喪更甚於前，呼饒之聲慘不可聽。毒龍等欲要跳出圈子來救群妖，奈三服諸人步步交鋒，全無閒暇。稍遲一著，劍戟傷身。<br />
　　看看群妖不能相敵，將已逃盡，靈宅怒極，使起仙家妙寶，一團烈火，飛舞不停，兼之火裡風生，風外火起，甚是威猛，不比尋常。紫霞真人身隱雲頭，見靈宅子使下風火雷印，知三緘師徒難以敵此，雲頭下墜，取出遮天寶扇，將雷印遮著。靈宅子見此寶印不能傷及三緘等眾，復向囊內取出一物，向天吹之，霎時半空猛虎數千，舞爪張牙，望塵而墜。紫霞見得，急取遮天羅網，憑空拋下，隔定此虎。靈宅子怒氣勃勃，手提豹尾麈兒，跳入陣來，欲將三緘並諸道士一一殺卻。<br />
　　剛到陣中，忽見紫霞帶了正心子、復禮子、虛靈子、靈昧子、誠意子等十餘門徒，盡皆法妙道高，排立以待。靈宅子睹此光景，乃謂之曰：「紫霞兄不在洞府與諸徒眾講論大道，來此何為？」紫霞曰：「靈宅野道，爾累次欲誅三緘以及三緘門人，究何意見？況三緘雖係吾徒，當日遣彼臨塵，乃屬道祖之命。道門仙子，孰不知之？爾既不服於心，未以闡道之任遣爾。<br />
　　爾於此際應稟及道祖，言此大任爾欲肩之。道祖如准爾躬，紫霞斷無強肩之理。何於當日未聞爾吐及半言？承得群仙推尊，道祖以聚仙旌賜吾，吾歸洞中，將旌鑒於聚仙臺外，群仙齊至，爾亦在茲。吾向群仙復推讓曰：『論吾道法甚淺，闡道一事，其任恐不克勝。爾群仙中有欲入塵闡道者，吾願讓之。』群仙皆曰：『道祖既以大道命爾闡明，爾宜奉命而行，毋得推讓。』聚仙臺畔，爾又未贊一詞；吾於是向群仙等拜了六拜，然後登臺，招吾門徒兩旁站立，遍選弟子內能下紅塵闡道者，惟虛無子一人。當以虛無脫胎臨凡為群仙告，僉曰：『此任非彼不能任之。』爾於其間，亦未聞另有所說，胡將虛無子送入塵世，脫胎換骨，剛長成力，爾即以名利迷之？迨其名利已迷，爾乃約集群仙在爾洞府，方言削卻虛無子，爾要肩此闡道之任，群仙未許。爾恨不見道祖，斥吾停道弗闡。吾攜爾手同去稟見，爾又濡滯不行。幸而群仙得知，前來解釋。自茲以後，爾招妖類，不刁七竅，即害三緘。為問爾心，胡以如是其毒？前此爾受挫辱不少，應宜守爾道規，歸爾洞中，保爾仙位。何三緘大道已成，在萬星臺前傳道，爾又累聚妖屬以擾之乎？今日爾起妖兵，業已戰敗矣。言持仙法，來誅吾徒。吾特臨茲，與爾見個高下！」靈宅子被此一番言語問得啞口無詞。紫霞真人也不念彼為道門弟兄，遂與力戰。<br />
　　毒龍輩實戰三服等不過，退出萬星山，催動妖風，有欲逃之象。三服等四面攻敵，直使四妖無處可逃。蝦精著急，曰：「事勢至此，不如各化一氣，乘隙逃之。」毒龍、赤鯉、老蛟果如其言，各化一黑氣而遁。三服等欲尋黑氣追去，三緘止之曰：「吾師徒且收風車，仍歸萬星臺，煉其道功。窮寇勿追，追恐有變。」三服等遂遵師命，同回臺中。三緘登臺查點，諸弟子依然完璧歸趙，忙忙跪地，向天拜舞。曰：「群妖敗去，諸弟子一無所損，此皆神天默護，乃如是也。」言此又拜，諸弟子一同而拜之。<br />
　　毒龍四妖一直走到笠雲山下，蝦精不堪勞瘁，掉首回顧，顧已而言曰：「莫忙，莫忙！追兵已遠，吾等可在此處暫歇一時。」毒龍曰：「歇則歇矣，爾我而今去向何地？」蝦精曰：「以吾竊思，別地不可逃也。惟長虹山山長而嶺峻，林木深茂，人跡不到，此地差可避之。」毒龍曰：「既有是地，速去毋遲。」即駕妖風，竟投長虹嶺。<br />
　　遙遙望去，嶺之上下殺氣騰空。赤鯉曰：「荒野之區，為何殺氣蟠結？恐三緘師徒匿兵於此，以候吾等。不若另尋他處，方保無慮。」蝦精曰：「此嶺高大無比，林木茂密，吾等居之，正好斂跡潛形，以養銳氣。倘太過慮，寸步難行矣。尚有何地以安乃身乎？」老蛟曰：「鯉兄之言甚是，如入長虹嶺，匿兵聚出，吾等休矣！」蝦精笑曰：「爾等休矣，吾獨能存哉？」毒龍曰：「吾等有性命，蝦兄亦有之。彼既堅欲入焉，諒不能同歸死地。」於是妖風催動，齊向長虹嶺而來。剛到嶺麓，毒龍等心驚膽怯，若不自持。赤鯉曰：「吾等到此，為何心膽俱戰？其中始有變乎？」蝦精曰：「才與三緘爭鬥，敗逃此間。思及追逐情形，焉有不畏之理？」談談論論，已至山半。<br />
　　老猿看得明白，解開寶袋，放出飛劍，一股紫氣，直射四妖。只聽「噯喲」一聲，妖首已在地矣。四妖既除，復禮子仍化前日道士，來見老猿，曰：「爾仇已報，將袋還吾。」老猿拜舞曰：「若非道長指點，吾仇扣何報之，是劍善能傷人，非此袋莫治。此袋攜去，劍亦無所伏矣，吾願將劍並付道長。但道長前日命投三緘仙官門下，倘吾此去，仙官不許，如之奈何？」道士曰：「爾持四妖首級去作贄見，自然收爾焉。」老猿得茲指示，即將妖首束好，攜回洞中。囑及猿子猿孫，謹守洞門，毋許濫出。群猿謹凜受教，拜送老猿。老猿駕動妖風，向萬星臺而去。<br />
　　靈宅子與紫霞真人大戰萬星臺前，各顯法術。戰到東方發白，群妖死者屍橫遍野，逃者不知蹤跡。靈宅自覺無聊，忙在囊中取出遮雲帕遮卻雲影，暗暗逃之。豈識紫霞有照雲寶鏡，望空一照，已知靈宅潛影東逃。持定鏡兒，照著形影，並力追逐。靈宅子見勢甚急，將帕撤去，手提打仙鞭，又與紫霞空中大戰。復戰五十餘合，勝敗不分。紫霞暗思：「靈宅子道法高妙，惜乎錯用。如其正大用之，煉得功深，可推群仙之首。吾欲捨彼，恐其暗害三緘；欲不捨時，一時難以就擒。」左思右維，計無所出。<br />
　　靈宅子已知紫霞心事，乃謂之曰：「爾如今事在兩難矣。」紫霞曰：「如何？」靈宅曰：「爾之道法與吾平等，欲要捨吾，恐吾別生事端。不捨，又戰不過。吾實告爾，爾我如今仇深似海，如欲三緘犬子闡明大道，好好歸於天府，安居繡雲仙閣，吾斷不許。否則，將吾此屍碎段，那時方無阻滯焉。」紫霞曰：「仙子氣度，原屬慈仁一片，於人何所不容？爾既為仙，諒將酒色財氣掃除得盡，方能飛升。以今觀之，仍是凡夫氣習，輒恃武勇。曾見世之好勇鬥狠者，幾人身家能保？即群仙內有悖天律者，幾人不貶入陰山乎？」靈宅曰：「爾勿甘言甜語，吾決不與爾甘休也。」言已，舉起打仙鞭，向紫霞亂擊。紫霞手持斬仙劍，左右招架。整整戰了二日，紫霞已無可如何。<br />
　　正值道君身登八卦臺上，群仙拜舞畢，鵠立兩旁。道君環顧而言曰：「紫霞何往？虛無子之道尚未闡明乎？」清虛、雲衣、碧虛、凌虛等同聲奏曰：「虛無子道無闡明，今集諸徒傳道於萬星臺。奈被靈宅統領妖部，累累擾亂。此際正與紫霞大戰不休，望道祖慈悲，為之解釋。」道祖曰：「靈宅子前已受吾斥責，今尚依然耶屍即傳鈞旨，命念定、念靜、念安、念慮四真速去擒回，打入猿兒筐內，永不許出擾亂道家種子。四真領命，各執法寶，出宮遙望，見得東角之上祥光二朵，或上或下，情似爭鬥，遂將彩雲催動，向東而來。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>繡雲閣 - 第一三九回　奏上皇群真拜舞　祈師尊同入上乘</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一三九回</br>　　奏上皇群真拜舞　祈師尊同入上乘</font></h4>
			　　次早，道祖遣彩鸞童兒、青鸞童兒傳詔諸真，同至八境宮齊集，隨駕捧本，上奏天皇。但見一時之間，諸真紛紛而來，集於集仙廳內。童兒等見諸真已至，奏聞道祖。道祖傳入八境，而謂之曰：「今日朔一，普天仙子及中下界神祗奏事之期。爾等可隨吾躬，捧定本章，同入通明，面奏復旨。將旨復後，然後拜賀瑤池。」諸真曰：「吾師命下，敢不遵從？」道祖於是更換仙服，駕上彩雲。諸真同乘五色祥光，直上通明。<br />
　　剛入朝賀宮中，三界仙子、神祗陸續俱至。參見道祖畢，齊聲問曰：「道祖上朝天皇，小神等未聞傳詔，故未郊迎。不知有何本章，呈奏通明，如是其早？」道祖曰：「因大道不明於天下，致使習之者多入邪教，妖言惑眾，悖逆聖朝。其繼也，非但身遭殺戮，而且九族同誅。不知者以為吾道之害，豈識吾道正大，原不外乎倫紀。一為野方外道矜奇立異，吾道所以壞而又壞焉。王母悲之，奏請通明，命傳吾宮。吾命紫霞遣一弟子臨凡闡道，今已闡明，茲特統領諸真，旨復上皇，故早朝如是。」三界神祗曰：「善哉！善哉！假如大道不闡明於天下，一切妖言邪說，惑及蒼生，無怪乎習道者多，而成真者無幾，墜入地獄者累萬盈千。此雖上皇王母之慈悲，實皆道祖師徒仁恩所逮也。」諸神言已，俱各欣喜而退。<br />
　　無何，祥光繚繞，文武二相同至。瞥見朝賀宮內金光外射，二相驚曰：「何位聖人先到是宮？」值日神祗稟曰：「道祖已早臨矣。」二相知是道門復旨，忙下雲車，趨入宮中，參見道祖，曰：「道祖此次闡道人間，下界生靈受福不少。」道祖曰：「這係上皇王母之恩，吾不過一代其勞耳。」二相曰：「道祖為闡道一事，煞費心力。吾等若知道祖親臨，理應早來立候。」道祖曰：「闡道之舉，二相力已居多。今日同奏上皇，有何不可？」言猶未已，金光萬道，直繞朝賀宮之亭臺。文武二相曰：「是必至聖先師牟尼文佛臨矣。」即同三界仙神，出宮迎接。<br />
　　二聖至，道祖亦起身來迎於升仙亭下。至聖佛祖曰：「道祖勞矣。」道祖笑曰：「吾有何勞！」至聖曰：「三教之道，久未闡明。無異戰國時楊朱、墨翟之言盈天下，歸楊者以楊為尚，歸墨者惟墨是從。父子之倫，幾至滅亡；君臣之義，幾至不講。<br />
　　幸得道祖遣及仙子脫胎塵世，不惟金丹大道得以發明於天壤，而吾儒、釋二道亦並炳若日星。天下之人，可從此而得其真道矣。吾為世人幸，更為吾等之道幸甚！」談之津津，尚未坐定，忽聽鸞鳴鳳噦，瓊簫玉笛，響徹通明。三聖已知上皇登殿，遂領文武二相及三界仙神，躋躋蹌蹌，齊至通明拜舞。三聖朝參畢，上皇命坐於左。文武二相侍立兩旁，諸仙神祗依次排列。上皇曰：「三教聖人已免朝參之禮，為何今日又復如斯？」至聖文佛曰：「臣等朝參，特為天皇賀喜。」上皇曰：「朕有何喜耶？」至聖曰：「上皇旨命道祖闡明大道，道祖遣得紫霞，紫霞遣及門人虛無子脫胎人世，歷盡辛苦，迄於今日，道已闡明矣，臣等故為天皇賀之。」上皇曰：「可有本章否？」道祖曰：「有。」紫霞於是將本章頂於頭上，跪在通明殿左。首相出位，接呈御案。上皇閱已，撚鬚大笑曰：「此道祖之洪恩下逮也。」道祖奏曰：「臣不過一代其措施之力，是乃天皇大德宏仁，波及群生耳。」上皇曰：「三緘所收門徒，物類勝乎人類。人靈於物，胡反物之不如也？朕觀於此，朕又為人類傷之。」紫霞奏曰：「先天未明，人道多墜旁迕，故升仙者寡。今承上皇聖德，道已大明。白叟黃童，咸知正軌所在。自此以往，由人類而成真者，諒必多多。」上皇曰：「爾不負朕旨，克將大道曲折詳闡，朕心甚喜。朕下旨意，准於望五日，命爾弟子三緘統率所收門人，來朝朕躬，朕有賞賚。」言已，三聖、二相與諸仙神祗拜舞而退。<br />
　　時到望五前一日，道祖又造青鸞使者銜詔至紫霞洞府，飛鳴三匝。紫霞知是道祖宮中有詔賚來，忙整衣冠，跪接開讀，詔云：「明日望五，正值上皇宣詔三緘統領群弟子朝見之日，爾紫霞可到萬星臺，將朝見儀禮逐一教導，以免有失，觸怒天顏。」紫霞得此詔書，即乘彩雲，直向萬星臺而墜。<br />
　　三緘見彩雲四起，知有上仙臨茲，整頓衣冠，出臺迎接。<br />
　　不一刻，紫霞雲頭按下，三緘接上講道臺中坐定。拜舞已畢，侍立於旁。以下男女諸徒，陸續朝拜。拜後，紫霞曰：「為師到此無別，特奉道祖命，教爾等明日朝見儀禮。爾等各宜謹記，不可或忘。」遂下臺來，將行走通明之法，與朝參天皇之禮，一一教之。又命群弟子效之，稍有差錯，再三指點，必至所行無失而後已焉。禮法教餘，紫霞私囑三緘曰：「明日於塵世五更時，即速統爾門人來吾洞中，毋得有誤。」囑罷，乘雲歸去。<br />
　　三緘拜送後，自登講道臺，命及諸徒，將紫霞所教復行一遍，果然錯失毫無。乃向群弟子而言曰：「爾等可將衣冠整頓，今夜五更，齊隨為師去紫霞仙師洞府。」群弟子諾。恰被萬星臺外混元、野馬、轉心、珠虎四子知之，疾趨入臺，跪於三緘之前而泣曰：「聞師明日統領諸道友仙升，弟子輩承師不棄，收入門下，歷年教訓，費盡辛苦。今而道兄、道弟俱赴大羅，師豈忍心將吾四人置諸塵世？望師恩施格外，俾弟子上界同登。」言罷，大哭不止。<br />
　　三緘見其悲泣，亦為傷感。久之，乃言曰：「仙本易成，要在用功之勤懇；功原易造，不外一念之堅貞。以爾四人平日而論，尚能朝斯夕斯，煉道不捨。為何玉鏡照及，遂起意外之貪？為師心中非不欲帶爾同登上界，恐到通明殿上，為天皇聖光一射，現出原形，那時為師得罪不起。爾等不必他往，即在萬星臺守吾蓬廬，同心學道。待師朝見上皇后，緩緩度爾先後而登。時雖分乎早遲，其所以列及仙真者一也。」四人苦苦哀求，意欲同日偕升，三緘弗許。群弟子見之不忍，亦同跪下，為四人講情。三緘曰：「師待弟子無分厚薄。即傳大道，絕無公私。此四人心遷異境，道根尚未堅定，如何見得上皇？」群弟子曰：「玉鏡所照，乃屬幻鏡，非四人心肯為之。」三緘曰：「爾輩之言差矣。是玉鏡也，煉自上皇，能照仙子道根、諸神來路。凡仙真教有門徒其道將成者，上皇必命他仙持鏡付與師身，暗舉以照弟子，試其身入幻境果能不變，方許上升。爾何視寶鏡之輕而言之易也？彼如依師所說，謹守吾廬，杜門不出，任遭磨難，百折不回，師於他年自有度日。爾諸弟子毋容在此代彼祈情焉。」群弟子見師不允，再拜而退。<br />
　　四人自覺無聊，復向三緘而泣曰：「師言謹守蓬廬，弟子恪遵所教。但師仙升後，不可將弟子拋卻。須念弟子等即見異思遷於此日，亦曾追隨於千磨百難之中。」三緘曰：「爾輩無憂，為師決不食言。」四人叮嚀再三，拜罷師尊，仍出臺外。<br />
　　混元曰：「平生混世道難修。」轉心曰：「掉轉心來煉不休。」蛛虎曰：「毒虎不除終是害。」野馬曰：「弗馴意馬境無投。」言至此處，混元曰：「莫忙悔恨，但看群道友升仙之際，有何榮耀，方苦煉之。」轉心曰：「爾言是矣。」於是同出萬星臺，仍居舊所。<br />
　　四人已去，三緘謂群弟子曰：「煉道總在一心。爾等心性堅定，游此幻境不失本來，逍逍遙遙上昇天府。彼四人者，稍失心之所在，戀彼昔日所為，因而墜入塵寰，不能同登上界。<br />
　　悲泣之貌，惻側動人。可知平時煉習道功，七十有餘，誰讓誰先，誰居誰後，玉鏡內方別堅定與不堅定之心。堅者榮，而不堅者辱，不知彼心今夜如何過得去也！」群弟子曰：「四人哀乞之詞，聞者慘淡。以師言思及，上界又難容不堅之輩。然則，吾等不墜塵世，與師同登，非師之教導維嚴，安能如是？」三緘曰：「四人之事，不必細論。道祖下詔，命吾統率爾等，於五更時分速入紫霞仙師洞府。爾諸弟子宜各整衣冠以候之。」<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
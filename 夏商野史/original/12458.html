<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夏商野史 - 第十一回　孔甲事鬼二龍降　劉累豢龍事孔甲</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十一回</br>　　孔甲事鬼二龍降　劉累豢龍事孔甲</font></h4>
			　　卻說夏王廑既崩逝，國人自以其位屬孔甲。孔甲原是不降王之子，論親與分，固當得天下。但幼以不肖見棄於父，今年已六十矣。公卿以為，長、老可踐實物祚且固。諸大臣初執舊額之意也：國中為王。廑之喪一年之後，孔甲續大位。以己酉為元年，仍居西河。<br />
　　孔甲為廑王之喪未終，遂飲酒食肉，甚至大醉。二三年間，多選妃妾，朝夕為樂，沉湎蠱惑，不理政事。大司徒雲盛切諫曰 ：「先王之有天下也，兢兢惕惕，猶懼不克。保天位盛德大業，而不自侈。故堯、舜之世，君臣一堂，尚吁嗟業脞，隳怠而戒，滿假督謙損，蓋有天下若斯之難也。皇祖禹跋涉山川，足跡遍於大地，乃有天下。惟是惡旨酒、拜昌言、念民過而自引罪，何其勞也？是以能安。太康逸豫，遂至失國。此亦自危必得，自樂必失之明證也。君王自樂如此，縱不效先王，其如君位何？」孔甲明納此言，陰仍行彼事。雲盛又薦國中賢士元長戎於孔甲，孔甲亦羈縻之，實不與爵祿。又孔甲之母族親有為元士者，曰若瀕，為戚而切諫孔甲。孔甲奪其祭田而逐之。舉朝臣士無復有忠言者矣！<br />
　　又孔甲好事鬼神，役民多作青帝廟、白帝廟、赤帝廟、黑帝廟、黃帝廟。又役民作元女台、素女台、青女台、神女台、宓妃閣，而民怨自此起矣！又廣招巫規，妄言神怪，聚多妖眾，鳴鐘擊鼓，吹笙鼓簧，唱歌哄贊。四望空虛而招之，謂之迎神。焚香禮拜，陳肴設酒，歡呼誦聖，謂之宴神。披髮舞象，開鐵啖鐵，指幽說謬，謂之降神。狂歌浩嘈，雄吹猛鼓，澆酒潑羹，焚帛燎脂，謂之送神。又密室煉鬼，荒郊聽鬼，川澤山林招鬼，衣服宮室藏鬼，而巫風自此竟矣！<br />
　　又好祥瑞而不可得，則好怪異。九年，天降乘龍在於平野，有雌有雄，孔甲親往觀之。他道 ：「龍見此，是祥瑞 。」遂役民建台於其地，築周垣環之，台曰御龍台，垣曰養龍垣。不知龍不欲登台，又不喜垣。孔甲命土正之官養之。龍不馴服，不飲食。孔甲大怒，曰 ：「土正不合龍意，故龍不馴服 。」遂殺土正。又役民鑿養龍池，池方數百丈，周環以木，又包以城，命水正遷龍於池。水正不得龍行，孔甲言這水正也不合龍意，故不得龍行。又殺水正。命虞人往遷龍，虞人親挽龍行。龍怒，以肉抵殺虞人。孔甲又命庖正以膳饈養龍，龍見膳饈又不食。孔甲言這庖正也不合龍意，遂殺庖正。又命司農以五穀養龍，龍見五穀又不食，孔甲曰 ：「司農也不合龍意 。」遂斥司農。大司徒雲盛等上書力諫曰：<br />
　　夫君人者，為其代天以養民，不聞其養異物也。養異物而一無害於人猶且不可，況乎殺人而養之哉？夫君以仁民，臣以輔君之仁，承君之命以普利施惠於民。民得其養，臣乃得職。臣效其職，君乃有道，而後天降禎祥，地發苞符，此理之自然之應治之象也。今王無所於德民，不顧其養而徒好酒色，以亂德惑神鬼以役民，淫逞不已。至於養龍，夫龍者，天地之靈物，山川之間積陽之氣所煉而自成也。其上者，能幽能明，能短能修，能變能化。修之可亙千里，短之可藏指。巨之可移山嶽，細之可入孟盤。上下飛騰，人莫測其際。雷、電、風、雨、雲、霧，以神其成靈，而妙其施雨於天下，澤及庶匯，龍之德也。其次，凝神山谷，煉奇川澤。久者數百歲，暫者亦百餘年。含土成珠，化毛成鱗。或山雉之精，或龍門之鯉，或靈山之蛇，化不一而同歸，形有異而理同，皆陽之積也。其藏也，冬雪不凝，夏炎不至，居搞壞而不食，浴黃泉而不飲，自養之至也。及其乘時而起，或有激而出，皆能崩山震地，消石蕩谷，迅雷驟雨，沸川騰澗，襄陵坂，漂城郭，視市間民物如蟻蛭之易摧也。即不能登天衙，發霖澍，其勢固自逞於江海，發於淵潭，洞坎席鮫，綃而宛轉，弄明珠而戲，詠鑊鼋鼍而不屑，吞魚蝦而若罔也。奈之何墜我田原、需我飲食乎？臣聞之，虎豹在原，不如犬彘，人皆惡之。聖賢在市，不如販夫，人皆笑之。國君失位，不如匹夫，匹好人皆害之。今龍本昇天處淵、行雲施澤之物而處於平野，局於台垣，入於污池。是猶聖賢之失德而逐塵於市，人君之失位而寄食於野人之家也。是尚可以為祥瑞而必養之乎？故臣愚，願王修德行政，上感於天，將雲雷自至，風雨自起，而龍上升於天；恭默靜處，悔過思道，精凝如淵，將山川發雲水澤時，至而龍深入於淵。是則王能通貫天地而御神物也。或者天實儆王，故降斯物以象俾王，自度懼而反其德，以回於天，人而協於上下，用全夏祀，未可知也。是龍之失道，王之鑒也。若乃盡智敝力，求以養之，至於殺人，又何鑒焉？且夫天地之間，萬品之物，養於人者，人實殺之。食於人者，人亦食之。羞人之至靈，萬物不得而儕也。君人者，貴民人而賤萬物，是以能君人也。今龍而下降，需食於人。人將養之，則亦狗彘牛羊之等，可殺而食者耳！又何愛焉？君人者，豈宜以養人者害人？以其不宜愛而害吾所宜愛，殺至靈之人，媚不靈之物，又何以為君人乎？<br />
　　孔甲見疏，發怒不聽。原來雲盛是靡之後，貴戚大臣顧命定策，立孔甲者也。故孔甲雖不肖，只得敬畏之。但默違之耳。卻說二龍既不服人養，便滿野攫食人家雞犬豚彘。時有小兒童出遊者，亦攫食之。民人大怨，欲設法殺之。孔甲聞之，禁民，不許殺。乃使人遍訪天下能豢龍者，至期年而得劉累。劉累者，陶唐氏之庶支，衰而其後淪落於羿。浞之時，少康求之而未得者。劉累流於南海之外，學得擾龍之術，常衣食不給。聞孔甲訪求豢龍者，遂應命而來。孔甲大悅，使之豢龍。於是大司徒雲盛致官去任。<br />
　　孔甲所為劉累請以三千衛士，雜扮二十八宿，蒼龍、鶉火、白虎、玄枵之形。為旌旗幡幢、輿蓋之狀以代雲霞。為累大鼓、火炮、竹石之聲以代雷鼓。為閃光以代電，為蘊草之煙以代霧，為大車鼓扇以代風。為連環機、激轆轤、飛練，引茨山之泉、潁川之水，凌空濺沫如白虹飲川，銀河倒地。又為木龍於中，噴波鼓浪以代神龍行雨。如是以引龍。孔甲乃登台而觀，萬民觀者如堵。時十一年己酉，春三月三日。費貨財用，度值粟萬石。聚官民十數萬以引龍。<br />
　　但見劉累乘蒼龍車，身扮龍。王手持雲幡搖拽，令三十人俱如法，張霧行雲，鼓雷發電，施煙灑雨。劉累口吹大角而聲呴呴若龍吟，以迎二龍。二龍方盤囷平野，忽見煙雨噴薄，雷電搏擊而至，以為真天帝風雲下迎己也。仰首而長鳴，呴呴奮鬣而起，乘乎白虹，不知其轆轤也；跋乎天河，不知其水槽也；媚乎神龍，不知其木龍也。浸假而下於養龍之池矣。劉累乃令收雲霧，息風雷，徹煙雨，用魚蝦以餉龍。龍然後知非天帝之令也。然既得池水，聊以自息。<br />
　　劉累日請於王，令人於四方捕異鳥、嘉魚、嘉谷、奇蓏以飯龍，龍欣然忘其在天與淵，而安於池中矣。劉累又請於孔甲，謂龍終未樂，恐且去，須圍池，建樓台、殿閣。水下為水門、水宮、石洞、深潭，潭中置寶珠、奇璧以媚龍。池上之宮室則為龍王水府，雷公、電母、天妃，江婔、火帝、雲師、河伯、水母各等神之居，而各炳燭豎幡為雲霞日星之狀。各官鼓樂歌吹以樂龍，則龍不復去，而君王可長樂矣。孔甲大悅，一一如法。<br />
　　周池為台謝館閣，名其城曰豢龍城，遺址尚在今臨潁縣。名其池曰豢龍池，池中第一殿曰龍王殿，高起雲山，以孔甲近臣扮龍王居之，日奏龍宮之樂。第二壇曰雷公壇，多設鼓炮，以武士扮雷神居之，日奏雷部之樂。第三宮曰天妃宮，以孔甲之妃扮作天妃娘，領美女三十三人，皆為九天仙子居之，日奏天妃之樂。第四台曰火帝台，多明煙火，張燭燎，以近臣扮火帝居之，日奏炎荒之樂。第五宮曰河伯宮，深如水穴，內藏溫涼玉、珍珠簾、蝦須席、珊瑚樹，以近臣扮河伯居之，日奏咸池之樂。<br />
　　池西第一府曰水府，高而深，幽窈清洞，以近臣扮水府之神居之，日奏水府之樂。第二台曰電母台，多張閃曜，以孔甲宮人老者領女部，扮電母居之，日奏光明之樂。第三樓曰江婔樓，圖畫煙波，設山植木，以妃嬪扮江婔領美女三十人，皆為水月神女之狀以居之，日奏江天之樂。第四洞曰雲師洞，起岩開壑，蓄煙設霧，多設幢幡旗蓋，以近臣扮靈師居之，日奏五雲之樂。第五宮曰水母宮，又深官晦暝，有迴廊轉岫於中，又以老宮人扮水母領女部居之，日奏重陰之樂。<br />
　　池正北為大殿高台，曰天皇殿、曰觀龍台。請孔甲自扮為天帝，擁金幢寶蓋，玉女仙妃奇歌妙舞，高居凴欄，下瞰雙龍遊戲於池，日奏鈞天廣樂以悅龍。正南則為一亭，曰戲龍亭。亭旁周以房，曰豢龍房。劉累自為豢龍氏居其中，日奏戲龍之聲，歌豢龍之歌。以豢龍。<br />
　　孔甲於是大縱游觀，輪月日循環。諸宮大宴，張諸樂，樂皆有歌，長短高下，皆為龍音。擬其大宴於觀龍台，奏鈞天之樂，而歌廣樂之歌曰：<br />
　　皇皇兮鈞天，蕩蕩令清璇。<br />
　　喁喁兮萬靈，洞洞令幽潛。<br />
　　天樂令嘈嘈，雲路令由由。<br />
　　玉皇兮下來，響徹令人間。<br />
　　游龍王殿，則龍王領龍宮樂隊來迎，登殿大宴，奏龍宮之樂，歌其歌曰：東海兮瞳瞳，初焞兮乍紅，泧潡兮洪濤，鬱相望兮龍宮。玉輦兮金幢，啟天關兮下扶桑，修青前導兮百川王。螭蜃後湧兮朝天皇，三島十洲之周駕兮，盡歸墟其明光。<br />
　　游雷公壇，雷神迎，宴，奏雷部之樂，歌曰：<br />
　　光天陰，下國霖，山川沉，阿香淫。光天弸，下國驚，山川轟，豐隆翃。光天噎，下國密，山川飄，赫衝滭。滭赫衝，翃豐隆，鼓萬靈，鞭九龍。<br />
　　游天妃宮，天妃迎，宴，聽天妃之樂，歌曰：<br />
　　皎群仙兮瑞雲端，服金縹兮帶玉鞶，<br />
　　披雲潢兮珮香蘭，舞龍蜿兮步羽鴆，<br />
　　媚天王兮狡笑媛。<br />
　　游火帝台，火帝迎，宴，聽炎荒之樂，歌曰：<br />
　　嘩嘩兮炎荒，扇薰風今迎天王。<br />
　　鬱攸兮元冥，辜涂兮用揚。<br />
　　雲門兮大歌，赤帝子兮彭彭。<br />
　　游河伯宮，河伯迎，宴，聽咸池之樂，歌曰：<br />
　　蕩蕩天潢上咸池。巍巍天高俯百夷。<br />
　　天潢天高光離離。上作銀河下玉溪。<br />
　　玉溪之水深莫睨。玉皇駕幸鳴琮琪。<br />
　　河伯迎鑾雨祈日。咸池之水萬龍戲。<br />
　　玉皇之樂無窮期。<br />
　　游水母宮，水母迎，宴，奏重陰之樂，歌曰：<br />
　　坤維兮幽脈沉，陰穴兮雨雲深，<br />
　　水國兮天地霪，水夷兮奏羽吟，<br />
　　萬龍嘶吼令，鼓天王之樂淫。<br />
　　游雲師洞，雲師迎，宴，奏五雲之樂，歌曰：<br />
　　觸石兮隆興，光明兮赫冥。<br />
　　河山兮結凝，御風兮英英。<br />
　　皓鬱兮金精，舟靈兮火明。<br />
　　壽逸兮元京，光汜兮天海蒸。<br />
　　卿矞油同之繚孌兮，捧天皇之上升。<br />
　　游江婔樓，江婔迎，宴，奏江天之樂，歌曰：<br />
　　浩浩兮深宮，萬里令淵封。<br />
　　洚洞兮幽吟，千簌令神龍。<br />
　　神龍矯兮，天地悄兮。<br />
　　忽高翔兮，天地陽兮。<br />
　　有美人兮，清揚婉兮。<br />
　　視赤流睇，阿明姣以孌兮。<br />
　　帝登高樓，江天寬兮。<br />
　　游電母堂，電母迎，宴，奏明光之樂，歌曰：<br />
　　曄嘩兮靈華，□譚兮赤蛇。嗔喧兮靈隆。列缺兮金霞。紅綃兮寶練，秀英兮銀線。吭磽兮裔淫。昭下國兮光紝紝。玉皇兮駕來。熠燿兮毋陰。<br />
　　游於水府，水神迎，宴，奏水府之樂，歌曰：<br />
　　厥始天地兮載生則子，渦回六極兮坎德子之居。無夷兮始來，勾大丘之是隨。洞洞兮源源。浩浩兮天，淵淵令淵，子王兮百川。聞天帝兮幽觀，子率群龍兮迎招搖寶幡。<br />
　　游宴之餘，又至於御龍亭，命劉累戲龍。時投物豢之，觀龍之見食。或爭，或不顧得食。或喜，或不為意。食畢，或搖尾，或悠然以嬉，以游，以為極樂。就宴於御龍亭，劉累乃為龍吟之音，歌戲龍之歌，而奏之管弦。若其歌之一曰：<br />
　　龍乎來哉！天潢大涸。<br />
　　無坎隈哉！莫可藏身。<br />
　　尚可懷哉！龍乎來哉！<br />
　　其二曰：<br />
　　龍乎來餐哉！天下無名山哉！<br />
　　焚獵煩哉！安得深藏。<br />
　　無復危哉！龍乎來餐哉！<br />
　　其三日：<br />
　　龍乎游哉！四海雖寬，<br />
　　爾孰求哉！山川不云。<br />
　　爾安能雨乎田疇哉！<br />
　　凡水類此，龍乎游哉！<br />
　　其四曰：<br />
　　龍乎樂哉！戢爾鱗乎角哉！大洋密罟，孰若茲潺灂哉！知爾愛爾，尚何索哉！龍乎樂哉！<br />
　　其五日：<br />
　　龍乎安哉！君王有道。<br />
　　錫爾磻哉！雷電春至。<br />
　　雨漫漫哉！爾載君王。<br />
　　游九天以還哉！<br />
　　於是孔甲樂甚，嘉劉累之功，賜號曰御龍。<br />
　　是時，近郊無閒田土。諸侯之中，惟豕韋氏者，土田廣富，當徐州地也。孔甲遂奪之，以爵御龍氏，而逐豕韋氏。天下諸侯見他無罪而妄奪人封爵，各抱不平。遂叛而不朝。<br />
　　卻說那雙龍亦自有異，既是龍，豈有見絕於天之理。只因塵情不淨，偶有差誤，被天帝謫下凡塵耳！只不合便受人間纏繞，便難拔起了。那雄到底性剛志烈，雖在豢池，不得已隨時苟安，卻不甚食。便終日鼓吹喧聞，他只每藏首坎隈，不以為樂。那雌龍便不能，便似賣與人家畜物吃食，圖飽得喜失怒。生的也吃，死的也吃，谷食也吃，血食也吃。雄龍則任己意吸張生物。亦不靠人予，更不吃死物，不食人餘。雌龍聞鼓樂則遊戲舞擺，見旗幡則向注。那雄龍便不理一切，因此雌龍貪食，既多靈氣，日去便患病起來，一夕便死了。<br />
　　劉累大慌，遂設法瞞孔甲，不使來游。將雌龍宰劊，和醢以供孔甲之饌。人道世間美味惟龍第一，孔甲嘗之，大喜其味美，問知既是雌龍，便道 ：「那雄龍也不能蕃息，他也無用，不如並殺以為饌 。」劉累不得已，只得設法用網來取雄龍。雄龍大怒，破其網，便將池旁四岸樓台殿閣，一齊用尾刷刺掃翻。湧起風浪，將池旁居住的龍王水府等偽神，一齊淹殺。劉累會乘水，抱木飄去。這池上後三日，一陣濃雲驟雨疾風迅雷從天下來，雄龍怒飛上天去了。劉累恐孔甲殺他，遂奔向魯山藏身去了。魯山今汝州地也。<br />
　　劉累既去，豕韋氏思復故業，無計可得，乃飾美女獻於孔甲。孔甲見而大悅，慨然受之。既又知孔甲好田獵，遂買良犬善馬獻孔甲，孔甲又受之。孔甲遂召豕韋氏還。豕韋氏者，高陽氏之後，彭之孫元哲，封於韋，為豕韋氏。此時名峙賀者，失土者也。既得近孔甲，遂導以游畋，無方不居。諸侯雖勉強接識，實已離心，亦不盡臣禮。<br />
　　二十年戊辰，畋於東陽萯山，值天大風晦暝，孔甲迷惑不知去向，從軍皆不知所在。孔甲自輿左右單車人憩民家。主人方生一子，鄰人曰 ：「此良日也，此子必大吉 。」又士人曰：「恐福不能勝也，此子必有殃 。」孔甲聞之，曰 ：「試以為予子，誰敢殃之 。」遂取其子從駕以歸，使於宮中養之。後既長，戲搴幕礙，墜斧砍折其足。孔甲歎曰 ：「嗟乎！信有命乎？昔人人以為必有殃，今果然。誠天數，非人所能為也 ！」其母悲泣嗚嗚，其聲砥緩。孔甲遂取砥緩之聲作破斧之歌，一歌曰：噫嘻嗚嗚，載歌載途。<br />
　　昔也後來，子方哺。<br />
　　之子方哺，後來吉。<br />
　　既也馬如，是豈良日？<br />
　　再歌若曰：<br />
　　田車東來，之子於懷。<br />
　　生爾服予，樂斯西歸。<br />
　　西歸予子，殃爾奚自？<br />
　　深宮潭潭，孰擊其踦？<br />
　　三歌若曰：<br />
　　豈有天風？爰動予宮。<br />
　　豈有怪神？爰揭予蒙。<br />
　　手足自屠，之子之痛。<br />
　　天則定爾，噫嘻嗚呼！<br />
　　是則東宮歌聲悲切，非大雅之樂。民情益近頗僻，夏後氏風政之衰，此亦見一節矣。<br />
　　卻說豕韋氏、峙賀得近後，遂命復其國土。時諸侯不朝，互相吞並，更相爭殺，孔甲無術弭之。因豕韋氏國富民強，兼峙賀有智勇，足制諸侯。遂命為徐方諸侯之長，使專征伐。峙賀又命都中被棄元士若頻、元長戎者，皆命世之才，皆聘而任之。二士遂勸峙賀修政假仁。豕韋氏遂號令於東方，以及天下。<br />
　　是時諸侯，惟契之後商侯世世善人相繼，獨能不失朝聘臣禮。孔甲亦知其善，遂命商侯主癸為豫方諸侯之長，得專征伐。主癸承王命，守臣節彌謹。峙賀則連親結黨，以熾權力；作威作福，以駕馭天下；巧取強奪，以吞並小國。眾諸侯亦相效尤，大者自雄以制人，小者附勢以圖人。如息國侯常氏，今汝寧地；蓼國侯平始，今固始地；六國侯英原，今安豐地；大楚糜子國熊燔，今荊岳地。此等諸國，皆自為雄長，糾率南國諸侯用兵者也。郇國侯猗氏巫，今猗氏縣；黎國侯大陵氏冥，今壺關縣；沙國侯涉漓，今彰德地；胙國伯長鐵，今衛輝地；鄘國少嬴，亦衛輝地；無終國子黝淵，今順天玉田；昆吾氏國，當廣平地侯，乃高陽之後，陸終子樊之子孫，姓已名疆者。此等諸國，皆自為雄長，於北方糾率諸國用兵者也。薄姑氏國，今青州地，子曰彌；萊子國徇邪，今登州地。此等諸國則從豕韋氏用兵者也。西方之國，惟顧氏之國侯先須最強用兵，但從和者不可無。中原之國，則葛國為無道，然此時猶未甚。其差善者，則辛國伯已成，今邰陽地。與有男氏、斟灌氏、斟鄩氏、彤城氏、褒氏、杞氏、繒氏、冥氏、有莘氏，今陳留地，皆同姓之分也。僅僅自存已。其有鬲氏、有仍氏、有緡氏、有虞氏、陶唐氏、費氏，則皆貴戚甥舅之國，亦勉守衰者也。其他又如柏子國、房子國、弦國，今皆汝寧地，此等國又只唯唯聽人命令耳。唯是昆吾氏已強，以勇力擅威於北方，故北方諸侯以昆吾氏為長。顧氏先須以智能擅名於西方，故西方諸侯以顧氏為長。息侯常氏乾以詐謀，擅奇於南方，故南方諸侯以常氏為長。豕韋氏峙賀以勇智詐術並兼，任賢得士，扶義唱仁，故盡轄東方而擅雄海內，致天下諸侯皆以豕韋氏為長。四長既各逞，豕韋氏既合長天下，諸侯遂各方自朝其長，自相會同。同己者，率令之；異己者，攻取之。率順我以攻不我順，天下遂始有霸者之道。霸道大盛，而王道遂衰滅將盡。<br />
　　孔甲末年，見天下叛離，亦心悔失臣士、失諸侯，乃思用兵力征天下。又遣人往牛首之山，今西安，彩鐵鑄劍。嗚呼！何用也？後人餘季岳口占一絕以歎之曰：<br />
　　從來聖道服華夷，天下元非一劍威。<br />
　　饒有首山鋼百鍊，豈為昏主振衰微？<br />
　　又追歎其寵御龍氏而失諸侯，亦口占一絕曰：<br />
　　豢得雙龍擲萬邦，雙龍不豢實何妨？<br />
　　豢龍人遠雙龍去，眾叛親離自慘傷。<br />
　　又追歎其夫士以為衰亂之本也，亦口占一絕曰：<br />
　　不好真龍好假龍，假龍依舊復成空。<br />
　　真龍暗裡分天地，畢竟君王好未隆。<br />
　　孔甲在位竟至三十年，殞於戊寅，以一身成夏運之衰。不識後來何人繼位，下回分解便見。<br />
　　 <br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夜雨秋燈錄 - 　品花剩語</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>品花剩語</font></h4>
			　　打狗橋至老北門口，路幾半里，列屋而居者，江北流娼，動千百計。至夜，門外皆綴一燈，從打狗橋一望無際，如繁星然。然牛鬼蛇神，皆作夜叉形狀。夕陽西墜，排列門前，粗脂笨粉中，求一略似人形者，渺不可得。蓋彼處俗名「花煙間」，真所謂香粉地獄也。鞭絲帽影，固不屑勾留；舞扇歌衫，尤不甘俯就。人云因不敢於粗頭亂服中，以求佳麗，如九方臯之相馬，賞識於牝牡驪黃外也。<br>　　秋思方深，散步豫園。茶罷出城，道經是地。於花妖木賊中，忽有翩若驚鴻，矯若游龍者；雖裙布釵荊，而娬媚天然；如孟德曜，不失大家風範。始歎何地無材，固不能拘於俗見也。惜其門戶叢雜，屋宇齷齪，難於插足。還望於日斜風定後，斜倚門前；僕於散步時庶幾遇之，勿如人面桃花，則幸甚矣！因歎漿家餅肆，狗屠釣客，懷才未遇者，不知幾何；論才者慎勿眼光如豆，拘於俗見也哉！<br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
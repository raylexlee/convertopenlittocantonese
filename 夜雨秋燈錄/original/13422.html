<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夜雨秋燈錄 - 　姚倩卿小傳</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>姚倩卿小傳</font></h4>
			　　蕙蘭心性玉丰姿，能占東風第一枝。<br>　　修到幾生香夢裡，不教輕薄蝶蜂知。<br><br>　　倩卿，即吳門百豔圖中姚小七也。春色一枝，移來海上，居普慶里，為二愛仙人李芋仙所賞識。授以吟詠，有知己之感。芋仙病於寓邸，姬遣侍兒迭問，並饋綈袍。芋仙有句云：<br><br>　　半旬小極曠招尋，青鳥頻來探好音。<br>　　傳語一言三致意，善調眠食善安心。<br><br>　　綈袍風味女兒箱，羅綺叢中俠骨香。<br>　　能使美人憐到底，只須一副好心腸。<br><br>　　常品名花十友，以姬為梅花清友，贈句云：<br><br>　　綽約一處子，見之汾水陽。<br>　　人間堪獨立，海上對孤芳。<br><br>　　蘭有同心語，梅無媚世妝。<br>　　頻年知己少，無使遇南湘。<br><br>　　七絕云：<br><br>　　推解高風不可尋，恰從閨閣遇知音。<br>　　一縑漫說區區意，總是憐才念舊心。<br><br>　　搜殘黃竹女兒箱，隱隱猶餘百和香。<br>　　蜀纈他年同此愛，莫教秋雨斷柔腸。<br><br>　　此情深比水千尋，難得蛾眉屬賞音。<br>　　愧煞一般豪貴客，寒暄不問托知心。<br><br>　　解衣親啟鏤金箱，博得風塵姓氏香。<br>　　秋雨秋風涼已遍，那知獨熱美人腸。<br><br>　　司香舊尉贈云：<br><br>　　不是嬌羞不是狂，一般酬應寸心量。<br>　　風塵獨創憐才格，紅拂偏教識李郎。<br><br>　　修來顏色自傾城，百豔圖中早列名。<br>　　怪底大家推重甚，不憐豪傑則憐卿。<br><br>　　露蕊含苞茁一枝，盈盈淺笑昵人知。<br>　　生成眉眼天然好，況是垂髻十五時。<br><br>　　池蓮居士選句云：<br><br>　　琴川女郎年十七，綽約如花真豔絕。<br>　　有人花府學秦宮，飛上枝頭變蝴蝶。<br><br>　　眼波一轉秋水清，眉黛一掃春山橫。<br>　　尊前替譜臨春樂，瓊樹森森碧水明。<br><br>　　一輪碧月終宵滿，手撥檀槽聲緩緩。<br>　　自憐一串好歌喉，那知座中腸欲斷。<br><br>　　憶昔儂來北里游，寶兒弦索巧兒謳。<br>　　而今身價千金重，不與尋常一例儔。<br><br>　　辛已花榜，列居二甲第一名，品云：「清新雋永。」壬午花朝豔榜，首冠群芳，獎曰：「俠骨仙心，高立塵表。」姬性孤高，頗以身價自矜，遇尋常客，大有燕叱鶯嗔之態。余嘗數飲其家，室中陳設，琴几貌鼎，墨寶筆牀，詩書數卷，拓碑幾本，蓋芋仙為之位置也。吁嗟！自古名妓，必得文人為之標榜，庶可享盛名，傲儕輩；美人詞客，共著芳聲。芋仙之於倩卿，可謂至矣。猶記其臨別句云：未知後會從何地，且結來生未了因。自芋仙去後，倩卿繫鈴乏人，未免門前冷落，車馬稀疏，余不禁感慨係之。癸未冬季，花榜評云：「清歌妙曲，風度翩翩。」<br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
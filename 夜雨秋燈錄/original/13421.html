<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夜雨秋燈錄 - 　記李三三逸事</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>記李三三逸事</font></h4>
			　　醉倚朱欄帶異香，嬌羞欲語對斜陽。<br>　　人間第一風流種，不讓西施巧樣妝。<br><br>　　李三三，逸其本姓，浙宦某之孫女也。生長金閶，習於富貴，靈椿秋冷，大樹飄零。母不能持家，暇則招女妓來家，開筵取樂。時而出遊，寄宿妓院。家之數萬，不幾年，揮霍殆盡。嗣以三吳守吏，禁止煙花。其母以不堪寂寞，一葉扁舟，來游海上，租寓於大亭客棧，鄰近娼寮，個中人時相過從。於是入茶樓，登酒館，談笑於稠人廣眾之中，遨遊乎雪月風花之地；掌上明珠，則固朝隨夕侍焉。耳濡目染，絮為泥黏。惟是長安居大不易，乃知囊內錢空，始覺舊游如夢，一家待哺，半策莫籌。<br>　　時姬已當二八芳年，豔若一隻紅杏，姿容綽約，宛似唐環；體態輕盈，幾疑趙燕；婷娉軼眾，嫋娜動人。乃有較字名娼，分香妙伎，巧言哄勸，婉女相商。欲從驥尾附蠅，敢向佛頭著糞。倘鶯花肯入隊，許汝管領春風。姬母惑於口巧如簧，遂使掌珠為餌，就華堂作曲院。筵開玳瑁，客來珠履三千；曲唱懊儂，踏破軟紅十丈。於是黃歇賓朋，謝安子姪，爭相問津，豔聲大噪。壬午花朝，豔榜以第二名入選，獎曰：「蘭心蕙質，大雅不群。」余以牡丹評之。倉山舊主賞識之，首為提倡，名播士林，有《三三詞》六十首，擇其善者，摘錄於後。<br>　　姬初居祥春里，芳聲傳頌，遐邇皆聞。繼居西合興里，更名張韞玉，門前車馬，依舊喧闐。癸未春，始從某公子仍返吳中，尋芳者多有崔護劉郎之感。余嘗數飲其家，故悉其始末較詳。其詞曰：<br><br>　　此邦風月冠江南，萬紫千紅任客探。<br>　　行過章台三十里，無人不道李三三。<br><br>　　尋春心事十分酣，醉入花間蛺蝶憨。<br>　　閱遍環肥兼燕瘦，風情都遜李三三。<br><br>　　容光四射暗香含，壓倒群芳定不慚。<br>　　願把金鈴營十萬，深深重護李三三。<br><br>　　記從江北到江南，不數名花信手探。<br>　　瘦較清臞肥較俗，姿容誰似李三三。<br><br>　　銀燈斜背酒初酣，半帶嬌羞半帶憨。<br>　　醉後銷魂醒後憶，多情誰似李三三。<br><br>　　眉如欲語意猶含，偶話前情便自慚。<br>　　同倚薰籠呵凍筆，唱酬誰似李三三。<br><br>　　謫仙遊戲到江南，北里花名著意探。<br>　　除卻憐才殷七七，深情又付李三三。<br><br>　　好花初放酒初酣，半露嬌羞半露憨。<br>　　一樣梅花枝上月，二分已照李三三。<br><br>　　筍憐新粉籜猶含，消受髯蘇句不慚。<br>　　讀到清平三絕句，瑤台應屬李三三。<br><br>　　一枝▉豔表江南，忍舍名花不細探。<br>　　除卻姚黃能絕代，更無人可敵三三。<br><br>　　不辭綠醑十分酣，拼對紅妝一味憨。<br>　　日者算儂饒喚福，豈真消受到三三。<br><br>　　憐才一念兩心含，未報私恩每自慚。<br>　　與月同圓籌七七，願花常好祝三三。<br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
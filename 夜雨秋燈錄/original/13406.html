<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夜雨秋燈錄 - 　李芸小記</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>李芸小記</font></h4>
			　　白門，妓藪也。板橋舊跡，蕪草皆香。有校書李芸，年齒稍長，風韻超其儕。偶僦屋莫愁湖畔，編竹為籬，泊然雅素；撫琴洗研，晏如也。初未知名，吳門秦子鍾吾，過江訪豔，贈之以詩，書於冷金箋上，黏於圍屏，以碧紗籠之，於是名傾白下。唯性極高傲，若不當意，雖貴客大賈，不納也。當時江左章台，競尚華麗。芸雖負盛名，獨蒔花種竹，非文酒之宴不預。有妹曰綠媛，姿容慧麗，較芸尤豔。善為酒糾，並善詼諧；詞意之間，翩翩有致。兼工簫笛，發聲清越，足以怡情，士林稱為雙絕。芸後歸黃吏部公子，寵之專房。喜畫梅，埽枝圈花，頃刻數幅；老幹紛披，間作娟態。綠媛年二十，誤適匪人。河東獅子，日吼數聲，未一年，抑鬱而死，廣陵散亦遂絕矣。豈頓老琵琶，小文琴韻，只應天上有乎？錄之以補余澹翁《板橋雜記》之缺。<br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
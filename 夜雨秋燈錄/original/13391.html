<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夜雨秋燈錄 - 　崇川俠妓</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>崇川俠妓</font></h4>
			　　余譜香，湘鄉名士也，年少多情，翩翩有致。唯家不中資，故每橐筆出遊，藉衣食於奔走焉。時有某太守者，方以釐務於役崇川，慕余名，聘於幕中，而與之偕。余抵崇川後，公餘之暇，偕二三友人，聯袂香街，閒情風月。眷一所歡，曰春林，本廣陵人也，貌僅中人，而饒有情韻。余與之遇，搴帷覿面，歡若三生；自春徂秋，幾及半載有餘。凡除酒局應分之外，纏頭所需，則不妄費余一文，且款接之間，實有逾於琴瑟者。余因贈以聯云：「秋日春風，畢竟在楊柳樓台，批杷門巷；山中林下，好記取美人低唱，高士狂吟。」<br>　　會某太守以他事交卸，余亦辭去。客況蕭條，幾無以歸計。日夕躊躇，至廢寢食。春林已窺知其情，謂余曰：「是處豈子所得久居者耶？當速整行裝，別圖安硯之所，庶免關山失路，至貽笑於友朋也。」乃潛搜所積，僅得十金，計不敷，復私卸臂上條脫，為質十餘金，授余曰：「以此贈別，藉表寸心。」余感愧交並，至於泥首。遂即日束裝起程，致聲珍重，為訂後日之永好，灑涕而別。嗟乎！寒士值天涯淪落之時，雖戚親亦鮮有過問者，而況其為青樓賣笑之人哉！吁！若春林者，誠可謂妓中之俠也。<br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
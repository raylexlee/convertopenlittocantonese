<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夜雨秋燈錄 - 　情死</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>情死</font></h4>
			　　語曰：「牡丹花下死，做鬼也風流。」此王伯倫為情而死也。然苟非其人，則等一死如鴻毛矣。前歲閱香港《新報》，載有梁某與某妓，戀姦情密，為妓所賣。迨妓因厭其盤桓不去，赴政務司衙門，控其兇惡，差提質訊，忿極自戕一案，亦為情死。不想無獨有偶，睽隔數千里，竟有遙遙相對者。如法租界興聖里，有吳人名阿桂者，失其姓，向在寶興戲館門前，擺水果攤度日也。姘識同鄉某婦，迄今九載，鰥夫寡婦，已同結髮，皆圖唱隨偕老計。豈料婦女水性楊花，近日竟別有情人，從前恩愛，一筆勾銷。婦之視夫，早若眼中之釘矣。初尚稍知避嫌，繼則毫無顧忌。前日阿桂因事出外，野鴛鴦正當交頸之際，為阿桂於奸所雙雙捉獲。婦本無媒，遂議異離。及至阿桂檢點家中所有，早被某婦運之一空。雖屬小本經營，而數年之積蓄，一旦棄之他人，未免憤鬱難舒，遂自閉戶服紫霞膏畢命。嗚呼哀哉，作不醒之黃梁耳。其死也，不動聲色，先自剃頭洗浴，衣服穿整，皆莫之能防，可謂視死如歸，可惜死非其所，亦愚矣哉！噫！<br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
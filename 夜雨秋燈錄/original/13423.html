<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夜雨秋燈錄 - 　鄭素琴小紀</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>鄭素琴小紀</font></h4>
			　　梨雲別夢最悲辛，花謝春歸證夙因。<br>　　莫道殿春春事了，傷心更有倚樓人。<br><br>　　鄭素琴，蘇州人，即上海之名校書袁雲仙也。於甲午委身某大令，憐卿憐我，聞者豔之。大令以娶姬故，為上游所聞，因之撤委閒居。姬甘為食貧，常作女紅，以助日用。雙棲玳瑁，幾及十年。詎意好事多磨，彩雲易散。辛已夏，大令襄辦海運，覆舟遇拯，而二豎災侵，三靈降譴，良醫送束手，藥石無功，竟捐館於滬江旅次。客囊如洗，宦態炎涼；銜悲稱貸，竭力摒擋。一坯黃土，旅櫬得埋。死則已矣，生何以堪！天壤茫茫，欲歸何之？且以積累故，避債無台。不得已，風塵復墮，猶喜昔日豔名，猶噪人耳。<br>　　雖潯陽征婦，老去秋娘，當其淡妝素服，姍姍而來，丰韻尚存。且四弦入抱，一曲登場，破香唇而吐鶯聲，尚有鏗金裂竹之妙；能使躁者靜心，狂者攝氣，座客莫不意暢神舒，故趨之若鶩。更有願入門牆，作女弟子者。得雛鬟四人，贄幣千金。依然名重花城，為風月場領袖。湖人某，最愛昵之，壬午花榜評云：「能兼，頑豔均感。」龍湫舊隱為賦琵琶歌以贈云：<br><br>　　江樓夜半燒紅燭，聒耳聲多壓絲竹。<br>　　忽聽琵琶歎絕奇，當筵腸斷秋娘曲。<br>　　秋娘昔日擅風姿，名豔司花袁寶兒。<br>　　水上洛妃來渺渺，雲中仙子步遲遲。<br>　　破瓜年紀嬌無比，家本蘇台幾遷徙。<br>　　一顧能空冀北群，十年小住城南里。<br>　　琵琶巷中卜芳居，不讓橋邊舊校書。<br>　　深巷春風藏繡幕，當門終日滿香車。<br>　　登場偶把新聲賭，唱到黃河誰與伍。<br>　　鶯詞間關試曉晴，祣弦嘹亮驚宵雨。<br>　　此時身價重連城，此際風華一座傾。<br>　　贏得五陵年少子，無人不願識卿卿。<br>　　識卿之心早有屬，一枝欲自依喬木。<br>　　小玉何緣嫁十郎，紅顏命薄終非福。<br>　　歎息郎君遽棄官，居貧十載又離鸞。<br>　　飄零身世誰堪托，重抱檀槽掩淚彈。<br>　　一彈一淚聲淒切，盤內明珠拋瑟瑟。<br>　　落花江南鳥自啼，雪飛塞北人長別。<br>　　我亦當年識面人，聞歌不覺暗傷神。<br>　　江州淚漬衫痕舊，杜牧詩添鬢影新。<br>　　相逢今已更名字，縞素妝成有深意。<br>　　老大空教作技師，妖韶猶是餘風致。<br>　　聽殘我獨動悲歌，自古鬚眉失節多。<br>　　燕子樓中人有幾，莫將負義責青蛾。<br><br>　　梁溪瘦鶴詞人贈句云：<br><br>　　好因緣是惡因緣，容易歡喜是少年。<br>　　況是徐娘悲老大，何堪重理四條弦。<br><br>　　生成薄命奈天何，往事思量眼欲波。<br>　　紅袖青衫同一轍，人間大半寡恩多。<br><br>　　一曲收場恨欲深，玉顏骯髒可憐春。<br>　　而今世局翻新樣，真個多情有幾人。<br><br>　　又抱琵琶過別舟，更誰青眼識風流。<br>　　飄零我類商人婦，兩樣遭逢一樣愁。<br><br>　　姬初居西公興，遷北榮里，舊時蜂蝶，爭相問津。門前車馬，蟻聚蜂屯。癸未中秋後三日，鑑湖韞玉生，又作藏嬌之主。從此護花有，正不必江州司馬，淚濕青衫也。<br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夜雨秋燈錄 - 　獨角獸</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>獨角獸</font></h4>
			　　興化有丐者，乞食廛市間，觀者圍之如堵牆。余曾亦趨視，蓋其人頂生一角，矗正中，根束短髮如毛，角首微銳而梢，朽如蠹齧。人爭問訊，泫然曰：「余非生而戴角者。幼不肖，動輒忤雙親，攫資宿妓，家貧，雙親啖糠而已，猶攜酒肴就妓家食，尤喜煎炒脆炸，濃汁厚味。親死，以蘆包葬東郭，甫歸家，正遭回祿，屋宇什物，一時煨燼。貧不能耐，則於親族友黨中唆是非，挑械鬥，興詞訟，己則假為調停，攫鷸蚌利。<br>　　是年，年三十有二，忽病，自分必死。數日，顱肉癢甚，抓撓膚裂，紫血涔涔。突一角出，如筍掀泥。自顧鏡中，已似神羊。而奇痛不可忍，呼號牀第間。十餘日，忽夢一神人告之曰：『爾思病從何來？角從何生？曷言其故，痛自己。』寐而自省，試以己之罪惡，於人前姑言之，痛果已。頃年已六十，如故，一日不言，一日便痛。」言已，唏噓淚下如雨。人憐之，多施一文錢，由是得無餒。鄉中小兒，偶摩娑其角而動搖之，便哀呼誦佛號，自云：「興化東鄉人，無名氏，惟號獨角獸。」余戲為摹小像，贊云：「彼何人斯，乞於東郭；身未披毛，首先戴角；春筍怒芽，上指寥廓。其身猶人，其心則獸。獸耶人耶，峨峨穿透。地獄人間，黃泉白晝。非獬豸冠，亦非角端。鐃鼎不鑄，山經不刊。好角逐者，驀見心寒。」<br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
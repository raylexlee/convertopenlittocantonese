

    
	
		
			自敘
			　　古今小說家言，指不勝僂，大都餖飣人物、補綴欣戚，累牘連篇。非不詳贍，然優孟、叔敖，徒得其似而未傳其真，強笑不歡，強哭不戚，烏足令耽奇攬異之士心開神釋、色飛眉舞哉！況天壤間灝氣卷舒，鼓蕩激薄，變態萬狀，一切荒誕奇僻、可喜可愕可歌可泣之事，古之所有不必今之所無、古之所無忽為今之所有，固不僅飛仙盜俠、牛鬼蛇神如夷堅、豔異所載者為奇矣。此虞初一書，湯臨川稱為小說家之珍珠船，點校之以傳世，洵有取爾也。獨是原本所撰述，盡摭唐人軼事，唐以後無聞焉。臨川續之，合為十二卷，其間調笑滑稽、離奇詭異，無不引人著勝。究亦簡帙無多，搜彩未廣，予是以慨然有虞初後志之輯，需之歲月，始可成書。先以虞初新志授梓問世。其事多近代也，其文多時賢也，事奇而核，文雋而工，寫照傳神，彷摹畢肖，誠所謂古有而今不必無、古無而今不必不有，且為理之所無，竟為事之所有者，讀之令人無端而喜、無端而愕、無端而欲歌欲泣，誠得其真，而非僅得其似也夫！豈強笑不歡強哭不戚、餖飣補綴之稗官小說可同日語哉！學士大夫酬應之餘、伊吾之暇，取是篇而瀏覽之，匪惟滌煩祛倦，抑且縱橫俯仰，開拓心胸，具達觀而發曠懷也已。康熙癸亥新秋心齋張潮撰
凡例
　　文人銳志鑽研，無非經傳子史；學士馳情漁獵，多屬世說稗官。雖短詠長歌允稱遊戲，即填詞雜劇備極滑稽，未免數見而不鮮，抑亦常談而多復。茲集仿虞初之選輯，仿若士之點評，任誕矜奇，率皆實事；搜神拈異，絕不雷同。庶幾舊調翻新，敢謂後來居上。
　　虞初志原本不載選者姓名，湯臨川續編未傳作者氏號，俱為憾事，或屬闕文。載考委宛餘編：虞初為漢武帝時小吏，衣黃承輜，採訪天下異聞。以是名書，亦猶志怪之帙，即齊諧以為名；集異之書，本夷堅而著號。
　　一切選家，必以作者年代為準；百凡評次，鮮以其事時世為衡。如史記追溯三代以前，而選文止稱一字曰漢是也。故志中之事，或屬前時，而紀事之人實生當代，自應入選，詎可或遺。
　　一事而兩見者，敘事固無異同，行文必有詳略。如大鐵椎傳，一見於寧都魏叔子，一見於新安王不庵。二公之文，真如趙璧隋珠，不相上下。顧魏詳而王略，則登魏而逸王。只期便於覽觀，非敢意為軒輊。
　　賴古堂藏弆結鄰諸選，匯其人之文，專係於姓名之下；蜩寄齋尺牘新語三編，別其文之類，分敘於卷頁之中。固雲整整齊齊，未覺疏疏落落。今茲選錯綜無次，庶不涉於拘牽；且其事荒誕不經，無庸分夫門類。讀書之暇，展卷盡可怡神；倦息之餘，披翻自能豁目。
　　序爵序齒，從來選政所無；或後或先，總以郵簡為次。不能虛簡以待，亦難縮地以求。隨到隨評，即付剞劂之手；投函投刺，勿煩酬酢之勞。次第未可拘拘，知交定稱爾爾。
　　文自昭明而後始有選名，書從匡鄭以來漸多箋釋。蓋由流連欣賞，隨手腕以加評；抑且闡發揄揚，並胸懷而迸露。
　　茲集觸目賞心，漫附數言於篇末；揮毫拍案，忽加贅語於幅餘。或評其事而忼慨激昂，或賞其文而咨嗟唱歎，敢謂發明，聊抒興趣；既自怡悅，願共討論。
　　鄙人性好幽奇，衷多感憤。故神仙英傑，寓意四懷；外史奇文，寫心一啟予向有才子、佳人、英雄、神仙四懷詩，及徵選外史啟。生平罕逢秘本，不憚假抄；偶爾得遇異書，輒為求購。第愧搜羅未廣，尤慚辨輯無多。凡有新篇，速祈惠教，並望乞鄰而與，無妨舉爾所知。
　　是集只期表彰軼事，傳佈奇文，非欲借逕沽名，居奇射利。已經入選者，盡多素不相知；將來授梓者，何必盡皆舊識。自當任剞劂之費，不望惠梨棗之資，免致浮沉，早郵珠玉。
　　海內名家尚多未傳之作，坊間定本俱為數見之書，幽人素嗜探奇，尤耽考異。此選之外，尚有嗣選古世說、古文尤雅、古文辭法傳集、布粟集、壯游便覽諸書，次第告竣，就正有道。凡有繆盭，幸賜教言。
　　心齋主人識於廣陵之貽清堂
總跋
　　予輯是書竟，不禁喟然而歎也，曰：嗟乎，古人有言，非窮愁不能著書，以自見於後世。夫人以窮愁而著書，則其書之所蘊必多抑鬱無聊之意，以寓乎其間，讀者亦何樂聞此如怨如慕、如泣如訴之音乎？予不幸，於己卯歲誤墮坑阱中，而肺附中山，不以其困也而貰之，猶時時相嘬齧。既無有有道丈人相助舉手，又不獲遇聶隱娘輩一泣愬之，惟暫學羼提波羅密，俟之身後而已。於斯時也，苟非得一二奇書消磨歲月，其殆將何以處此乎？然則予第假讀書一途以度此窮愁，非敢曰惟窮愁始能從事於鉛槧也。夫窮愁之際，尚欲藉書而釋，況乎居安處順心有餘閒，几淨窗明，焚香靜讀，其樂為何如乎。因附記於此，俾世之讀我書者，兼有以知我之境遇而憫之。世不乏有心人，然非予之所敢望也。康熙庚辰初夏三在道人張潮識


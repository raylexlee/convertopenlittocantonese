<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>續世說 - 　夙慧</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>夙慧</font></h4>
			　　齊王泰年數歲，祖母集諸孫姪散棗栗於牀。群兒競之，泰獨不取。問其故，曰：不取自當得賜。人皆異之。<br />
　　袁君正年數歲，父疾，晝夜不眠，專侍左右。家人勸令暫臥，答曰：患既未瘥，眠亦不安。<br />
　　齊蕭鋒五歲，高帝使學鳳尾諾，一學即工。高帝大悅，以玉麒麟賜之曰：麒麟賞鳳尾諾矣。<br />
　　陳陸從曲八歲，讀沈約集，見回文硯銘，援筆擬之，便有佳致。宋王僧孺年五歲，便機警。有饋其父冬李者，先以一與之，僧孺不受，曰：大人未見，不容先嘗。<br />
　　梁虞荔年九歲，候太常陸倕。倕問五經十事，荔對無遺失。倕甚異之。弟寄亦聰敏，年數歲，有造其父，遇寄於門，嘲：郎子姓虞，必當無智。寄應聲曰：文字不辨，豈得非愚。客大慚，入謂其父：此子非常人，文舉之流也。<br />
　　宋陶季直年四歲，祖愍祖常以銀四函列置於前，令諸孫各取其一。季直獨不取。曰：若有賜，當先父伯，不應度及諸孫。故不取。愍祖奇之。梁謝貞八歲，為春日閒居詩，從舅王筠奇之，謂所親曰：至如風定花猶落，乃追步惠連矣。<br />
　　梁何妥八歲，游太學。顧良戲之曰：汝姓是荷葉之荷，為河水之河？妥應聲曰：先生姓眷顧之顧，為新故之故？眾咸異之。時蕭構亦有雋才，住青楊巷，妥住白楊巷，時人語曰：世有兩雋，白楊何妥，青楊蕭構。<br />
　　隋煬帝子昭三歲，時於元武門弄石師子。高祖與文獻後至其所，高祖適患腰痛，舉手馮後，昭因避去。如此者再三。高祖歎曰：天生長者，誰復教乎。<br />
　　陳叔達，陳宣帝第十六子也。封義陽王。年十餘歲，嘗侍宴賦詩十韻，援筆便就。僕射徐陵甚奇之。<br />
　　唐鄭善果，其父諴，周大將軍，死於王事。善果年九歲襲爵，家人以其嬰孺，弗之告也。及受冊，悲慟擗踴，不能自勝。觀者為之流涕。<br />
　　李百藥年九歲，有讀徐陵文者，云：既取成周之禾，復刈瑯邪之稻。並不知其事。百藥曰：傳稱鄅人藉稻。杜預注云，鄅國在瑯邪座間。聞者大驚異之。<br />
　　蘇世長年十餘歲，書於周武帝言事。武帝以其年小，召問讀何書。對云：讀孝經論語。帝問曰：孝經論語何所言？對曰：孝經云治國者不敢侮於鰥寡，論語云為政以德。武帝善其對。<br />
　　狄仁傑兒童時，門人有被害者，縣吏就詰之。眾皆接對。惟仁傑堅坐讀書。吏責之。仁傑曰：黃卷之中聖賢備在，猶不能接對，何暇偶俗吏而見責耶？<br />
　　蘇晉數歲能屬文，作八卦論。王紹宗見而賞歎，曰：此後來王粲也。<br />
　　楊綰年四歲，嘗因夜宴親，賓客各舉坐中物，以四聲呼之。眾皆未言，綰應聲指鐵樹曰：燈盞柄曲。聞者驚異。<br />
　　高定，郢之子也。年七歲，時讀尚書湯誓，問郢曰：奈何以臣伐君？郢曰：應天順人，不為非道。又問曰：用命賞於祖，不用命戮於社，是順人乎？郢不能對。<br />
　　白居易生六七月時，乳母抱弄於書屏下，直指之字無字示居易。口未能言，心已默識。其宿習之緣，已在文字中矣。<br />
　　孫思邈七歲就學，日誦千餘言。弱冠善談莊老及百家之說，兼好釋典。洛州總管獨孤信見而歎曰：此聖童也。<br />
　　憲宗皇帝，順宗長子也。六七歲時，德宗抱至膝上，問曰：汝是誰子，在吾懷中？對曰：是第三個天子。德宗異而憐之。<br />
　　武后時，酷吏橫縱。樂思晦男未十歲，沒入司農。上變得召見。太后問狀，對曰：「臣父已死，臣家已破，但惜陛下法為來俊臣等所弄，陛下不信臣言，乞擇朝臣之忠清，陛下素所信任者為反狀，以付俊臣，無不承反矣。」太后稍悟。<br />
　　蘇頲年五歲，裴談過其父，頲方誦庾信枯木賦，避談字，因易其韻云：昔年移柳，依依漢陰。今看搖落，悽愴江潯。樹猶如此，人何以任？<br />
　　後唐明宗時，幽州節度使趙德鈞奏：臣孫贊年五歲，默念何論孝經。舉童子於汴州，取解就試。詔曰：都尉之子，太尉之孫，能念儒書，備彰家訓。不勞就試，特與成名。宜賜別敕及第，附今年春榜。 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>瑤華傳 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　香城者，姑蘇之名彥也，恂恂儒雅，靄然可親，萬象包羅於胸次，古今融貫於毫端，每出緒餘，遂成卷冊。惜其優於才而窮於遇，然著作宏富，香城當不窮矣。所著《瑤華傳》一書，餘於庚申夏日，在溫陵傳舍偶見一斑，茲寄跡三山，復向香城案頭攜來，得窺全豹。既已獨出心裁，不落尋常科套，且自始至終，雖頭緒甚繁，而其間情文相生，回還照應，竟能一氣呵成，恍若天衣無縫，深佩學術自有真也，因援筆而為之序。<br />
　　嘉慶乙丑上元武進馮瀚葦村漫題<br />
自序<br />
　　或問鑒世間瑩瑩碌碌，旦晚不憚煩勞，而了無休息，此為何耶？曰：總不離酒、色、財、氣四事耳。然四者又孰重？曰：尤重於色。何以起之？曰：餘幕游而歷覽者，將及四十季，天下所不至者，不過六七省。所止之處，常閱錄囚秋讞，為女色事十居其七；財則十居其二；至酒氣二事，僅及一分。可見「色」之一字，犯者尤重。故吾先子不云乎：未有好德如好色者也。先聖一言，可垂萬世，於此可見矣。迨按其所犯，乃盡然無制者，且皆知而故犯，樂此不疲，雖罹分身慘戮，亦所甘為，彼不知尚有身後妻之報，復尤甚於身受，豈不痛哉！每見恣情戀色，視如常經，諫而不悟，輒為之忿懣，意欲效世之刊刷，如《太上感應篇》、《敬傳錄》以及《戒淫》諸文，廣為施送，竊恐此諸老生常談，說志與說質，如不寓目何，不但無益，反恐污褻字紙。因特假借一事，謬撰因由，於客館公餘之暇，酒闌人靜之時，自剔青燈，酌為編錄，如是者自己未夏至癸亥冬，寒暑無間，積四載而始告成。先於漳郡忽晤同窗閬仙，互相考訂，復加評語。繼承社友孫星躔兩審校閱。又得邱仰齋代為謄清，並綴後序，有似乎成書矣。其間雖亦有蕩心悅目之事，無就於引人入勝之意，當賴同好諸君子共發慈心，再加鐋沙石以琢磨之，俾癡迷者得然悔悟，於百行不無又有加焉。<br />
　　嘉慶八年仲冬月英下丁秉仁香城書於福塘官舍。<br />
弁言<br />
　　餘一身落落，四海飄零，亦自莫知定所，由楚而至豫章，再由豫章而游三浙，今且又至八閩矣。每到一處，哄傳有《紅樓夢》一書，雲有一百餘回，因回數煩多，無力鐫刻，今所流傳者，皆係聚珍版印刷，故索價甚昂。自非酸子紙裹中物可能羅致，每深神往。<br />
　　抵閩後，竊見友人處，有一函置於案側，詢之，曰：《紅樓夢》。不覺為之眼饞，再四情懇而允假六日，遂珍重攜歸。閱之，費去五日夜心神，得其全部要領，似與從前耳聞閱者之贊美，大相徑庭。偶於廣座談及，而大眾似有以盲人目我者，心竊疑之。<br />
　　及於漳郡，得晤吾裡香城，乃餘總角交也，知其素多著作，當詢增得新構幾許，即檢示四五種，皆餘所未睹者。內有《紅樓夢外史》在焉，惜未告成，然大局已定，因借香城之所定，即決我之疑團。僅止二本，於二三時中即閱竟。不及掩卷，而急拉香城拜之曰：「吾至今日始知，兩目之猶未盲也。子何先得我心之所同然耶？」香城詢故，餘述知所由，不覺相對捧腹，共歎世之自謂不盲者，盡屬耳食之徒，其精粗美惡，究未了了於此中也。餘又翻一種，標其目曰：《瑤華傳》。略窺卷首大旨，似乎有味，亦乞攜歸，細閱焉，自始至終，僅有四十回，每回之數，較之《紅樓夢》長，有數頁情節，比之《紅樓夢》更為煩冗。敘事之簡明，段落之清楚，不待言矣。因共談論，如《紅樓夢》之因由，無非為青埂山下，女媧氏煉剩之一石，僧道等欲扶持其下凡歷劫。既上古經女媧氏煉就之石，非若血氣修煉所成，而有違天地生意，致必須歷劫者，至絳珠草得受此石之甘露灌溉，欲隨下凡，以眼淚酬還其惠。此更屬無謂。「歷劫」兩字之義，並未考究得實，亦將搖筆伸紙而著書，不亦荒誕乎？請閱香城所著《瑤華傳》，其造意為雄狐欲取百女元紅，而得成幻形之術。於是劍仙怒而斬之。即按國法，亦難饒恕，於理實為純正。迨狐鬼思過服善而皈依，劍仙始生哀矜而收錄，仍責償夙孽，方能超度。為仙不因皈依收錄，便置夙孽於不問也。如狐鬼不為皈依，即入輪迴，如投胎後不償夙孽，不修功行，仍還狐鬼之原，蓋理勢然也。試問青埂山下之石，若不歷劫，豈不令其為石乎？抑絳珠草，不將眼淚哭還，豈不令其為草乎？凡著書立說，須要透得出一個理字，既無理字透出，其情何由而生？若屏絕情理而著書，則吾不知其所著何書矣。<br />
　　茲細閱《瑤華傳》，甚嫌其少，故閱之不已，又於每回之後，妄加評語，其灰蛇伏線處，猶恐難明者，特為拈出之，蓋由得其情而愛其文也。若《紅樓夢》，但嫌其繁，不覺其有情致，其生出枝節，未見其一一收羅。餘非薄於彼而厚於此，諸君子悉具慧眼，兩書俱在，何妨細為考核，以證餘言之然否。<br />
　　嘉慶己未歲中秋前六日茂苑閬仙龍夙真漫題於雅言堂寓邸。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
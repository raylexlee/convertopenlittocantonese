
			　　卻說赤眉、樊崇等，西入長安至鄭，進謂劉盆子兄劉恭曰：「更始荒亂，政令不行，故使將軍得至於此。今將軍擁百萬之眾，西向帝城，而無稱號，名為群賊，不可以久居。不如立宗室挾義誅伐，以此號令，誰敢不服？」遂令眾將於鄭北高設壇場，選日立帝。六月三日，眾將擁護盆子上壇，南面而坐。文武皆唱山呼。

　　時盆子年十五歲，原在軍中主家牧羊，被發跣足，敝赭污身。今見百官拜舞，心懼恐怕，欲啼。兄劉茂謂曰：「陛下休驚，此乃天子當分，為萬民之主，何故憂懼？」即與總髻半頭赤幘，乘軒車駕大馬，四圍絳帳遮護，退居閒室，猶從牧兒遊戲。

　　崇雖起勇力，而為眾將所宗。然不知書理，難任相位。時徐宣為故縣人，原為獄吏，能通《易經》，共推宣為丞相，崇為御史大夫，逢安為左大司馬，謝祿為右大司馬。文武群臣各封贈訖。

　　卻說鄧禹領蕭王之命，自箕關將入河東。河東都尉守關不開，禹攻十日破之，獲其輜重千餘。乘進圍安邑，數月之久，未能攻下。更始大將軍樊參聞知禹圍安邑，乃引大軍五萬人，度太陽攻禹。人報知鄧禹，禹曰：「狼野小賊，安敢犯境！」即遣諸將，分兵對陣。

　　樊參出馬，謂禹曰：「更始未有負汝，何得唆反？劉秀為帝，今又起軍侵犯吾境，欲盡爭乎？」禹曰：「本圖大事者劉秀兄弟，東蕩西除，破滅奸賊於亂世中，創成基業，讓彼為君。

　　今更始荒政不理，故使汝等賊心日熾，串合赤眉，假立盆子為帝，欲奪漢室江山。今再不斬汝等，更待何時？」樊參大怒，躍馬提刀直齲鄧禹急率諸將出陣。兩邊混戰，金鼓齊鳴；樊參敗走，禹率兵趕至解南，眾將四圍擊殺，大破之，斬參首於地，敗卒各逃。禹遂收軍下寨。

　　卻說更始知赤眉立劉盆子於鄭，使定國公王匡、陳牧、成丹、趙萌，屯新豐李軍共兵五十萬眾，往鄭攻伐。時張昂、廖湛、申屠艦胡殷等與御史大夫隗囂議曰：「今赤眉扶立盆子為君，兵雄將勇，吾更始勢敗，難以支持！又且累行不仁之事，荒政虐民，吾等早思長計，莫待後悔無及。可於立秋之日，乘其祭社未備，吾等劫殺更始，會合赤眉兵入長安，共佐盆子，則不失乎功名之望！又且為於子孫長久之計也！大夫若何？」

　　隗囂大喜，曰：「吾亦有是意，但未會公等約議，不敢決行。

　　」

　　正話間，忽侍中劉能卿知覺，即往前殿告知更始。更始聞言大晾，歎曰：「恨目不識奸佞，久容賊子唆謀，嫉害忠良之將。而今日果候釁起！」言罷，退殿托病不出。

　　至次日天曉，召張昂等欲盡殺之。昂等皆入問疾，惟隗囂不至。更始狐疑，謂眾曰：「吾召汝等，必有事故，何隗囂不至？！」張昂答曰：「陛下少怒，隗囂隨後即至。」更始曰：「汝等四人且於外殿聽候，待齊同入，朕有事付。」四人遂退。

　　張昂、廖湛、胡殷見更始言異，疑恐有變，即突出殿外而去。

　　獨申屠健在內，更始急傳令將健斬首。健告曰：「小臣無罪，陛下何故變心，致臣於死！」更始曰：「朕無負汝，何與眾謀造叛！」不容再說，令武士推出斬訖。

　　卻說張昂、廖湛、胡殷三人勒兵叫叛，劫掠東西財庫，至晚舉火燒門，大戰於營中，更始大敗。次日，令安車騎百乘，將妻子載上，東奔趙萌、新豐而去。更始復疑王匡、陳牧、成丹與張昂等同謀，乃傳旨召人。陳牧、成丹隨召至殿，更始令將擒下二人，並皆斬之。王匡知懼，將兵入長安，與張昂等合擊。更始急同趙萌領軍五萬，共攻匡、昂於城內。兩軍混戰，喊殺連天。匡等敗走，趙萌趕上。王匡躍馬出城，奔投東走而去。更始收軍，徙居長信宮。

　　卻說鄧禹於關西解城升帳獨坐，忽帝使使者持節至，令人報知鄧禹。禹急出迎接。至衙內，即安排香案，整笏聽宣。詔曰：制詔前將軍鄧禹，深執忠孝，與朕謀謨，運籌於帷幄之中，決勝於千里之外。孔子曰：「自吾有回，門人日親，」此之謂也。今朕有將軍，山河旦復。自與將軍野王分別，掠服寇軍，再至於鄗，諸將不時逼請，是六月已未，不得己而即帝位也。

　　向托將軍西伐，歷苦勤勞，斬將破軍，山西已服。功名遠著，德譽已垂，百姓不親，五品不遜，汝作司徒，敬敷五教在寬。

　　今遣王都尉授印綬，封為酇侯，食邑萬戶，汝敬之哉！茲詔示，宜就毋違。

　　鄧禹接詔，拜舞禮畢，即令使者回鄗。是日，親率大兵五萬，渡汾陰河入夏陽，進攻赤眉。

　　卻說更始中郎將左輔與都尉公乘歙，會同十萬大軍，共進攻禹。至汾陽河，兩軍相遇，鄧禹出馬謂曰：「汝何將士？敢來阻路？早伏受降，保汝重用！」左輔曰：「更始知汝反漢，共立劉秀為帝，故遣吾等特來討伐，還敢巧飾，惑我忠良！」

　　言罷，躍馬掄刀，大叫眾將掩殺。鄧禹急率諸將出陣。兩軍混殺，金鼓鳴天。左輔等大敗，撥回馬走。鄧禹催軍趕上，追殺數里未及，即罷回兵。有詩為證：汾陽河遇戰中郎，戟列鋒芒耀日光。

　　殺氣騰空陰霧蔽，威聲震野賊兵藏。

			　　卻說光武與眾將議曰：「王兵雖弱，不禁大敵，有此妖人怪助，何日可解重圍？」馮異曰：「主公勿慮，臣舉一人，可除妖害。」光武曰：「公舉何人？」異曰：「舊日漢臣馬忠之子馬援，字文淵，現為陳州太守。能使硬鐵飛鍤，遠過百步。

　　若得此人至日，縱使妖牌聚獸，其鍤能破，牌碎妖亡，則昆陽不戰而解矣！」光武同馮異上馬，往陳州而去。

　　卻說馬援正於廳堂理事，手下稟曰：「府外有一先生，來謁太守，未敢擅入。」馬援出迎，乃師父嚴子陵也。接入後堂，施禮坐畢，問曰：「師父此來何意？」子陵曰：「大漢文叔，昆陽受困，不能解脫，君肯救助，王軍必敗。且文叔寬仁智士，若興漢室之後，決以重酬，君意何如？」援曰：「吾父原任漢臣，既師父親至，願往相扶。」正話之間，一陣風過，見有紅光貫日，子陵乃袖占一課，謂援曰：「今日午後，文叔必至也。

　　」馬援聽說，即安排位次，與子陵雙騎出迎西門而去。

　　卻說光武約行十數里之地，遙望一簇人馬擺道而來。至近視之，乃故人子陵也，忙跳下馬施禮。馬援伏於光武之前。光武問曰：「此何官長？」子陵曰：「吾弟子馬援也。」光武聽罷，忙近抱起，謂曰：「久仰將軍，未能一會。」援曰：「未獲遠迎，乞我主宥罪！」光武謂子陵曰：「秀經數年，不能成就漢業，奈何治之？」子陵曰：「搏虎先投其食，釣魚先投其餌，君若不有昆陽，王軍百萬難破敵之。今幸困守於城，盡引其兵攻襲，破之大勢已去，彼何能為取長安，正易於反掌耳，豈足憂哉！」言訖，遂邀入城。馬援急令設宴，筵會三日，馬援點軍三千，同光武等行至昆陽，入城而去。有詩為證：末入飛熊兆幕帷，已求賢士拯時危。

　　雖無滅楚三英杰，也有陳平六出奇。

　　那光武於昆陽城聚集大軍十萬，號為二十萬之多，問子陵曰：「師父可施何計，破此危急？」子陵曰：「王尋兵按西門，可令吳漢、岑彭、臧宮引軍一萬，往北從西，劫王邑之寨，使此二將不能出戰。令賈復、姚期領軍三千，望西山下埋伏。令馬援領軍三千，與巨無霸搦戰，詐敗引至西山，舉旗為號，四下伏兵並起，一齊掩殺。主公與馬武、傅竣卓茂引軍六萬，乘勢後襲，則無霸可擒矣。」光武大喜，曰：「師父雄才，猶高呂望！」即令眾將各領大軍埋伏去訖。

　　卻說王尋令無霸領軍百萬為前隊，王邑、嚴尤領軍五十萬為中隊，王尋領軍二十萬為末隊。至城下，叫漢軍出陣。馬援出馬，身披青龍水銀甲，頭頂雉纓百寶盔，手提丈八槍，坐下青鬃馬，立於陣前，罵曰：「妖邪賊子！三合捉汝，顯我英雄！

　　」無霸曰：「無名賊子，敢來對陣！」援曰：「吾漢朝歷代功臣，陳州太守馬援將軍是也。」無霸令廉丹出馬，二人交不兩合，廉丹敗走。無霸奮怒，掄刀直取，二人交戰十合，馬援詐敗，無霸迫近，又戰三合，馬援敗走，引至西山下。旌旗展處，坡後伏兵並起，金鼓齊鳴，喊聲叫殺。姚期、賈復二人西邊夾攻，無霸困於垓心，不能衝出。姚期叫曰：「怪顏妖賊，早下受降，免遭擒斬！」無霸大怒，橫刀再戰。姚期、賈復、馬援三人夾攻，無霸抵敵不住，拿起聚獸牌，正欲敲動，被馬援略起飛鍤，大喝一聲，鍤中牌響，碎作飛散。姚期急扯弓望無霸腦後一箭，化作狼煙而起。黑雲內，昏矇不見。有詩為證：萬甲藏胸壯氣昂，馬前一躍破天荒。

　　飛鍤略起狼煙散，害國妖人聚獸亡。

　　又言巨霸詩曰：

　　力賽英雄項楚王，可憐一命喪昆陽。

　　縱教聚獸能驅虎，豈敵垓前大會場！
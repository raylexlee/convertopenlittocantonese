
			　　卻說馮異治關中，出入三歲上林、成都。異自以久在外，不自相安，遣人洛陽上書，言：「思慕闕廷，願親帷幄。」帝不許。後有人上章奏帝，言：「異威權至重，百姓歸心，皆號異為咸陽王。」帝聞奏，恐有變，即將所奏之章，遣使齎入關中示異。異見，惶懼不安，乃修書一封，遣人詣京拜謝。書曰：臣本愚生，遭遇受命之會，充備行伍。過蒙恩私，位大將，爵通侯，受任方面以立微功，皆自國家謀慮。愚臣無所才能，臣伏自思，惟以詔敕戰攻，每輒如意，時以私心斷決，未嘗不有悔國家獨見之明。久而益遠，乃知性與天道，不可得而聞也。

　　當兵革始起，擾攘之時，豪傑競逐，迷惑於數。臣以遭遇托身聖明，在傾危圂淆之中，尚不敢過差，而況天下平定，上尊下卑，而臣爵位所蒙巍巍不測乎？誠冀以謹勃，遂自終始。今見所示臣章，戰慄怖懼。伏念明主知臣愚性，固敢因此自陳。

　　帝覽書視畢，恐其不安，乃令人下詔，以慰之曰：「將軍之於國家，義為君臣，恩猶父子，何嫌何疑而有懼意？」六年春月，異還京師，入朝見帝。朝君畢，帝謂公卿曰：「是我起兵時主簿也，為吾披荊棘，定關中。」言罷，使中黃門賜以珍寶、衣服、錢帛與異。謂曰：「倉卒蕪蔞亭豆粥，滹沱河麥飯，厚意久未能報。」異稽首謝曰：「臣聞管仲謂桓公曰：『願君毋忘射鉤，臣無忘檻車。』齊國賴之。臣今亦願國家無忘河北之難，小臣不敢忘巾車之恩。」帝大喜，遂與定議，進兵圖蜀。

　　留十餘日，令與妻、子同還西夏而去。有詩為證：別君征戰已三年，夜夢升朝奉聖宴。

　　今日笑蒙恩賜返，西風萬里著歸鞭。

　　卻說漢帝思慕嚴光，自與混陽別後，未知流落何地，朝夕纏縈，不能息已。一日登殿，文武朝罷，下詔征之。及處士太原周黨，使者齎詔遍界覓訪，不見光於何地。惟周黨隨聘至京，入朝參拜，伏而不謁，自陳願守所志，不就職任。博士范升奏曰：「伏見太原周黨、東海王良、山陽王成等，蒙受厚恩，使者三聘乃就車。及陛見帝，周黨不屈，伏而不謁，偃蹇驕悍，同時俱逝。黨等文不能演義，武不能死君。鉤彩華名，安得赴三公之位。臣願與坐雲台之下，考試圖國之道。如不成，則伏虛妄之罪，而敢私竊虛名，誇上求高，皆大不敬。」帝曰：「自古明聖主，必有不賓之士。伯夷、叔齊不食周粟。太原周黨，不受朕祿，亦各有志焉。」令言情賜周黨緞帛四十疋，罷之還鄉。復思嚴未至，乃令圖畫影像，曉掛各州，有能尋覓者，賞銀四十。

　　齊國一人，詣京上言，有一男子，披羊裘釣於澤中，活似圖像一般。近臣奏知帝，帝疑是光，即召齊人至殿，賞銀四十。

　　後齊人頓首拜謝而去。帝令安車，遣使聘之。三反而後至。帝聞光至，即駕車遠迎，接入外館，施禮坐敘間別之情。話畢，光臥不起，帝即其臥以手撫光腹曰：「咄咄子陵，不可相助為理耶！」光乃張目熟視，曰：「昔唐堯著德，巢父洗耳，士固有志，何至相迫乎？」帝曰：「子陵，我竟不能下汝耶？」於是升輿歎息而去。

　　次日，復召子陵人殿，敘論舊故。相對數日，因與共牀偃臥。光足加帝腹之上，帝任所意，並無憎惡之心。明早，太史趨殿奏曰：「臣昨夜觀天象，見有客星犯入帝座，甚急，恐生不測。」帝聞奏，大喜曰：「朕與故人嚴子陵，同衾臥耳，有何疑焉？」太史即退而去。帝召嚴光至殿，謂曰：「朕欲拜先生為諫議大夫，扶佐弱寡，先生意若何？」光辭謝曰：「願守素志耳，陛下何苦逼焉？」帝見光苦不從，乃賜黃金百兩，緞匹五車，送出還鄉。光曰：「臣以貧士居處，要此何用？」毫末不受，遂與拜別而去。耕釣於富春山中，壽八十終于家。後人名其釣處曰「嚴陵灘」。有詩為證：世祖憂懷切訪賓，安車三召駕蒲輪。

　　從容畫問名難屈，寧作荒台舊釣人。
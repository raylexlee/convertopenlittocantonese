
			　　卻說文叔被蘇和拿下，嚇殺莊人，推車急走。回至白水村，見劉良細將前事告訖。劉良聽說大驚，遂將車上貨物抬下，開箱視之，並無毫末金銀，都是衣甲、頭盔、槍刀、弓箭，急喚劉縯、劉仲，點起五十餘人。壯士各執扁擔禾義，同往亭上相救。良謂縯、仲曰：「汝二人先入與說，如其不然，即先圖之。

　　」二人聽言，遂引五十壯士急奔新相亭上。見蘇和正將文叔勘問，道：「你實說姓名，免遭刑迫！」光武不言。鄧辰跪上告曰：「此人姓金名和，見沾風魔之病，以此亂言，有逆公子，萬乞見憐！姑恕其罪。」劉縯、劉仲於亭外見鄧辰跪告不放，遂與眾人哭訴於階上，亦不聽說。縯、仲二人一步一拜，至月台之上哀告：「乞大人見憐，恕其殘生。」二人哭至席前，哀告不放。劉縯拔劍躍身而起，大喝一聲，將蘇和斬首於地。殺退左右人等，眾壯士一齊大喊：「殺王莽，以復先世之仇。」

　　有詩為證：

　　養真數載屈衡茅，今日方鳴出鳳巢。

　　天地生才寧肯負，震雷終奮蟄潭蛟。

　　劉良高聲叫曰：「吾非姓金，乃漢室劉良是也。吾三子劉秀，真命帝王，今日舉兵伐莽，以復先帝之仇。」

　　言罷，卻說蘇和手下走脫者，急奔胡陽報說。行至半途，見一隊人馬牽羊解酒而來，視之，乃胡陽縣官，迎接蘇和把盞者。其人即跪下告曰：「今白水村劉秀，興兵殺吾公子蘇和！

　　」縣官聽說，大驚，慌忙回入城中，點軍來白水村前搦戰。劉良聽知，急令軍士千餘人，各執禾乄棒棍，出於寨前，擺列陣前。劉縯披掛縱馬，橫刀直出。有詩為證：首出南陽孰敢當！今朝陣上列分黃。

　　英雄奮起拔山力，整復山河舊帝王。
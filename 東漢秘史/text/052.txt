
			　　卻說漢帝在於兵間，久厭武事。且知天下疲耗，思樂息肩。

　　自平隴蜀之後，非緊急之事，未嘗復言軍旅。一日，皇太子親問帝曰：「臣久學於東宮，未請世事，不能明決攻戰之策，願父王教導。」帝曰：「昔衛靈公問陣於孔子，孔子不對。此非能及之也。」太子遂退。鄧禹、賈復知帝偃罷干戈，欲修文德，即與眾將集議，悉去兵甲，敦崇儒學，帝深然之。悉召至殿，謂曰：「朕自創業垂統，俱賴卿等力扶，攻城復縣，殺賊破奸，身經萬苦之勞，未嘗一息。至是隴蜀平服，天下太平，朕欲偃武崇道，完汝功臣爵土，表朕微意。今聞卿等能自去兵偃甲，就職儒術，朕甚喜之。」言訖，遂罷左右將軍，悉以列侯就第。

　　眾皆謝恩。

　　時建威將軍朱祐，越班奏曰：「今天下歸定，國政未修，陛下可選有才德者，升為宰相，佐助朝綱，庶使國家有政，民不失條，願陛下聖鑒。」帝曰：「奈無是人，將何如耶？」祐曰：「膠東侯賈復，為人剛毅方直，多大節志，既還私第，闔門養威致重。況且文武兼備，誠宰相之才也，陛下宜升之。」

　　帝准奏，即封復為三公之職。而功臣並不用之。

　　是時，漢帝悉罷功臣不用，惟高密侯鄧禹、固始侯李通、膠東侯賈復三人，每與公卿參議國家大事，恩遇甚厚。帝雖制御功臣，而每能容回有宥其小失。凡遠方進貢珍甘物味，必先頒賜諸侯，而大官無餘。故皆保其福祿，不忍一旦而罷之。故光武能保全功臣如此。

　　卻說大司馬吳漢，平服巴蜀，振旅還京。一旦入朝奏帝，請封皇子及還封諸侯行爵出祿。帝不許。次日，又上復奏。帝乃下詔，令群臣議處再至復命。是日詔下，大司空竇融、固始侯李通、膠東侯賈復、高密候鄧禹等集議，皆言吳漢奏者甚當，不可輕忽。眾遂修表一封，次日奏聞帝主。表曰：古者封建諸侯，以藩屏京師，周封同姓八百諸姬，並為建國，夾輔王室，尊事天子，享國永長，為後世法。故《詩》云「大啟爾宇，為周室輔」。高祖聖德，奄有天下，亦務親親，封立兄弟諸子，不違舊章。陛下德橫天地，興復宗統，褒德賞勛，親睦九族。功臣宗室，咸蒙封爵，多受廣地，或連屬縣。

　　今皇子賴天能勝衣趨拜陛下，謙恭克讓，抑而未議。群臣百姓莫不失望。宜因盛夏吉時定號位，以廣藩輔，明親親，尊宗廟，重社稷，應古合舊，壓塞眾心。臣請大司空上輿地圖，太常選擇古日，整具禮儀，制曰可。夏四月，以太牢告嗣宗廟；乞陛下神聖詳察，納進愚策。臣鄧禹等誠惶誠恐，頓首百拜，奉表上聞。帝覽畢，傳旨大司空竇融告廟，封贈皇子：劉輔為右翊公，劉英為楚公，劉陽為東海公，劉康為濟南公，劉蒼為東平公，劉延為淮陽公，劉荊為山陽公，劉衝為臨淮公，劉焉為左翊公，劉京為瑯玡公。諡二皇兄：劉縯為齊武王，劉忠為魯哀公。

　　皇子各受贈訖，帝令大會群臣。文武悉皆朝賀，有詩為證：玉陛鳴珂列鷺鴛，歡聲靄靄動乾坤。

　　黃河正值澄清日，四海長沾潤澤恩。

　　帝以天下墾田頃畝及戶口年紀，互有增減，多不以實，乃詔下州郡，各僉檢核。於是潁州、河南、南陽諸州郡守，接傳詔旨，巧詐橫為，假以丈田為名，聚民田中。並度量屋舍，起騙財物，村裡人民遮道涕泣。有富豪獻錢者，則優而容之。貧窮無奉者，則刑而迫之。所以民間深受其害。

　　時諸郡各遣使者詣京奏事。帝見陳留一吏牘有書，視之云「潁川、弘農可問，河南、南陽不可問」。帝乃召吏問曰：「此書何人作也？」其吏不肯實告，乃托言答曰：「臣於長壽街上得來。」帝怒，欲斬。時皇子東海公陽在幄後言曰：「吏受郡守所敕，當欲以墾田相方耳。」帝曰：「既然如此，又言河南、南陽不可問者，何也？」皇子對曰：「河南者，帝之城郭也，多有近臣。南陽者，帝之鄉里，多有近親。所以二處田宅逾制，不可為準。」帝令虎賁將詰問其吏。吏乃首服，即如皇子之言所對。帝聞歎曰：「東海誠有大志，深識遠謀。」由是益奇愛之。有詩為證：東海公陽十二時，深明遠慮識姦非。

　　親臣兩處田逾制，自是君王愛益奇。卻說河南尹張伋，接詔言，欲檢核墾田頃畝，即與諸郡太守十數餘人坐田量度。民家有不以實者，皆下獄死。於是郡國大姓及兵長群盜，處處並起攻劫，在所殺害。官吏人報知張僅，極聞大驚，急與諸郡太守回府，勒兵以拒群盜。令人通曉各縣人會接應。

　　張伋披掛親出拒戰，賊將出馬，張伋謂曰：「聖主仁德撫民，有何虧汝，今故反乎？」賊將答曰：「非聖上之過，因汝欺君越法，假以丈田為名，暗騙財物，故此激變良民，特來討汝，為國除害。」張伋大怒，提刀躍馬直取賊將。二人交鋒，共鬥二十餘合，不分勝敗。張伋令卒擂鼓再戰。未及兩合，各縣軍馬悉令來至，一齊掩殺，塵土遮天。張伋衝入陣中，攪軍混戰，斬首千餘。賊將拚死殺出，各逃奔散而去。張伋收軍入城安歇。

　　卻說賊將復聚屯結，及青、徐、幽、冀四州一齊並起，擾掠甚盛。帝知，冬十月遣使者下郡國，「聽群盜自相糾摘五人共斬一人者，除其罪。吏胥逗遛迴避，故縱者皆勿問，聽以討擒為效。其牧守令長主界內盜賊而不收捕者，及以畏懼捐城委守者，皆不以為負，但取獲賊多少為殿最。為蔽匿者乃罪之。

　　」於是更相追捕，賊並解散。徙其魁帥於他郡，賦田受廩，使安生業。自是，牛馬放牧不收，邑門不閉。
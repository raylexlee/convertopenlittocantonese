
			　　卻說馬援數以書記責備隗囂，囂反怨援背己，得書增惡，遂發兵拒漢。援乃遣人詣京上疏，陳己之哀。疏曰：臣援自念歸身聖朝，奉事陛下，本無公輔一言之薦，左右為容之助。臣不自陳，陛下何由聞之？夫居前不能令人輊，居後不能令人軒，與人怨不能為人患，臣所恥也。故敢觸冒罪忌，昧死陳誠。臣與隗囂本實交友。初，囂遺臣柬謂臣曰：「本欲為漢，願足下往觀之，於汝意可，即專心矣。」及臣還返，報以赤心，實欲導之於善，非敢譎以非義。而囂自挾奸以盜憎主人，怨毒之情，遂歸於臣。臣不欲言，則無以上聞，願得詣行所在極陳，願進愚策，則退就隴畝，死無所恨。臣馬援誠惶誠恐，頓首百拜，謹奉表以聞。

　　帝覽表讀罷，歎曰：「馬生誠心於我，豈可以二待乎！」

　　遂遣使召援入國議事。即至，入朝見帝，揚塵禮畢。帝曰：「奈今隴蜀未清，干戈騷擾，故召將軍詣闕，共決機籌。願將軍明以教我，撫鎮邊疆，救生民之塗炭，士卒之勞苦。」援曰：「陛下勿憂，隴右隗囂先以子侍陛下，雖欲相反，持疑二心，臣請再往說之。如其不然，以兵伐之，有何難哉？」帝聞大喜，遂將突騎五千，使馬援往說。

　　馬援即別，上馬而往。回至府中，令人齎書與隗囂之將楊廣，使其曉勸於囂。書曰：春卿無恙。前別冀南，寂無音驛。援問還長安，因留上林。

　　竊見四海已定，兆民同情，而季孟閉拒背叛，為天下表的。常懼海內切齒，思相屠裂，故遺書戀戀，以致惻隱之計。乃聞季孟歸罪於援，而納王元諂邪之說，自謂函谷以西，舉足可定。

　　以今而觀，竟何如耶！援聞之可內過存，伯春見其奴吉，從西方還說。伯春小弟，仲舒望見吉，欲問伯春無他否？竟不能言。

　　朝夕號泣，婉轉城中。又說其家悲愁之狀，不可言也。夫怨仇可刺不可毀，援聞之不自知其下也。援素知季孟孝愛，曾閔不過。夫孝於其親，豈不慈於其子！可有子抱三木而跳樑妄作，自同分羹之事乎？季孟平生，自言所以擁兵眾者，欲以保全父母之國而完墳墓。又言苟厚士大夫而已。而令所欲全者將破亡之；所欲完者將毀傷之；所欲厚者將反薄之。季孟嘗折愧子陽，而不受其爵。今更共陸陸欲往附之，將難為顏乎！復責以重質，當安從得子主給是哉！往時子陽獨欲以王相待，而奉卿拒之。

　　今者歸老，更欲低頭與小兒曹共槽櫪而食，並肩側身於怨家之朝乎！男兒溺死何傷，而拘游哉。今國家待春卿意深，宜使牛孺卿與諸耆老豪傑共說季孟，若計畫不從，真可引領去矣。前披地輿圖，見天下郡國，百有六所，奈何欲以區區二邦，以當諸夏百有四乎？春卿事季孟，外有君臣之義，內有朋友之道，言君臣耶，固當諫諍。語朋友耶，應有切直。豈有知其無誠，而但萎腇咋舌，義手從族乎。及今成計，殊尚善也。過是欲少味矣。且來君叔天下信士，朝廷重之，其意依依。常獨為西州言援商，朝廷必不負約，援不得久留，願急賜報。楊廣覽書，沉吟半晌，乃曰：「此生何惑人耶？」竟不回答。

　　卻說竇融以書囂不納，乃與五郡太守共厲兵馬，整給軍糧及槍刀、弓箭、盔甲等件。悉以齊備，乃遣人詣京上疏奏帝，請兵均期擊囂。帝深美之，乃遣使賜融以《外屬之國》及《太史公五宗外戚世家》、《魏其侯外傳》等書，詔曰：朕每念外屬孝景皇帝，出自竇氏，王景帝之子。朕之所祖，昔魏其一言繼統，以正長君。少君尊奉師傅，修成淑德，施及子孫。此皇太后神靈上天佑漢也。從天水來者，寫將軍所讓隗囂之書，痛入骨髓。叛臣見之，當股慄慚愧，忠臣則酸鼻流涕，義士則曠若發朦。非忠孝慤誠，孰能如此？豈其德薄者所能克堪！囂自知失河西之助，族禍將及，欲設離間之說，亂惑其心，轉相解搆以成其奸。又京師百僚，不曉國家及將軍本意，多能採取虛偽，誇誕妄談，令忠孝失望，傳言乖實，毀譽之來，皆不徒然，不可不思。今關東盜賊已定，大兵悉於西。將軍其抗厲威武，以應期會，故茲詔諭，想悉宣知。

　　竇融接詔拜畢，即與諸郡太守議曰：「更始時，金城太守被紂何所殺，而據其郡。隗囂遣使多以金帛和連，與共結盟。

　　奈此賊朝夕練將，曉夜屯糧，御駕若至，彼必助囂同擊。莫若乘其未備，吾等先進圖之。使後上臨，囂兵孤弱，不能取勝，方可破電。」眾答曰：「將軍所見甚明，即依計行。」言未訖，忽人報曰：「金城封何來擊吾郡，已在十里山坡布紮營寨，將軍何以治之？」融聞大驚，急令諸將披掛，親引大軍五萬，出坡迎敵。

　　行至十里坡，兩軍相遇。封何出馬，頭頂白銀盔，身披青鎧甲，坐下黑色馬，手執雁翎刀，立於陣前，大叫小軍搦戰。竇融出馬，謂何曰：「吾主劉秀善任賢能，將軍文武兼備，智勇超人，若歸扶漢室，保為重用，不枉將軍英雄而屈於賊寇之下。將軍如不願從，則功名兩失，而留污名於萬世矣，將軍以為如何？」何曰：「人生天地間，要在立節。豈不聞古人有雲『士窮立節義，世亂識忠臣』。吾與隗囂共盟永約，汝主劉秀雖係漢室宗支，乃是妖人崛起，吾豈背約而從寇乎！」融曰：「古之賢臣，皆擇主輔佐。昔商紂不仁，諸侯多叛。文王修德，親聘太公。孟津諸侯，不期而會者八百。今吾主順天行道，伐暴弔民，王莽百萬之兵，片時掃除，天下三分已得二矣。今將軍隗囂據竊隴右，與漢爭鋒，汝縱有拿雲之手，沖天之志，則不過於王莽。將軍早思回頭，便有褒封。一則揚清於後，二則遺計子孫，將軍不聽，難出融手。融兵十萬，戰將千員，已布四十里之地，陣如鐵束。將軍雖有萬夫不當之勇，難出此敵。

　　願將軍思之。」封何不聽，橫刀躍馬，望融趕殺。融即催軍對陣。

　　眾將飛奔出馬，一齊掩殺。金鼓齊鳴，喊聲震地。兩邊混戰，士馬相衝，何軍大敗，丟旗墮鼓，棄甲曳兵。何撞出陣走，前路伏兵截祝欲回後走，竇融諸將上夾攻。一陣大破之，斬首千餘級，得其牛馬千頭，穀粟萬斛。何逃入隴右而去。於是，竇融威武揚震河西。有詩為證：竇融一戰立元勛，威震河西四海聞。

　　須信儒臣胸富甲，筆鋒輕舉掃千軍。

　　時大兵未進，融乃引軍還城，伺候車馬。

　　卻說囂將梁統，知融會駕西征，乃使人夜入帳中，刺殺張玄，與囂絕約。所假將軍印綬，起軍應漢。又酒泉大守竺曾，思第嬰原被隗囂昔日所害，乘漢兵起，乃殺屬國侯王徹，與弟報仇而去。融知，遂承制拜曾為武鋒將軍，共合大軍十萬，令眾將飽食，上馬即行。

　　至姑臧，囂兵已退，融遂回軍，恐囂勢大，久守不出，令人上書，促駕急進。書曰：隗囂聞車駕當西，臣融東下，士眾騷動，計且不戰。囂將高峻之屬，皆欲逢迎大軍。後聞兵罷，峻等復疑。囂揚言東方有變，西州豪傑遂復附從。囂又引公孫述將令守突門。臣融孤弱，介在其間，雖承威靈，宜速救助。國家當其前，臣融促其後，緩急迭用，首尾相資。囂勢排迕，不得進退，此必破也。

　　若兵不早進，久生遲疑，則外長寇仇，內示困弱，復令讒邪得有因緣，臣竊憂之。惟陛下哀憐，納愚衷曲，臣竇融頓首百拜，謹奉書上。

　　帝覽書甚喜，令使回報。壬辰八年夏月，御駕親征隴右。

　　以大司馬吳漢為元帥，征南大將軍岑彭為副帥，虎牙大將軍蓋延、建威大將軍耿弇為左右護駕帥，捕虜將軍馬武為先鋒。點起大軍百萬，戰將千員，炮響一聲，擁駕而出。帝傳旨軍中：「不得騷擾良民，如違者即斬。」眾將應諾前行。旌旗蔽日，塵土遮天，騎兵步卒千里不絕。

　　忽光祿勛郭憲急趨駕前諫曰：「東方趨定，車駕未可遠征。

　　奈西地險阻，山谷崎嶇，且其兵將久練慣熟，吾等軍卒生疏，恐有一失，難相救護。願陛下納臣愚見。」帝不聽所言，促車前進。憲乃當車拔刀以斷軸靷，帝亦不從。西行至漆，諸將多有進告，言：「王師之重，不宜遠入險阻」。帝猶豫未決，令召馬援問之。援即隨召夜至。帝見大喜，共坐帳下，且將所事質問。援曰：「臣因說囂，將有見土崩之勢，兵精有必破之狀。

　　臣是積米如山，以待君至，細將其形指示。諸軍所從何路出入，昭然可曉。」帝聞言，乃曰：「虜在吾目中矣。」

　　次日進軍，令吳漢等分兵兩隊，並道而入。至隴右城下，布列陣勢，大叫囂將搦戰。囂知，急令大將王捷點兵十萬，各披盔甲上馬，出城迎敵。兩軍相對，眾將護車出陣。帝親打話謂囂曰：「朕自白水起義，蒙天下豪傑歸附，均以兄弟相待，未有薄於彼而厚於此。後舉大軍，進擊王莽至武關，亦蒙汝與子陽約期接應。朕雖嗣職，未嘗有負汝之意。今何自據隴右，與朕爭乎？」囂聞帝言，低首無答。吳漢出馬大罵：「賤賊！

　　無福受祿，故自作孽。今見主上親至，尚不低首請罪，立時拿住，碎首分屍。」言罷，激若雷怒，踴身飛出。兩馬相交，戰不三合，隗囂敗走。吳漢趕上，王捷擋祝亦無三合，忙回陣走。

　　隗囂見敗，急催一十三員大將，出陣助殺。眾將得令，飛奔而出。帝見囂兵助陣，亦令副帥岑彭、先鋒馬武及護駕耿弇、蓋延等眾將，四圍掩殺。金鼓震天，征塵蔽日。囂軍大亂，伏塹墮坑，走者踐屍踏足，傷者棄甲丟槍。隗囂見戰兵不利，令小卒鳴金收軍，走入閉城不出。帝亦收軍下寨。

　　次日，漢帝升帳，召諸將議論，恐長安有失，令征虜將軍祭遵與大司馬吳漢，分兵二萬，鎮守長安。二入領旨，拜別上馬前行。

　　數日乃至，人城衙。次日升堂，二人坐敘，遵謂漢曰：「囂必敗滅，其將牛邯與吾舊交，今見囂不利，有歸義漢家之意，我欲遣使諭嬈助服，可行否乎？」漢曰：「既有是意，宜即歸之。」遵遂修書一緘，遣人往下。書曰：遵與囂王耿盟為漢，自經歷虎口，踐履死地，已數十矣。

　　於時周洛以西，無所統一。故為王策，欲東收關中，北取上郡，進以奉天人之用，退以懲外夷之亂。數年之間，冀聖漢復存，當契河隴奉舊都以歸本朝。生民以來，臣人之勢，未有便於此時者也。而王之將吏，群居穴處之徒，人人一掌，欲為不善之計，遂與孺卿日夜所爭，害幾及身者，豈一事哉。前計抑絕，後策不從，所以吟嘯持腕，垂涕登車。幸蒙對拜，得延議論，每乃西州之事，未嘗敢忘孺卿之官。今車駕大眾已在道路，吳耿驍將雲集四境，而孺卿以奔離之卒，拒要持當軍衝，視其形勢何如哉！夫智者睹危思變，賢者泥而不滓，是以功名路甲，策書復得。故夷吾束縛而相齊。鯨布仗劍而歸漢，去愚就義，功名並著。今孺卿當成敗之際，思嚴兵之鋒，可為怖慄。宜斷之以胸，參之有識。大漢征虜將軍祭遵謹書。

　　邯得書，沉吟十餘日。乃謝士眾，歸命降漢。帝大喜，遂拜邯為大中大夫。邯頓首謝恩而出。於是，隗囂大將一十三人與十六縣官吏，共會十餘萬眾，伏駕請降。

　　卻說隗囂屢與漢戰不利，閉門斂坐，日夜憂悶。忽人報曰：「牛邯等一十三將與諸縣官吏會議，降漢去矣，大王若何？」

　　囂聞大驚，唬得心寒膽落，魄散魂飛。自思無計可奈，急令安車，先將妻、子送出西城楊廣處去。令田弇、李育保守上邽。

　　王元往蜀借兵，各遵去訖。

　　卻說漢帝下詔諭魄囂曰：「若能束手自詣拜降，則父子相見，保無他也。昔高皇帝雲『橫來大者為王，小者為侯』，若遂欲為鯨布者，亦自任也。」囂終不降，近臣奏知帝主。帝大怒，令將其子隗恂推出斬首。眾將得令，簇出轅門斬訖。帝曰「此賊不可久停，宜速進兵。」即令征南將軍岑彭，分兵五萬，圍擊西城。再令耿弇、蓋延引軍五萬，圍擊上邽。再敕岑彭等書曰：「兩城若下，便可進兵，南擊蜀虜。人若不知足，既平隴復望蜀。每一發兵，頭髮為白。」眾將遵命，帝駕東歸而去。

　　卻說岑彭，兵至西城，圍守一月。楊廣死於其內，而隗囂窮困，望想救兵未至，甚切憂悶。其大將王捷，別在成邱，自思無計退兵，乃登城謂漢軍曰：「為隗王謹守城池者，皆必自死而無二心。願諸軍急罷，不勞困守，君等請以自殺，以明節義。」言罷，拔劍自刎而死。岑彭歎曰：「此烈士也。」再傳令軍中固定城池，囂必困敗。眾軍皆諾。

　　言未訖，忽聞囂將王元，於蜀處求借救兵五千餘人，令卒鼓噪，大呼曰：「百萬眾兵來至。」漢軍大驚，岑彭勒馬於高處觀望，見王元當頭，與數名戰將飛馬而來。彭即解兵，截住搦戰。兩軍相對，王元出馬，高聲叫曰：「岑彭小將，尚不知死，還敢引軍對陣。今吾兵百萬，千員勇將，汝縱插翅飛天，亦難逃出此陣！早早拜降，免遭擒斬。」岑彭聽言，大怒，罵曰：「穴居鼠寇，敢出大言。汝雖有百萬之兵，吾亦不懼。吾曾昆陽匹馬單刀，殺蘇伯可片甲無存，一鼓而取其城。今逢小敵，豈足為懼。」言罷，令卒擂鼓。兩軍相交，約戰十合，王元抵敵不住，敗陣回走。岑彭趕上，周宗出馬截祝共戰三合，岑彭展起金標，望宗背後一打，落於馬下。王元行巡急出，挺住恂宇，扶宗上馬，回入本陣。隗囂聽知喊殺震動天地，急登城望，見是王元救兵來至，令卒開門，高叫：「王元罷戰，且入城來。」王元聞叫，鳴金收軍，走入城中。與囂議曰：「岑彭，世之勇將，難以對敵。且此糧草又盡，不可虛守，莫若夜開北門，從東走入冀城，再作區處。」隗囂從言，遂令軍卒飽食。至夜二更，各披盔甲上馬，潛出北門。行未半里，小軍走報岑彭，彭急引軍後趕。追至冀城，囂軍走入城去。岑彭分兵圍住，守經半月，岑彭食盡，放火燒其輜重，引兵下隴，於是安定、北地、天水、隴西復反助囂，囂病且餓無食，出城備糧，憤急而死。王元、周宗等收囂安葬，遂立其少子隗純為王。有詩為證：囂將空謀望鬥台，秋風隴下久徘徊。

　　長星不為奸雄伴，夜半流光落九垓。
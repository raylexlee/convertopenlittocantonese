
			　　卻說文叔與姚期等分別，遂同縯仲回至白水村，見叔父劉良。拜畢，良曰：「自汝別後，使我朝夕牽掛，並無消息。今日安回，愁腸頓釋！」文叔曰：「姪到長安，不祥太甚，叔父劉唐為秀一人身遭誅戮！」文叔具說前事，倏覺淚濕雙眸，二人抱頭大哭。良曰：「子陵著二哥送一文書來，汝曾見得否？

　　」文叔曰：「姪接未曾看過，不知何說？」遂拆而觀之。乃四句詩也：待時真命隱藏難，姑向南陽暫守寒。

　　自是嚴光無覓處，直將兵敗救孤鸞。

　　秀看畢，乃自思曰：「後再不信人妄言！但事農而已。」

　　時南陽大荒，一谷不成，惟白水村豐厚。正遇秋熟之時，忽宛城二人至。劉良迓入，施禮問曰：「二公何干？」答曰：「吾等非別，特為令郎作伐。」良曰：「甚人嬌嫒？肯配寒兒！

　　」答曰：「本城裡大戶陰長者一女，名喚梨花，聞令郎三秀才賢達，特遣小弟為媒，未知公意如何？」良曰：「既承相扳，敢不樂從！」遂令人載米一車，往宛城糶銀為聘。文叔正出，忽見三人至莊外下馬，良接入堂禮坐，其二人問曰：「此莊何名？」良曰：「名號白水村。」復問曰：「老長何姓？」良曰：「老夫姓金名良是也。」再問曰：「汝家還有何人？」良曰：「老夫生有三兒，大者金縯，次者金仲，幼者金和。敢問三位官長何名？為甚輕身至此？」答曰：「吾等甄阜、梁丘賜、蘇伯可是也，為上司差來，挨拿劉秀，陰陽官蘇伯可見秀有真命之像，隱不肯言，故尋至是。」言訖，遂別而去。

　　那文叔見三人別去，引車兩乘往宛城糶米。至長街上，眾人一齊搶奪。莊人大罵，文叔急止之。忽見南街一官擺道而來，眾人肅侍兩旁，不敢喧擾。至近，見文叔狀貌奇異，思必定劉秀也。遂下馬長揖。
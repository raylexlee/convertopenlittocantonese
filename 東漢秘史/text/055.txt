
			　　是日，明帝登殿，文武班列兩行。揚塵拜舞，山呼禮畢，加封鄧禹為太傅，李通為大司空。眾臣各受封贈，大赦天下。

　　卻說車平王倉，以為中興三十餘年，四方寧息，宜修禮樂。

　　遣使至京，奏聞所事。使者至朝，帝召入殿，問：「卿此來何意」？使者具奏所事。帝甚喜，即召眾卿共議。李通奏曰：「東平言者甚當。陛下新登寶位，可先設郊祭饗天地，然後告祀宗廟，以明制度。」帝准奏，傳旨：「中郎將梁鬆，監領五校於南郊設壇。及修制先帝光武之廟」。詔下，鬆往去訖。

　　帝思凡所奉祀天地、社稷、宗廟、山川等神，欲為天下生靈祈福，恐百官齋戒不致專精。乃下詔，令太傅桓玄作《齋戒文》，以示眾意。玄領敕命，即撰文曰：凡祭祀，必先齋戒，而後以感動神明。戒者禁止其外，齋者正齋其內。沐浴更衣，出宿外舍，不飲酒，不茹葷，不問疾，不弔喪，不聽樂，不理刑，此則名戒也。專一其心，嚴畏謹慎。

　　不思他事，苟有所祭之神如在其上，如在其左右，精白一誠，無須臾間，此則為齋也。大把齋戒七日，前四日為戒，後三日為齋。中祀齋戒五日，前三日為戒，後二日為齋。故示。自是，眾臣各皆嚴肅。

　　卻說梁鬆領敕監軍，逕往城南郊野，建起高壇三層。每層高一丈九尺，四圍結彩，按天、地、人三才。五方樹旗，列金、木、水、火、土。香焚寶鼎，燭燦銀花。又備整齊，還宮復命。

　　次日早朝，梁鬆奏曰：「臣領陛下敕命，往郊設壇。今悉完固，請陛下往祀。」帝傳旨：「百官更衣，同登壇祀」。詔下，眾臣先臨肅侍。須臾駕至。帝下龍車，端整平天冠，重更沽黃袍，立於中壇正坐。文武班列旁邊。帝舉香祝曰：「大漢皇子劉莊，眷天上帝，降中於民。致四海之來蘇，啟萬民之俯仰。惟冀神祗，鐘靈降福。士民條暢，國祚昌榮。」祝罷，再拜。

　　忽近臣趨壇奏曰：「大司空李通病篤，今早氣絕而薨。乞陛下傳敕安葬」。帝聞，大哭，曰：「先帝起義舂陵，此將首助兵甲。披堅執銳，拯弱扶危，歷盡汗馬百年之勞。未蒙恩賜一息，今才佚樂，天何速其命乎！」斂蹙眉尖，吁磋不已。太傅桓玄進曰：「陛下少憂，人寄塵寰，生死有命。李通既逝，不能復醒，陛下可念其功，敕賜厚葬。何為痛苦哀之而損容乎？

　　」帝遂止，罷壇還宮，傳敕厚葬，諡曰「恭侯」，子音嗣。帝與陰皇太后親臨墓弔，有詩哭曰：先帝初逢世亂時，將軍誓死寄安危。

　　旌旗萬里寒胡膽，梁柱今朝折棟支。

　　義節稜稜衝漢漠，忠精赫赫著銘碑。

　　傷心多少英雄淚，忍向斜陽故國揮。

　　弔罷，車駕還宮。

　　二年春月，帝傳旨，親往明堂，饗祀光武皇帝。百官一齊擁駕至臨。祭畢，帝登雲台之上觀望雲物。良久，乃罷。幸辟雍，行初養老禮。以李躬為三老，桓榮為五更。禮畢，引桓榮及弟子等升於明堂之上。帝正坐，自為講辯，諸儒執經問難於前。避雍四門之外，百姓人等整衣冠，排列而觀聽者，凡有億萬之多。自早至晚乃罷還宮。

　　次日設朝，文武拜畢，傳旨修整學舍。令功臣子孫及四姓末屬，俱入講學。選擇高才飽讀者，以授其業。自橋門羽林之士，悉令通《孝經》章句。匈奴聞言，亦遣子入學。濟濟乎，洋洋乎，盛於永平矣！

　　卻說扶風茂陵有一人，姓傅名毅，字武仲。家貧，力學博古今。一日，於平陵習讀經義，聞明帝興學校，求賢士，因作《迪志》詩以諷之。詩曰：咨爾庶士，迨時斯勖。日月逾邁，豈雲旋覆。哀我經營，旅力靡及。在茲弱冠，靡所無立。於赫我祖，顯於殷國。二跡阿衡，克光其則。武丁興商，伊宗皇士。爰作股肱，萬邦是紀。

　　奕士載德，迄別顯考。保膺淑懿，纘修其道。漢之中葉，俊乄式序。秩彼殷宗，光此勛緒。伊餘小於，穢納靡逮。懼我考烈，自茲已墜。誰能革濁，清我灌溉。誰能昭暗，啟我童昧。先人有訓，我說我誥。誨我嘉務，誨我博學。爰率朋友，尋此舊則。

　　契闊夙夜，庶不懈忒。秩秩大猷，紀綱庶式。匪勒匪昭，匪壹匪測。農夫不怠，越有黍稷。誰能雲作，考之居息。二事敗業，多疾我力。如彼遵衢，則罔所極。二志靡成，事勞我心。如彼兼所，則圂於音。於戲君子，無恒自逸。俎年如流，鮮茲暇日。

　　行邁屢稅，胡能有迄。密勿朝夕，聿同始卒。

　　傅毅復觀經義，朝夕不輒。帝聞其賢，善於辭賦，顧下詔征之。毅即隨命入朝。見帝參禮畢，帝曰：「素聞卿負大才，未用於世。朕因召卿濟扶孤弱，可乎？」毅叩首謝曰：「臣庸無識，不堪重任，乞陛下姑納為用。」帝大喜，遂以毅為蘭台令史，拜郎中令，與班固、賈逵共典校書。毅謝恩而出，即往蘭台，與諸生修編史集。

　　毅追美孝明皇帝功德最盛，而廟頌未立，乃依清廟作《顯宗頌》千篇，奏上，帝甚奇之。由是，文雅顯於朝廷，咸仰稱羨。是時，三年春月，帝思貴人馬氏，賢德慈謙，乃下詔立為皇后。德冠後宮，即正位宮閹。愈自謙肅，好讀詩書，常衣大練裙不加緣。朔望諸姬宮主人參朝謁，見後袍衣粗疏，以為綺轂。就視，乃笑。後曰：「此繒特宜染色，故用之耳，何得笑乎？」眾皆歎息而退。

　　一日，帝獨閒坐，追思中興功臣，不可殞滅其像。次早登殿，文武朝罷，傳旨令畫二十八將於南宮雲台，傳名後世。以鄧禹為首，次馬成、吳漢、王梁、賈復、陳竣耿弇、杜貌、寇恂、傅竣岑彭、堅譚、馮異、王霸、朱祐、任光、祭遵、李忠、景丹、萬修、蓋延、祁彤、姚期、劉植、耿純、臧宮、馬武、劉攏又益以王常、李通、竇融、卓茂，合三十二人，悉圖於上。獨馬援以椒房之親，不畫其像。一日，東平候倉與帝游於雲台，觀遍不見馬援之像，乃謂帝曰：「伏波將軍功勞甚大，何故不畫圖像？」帝笑而不言。

			　　六月，帝以光祿勛杜喬忠直，復升為太尉。時朝自李固之廢，內外喪氣，群臣側足而立，莫敢為敵。惟喬正色無所回撓。

　　由是，朝野皆倚望焉。九月，京師地震，帝召太尉杜喬至殿，問曰：「此何異也？」對曰：「地震者，蓋為朝廷失政，天怒忿生，以降災異。我主可備香燭，追悔前過，祈降新祥。使百姓咸安，國家永固。」帝准奏，令有司整集香花，列於午門之外。自引百官臨壇親祭。帝祝曰：「大漢皇孫劉志，負天重賦，繼嗣皇帝，自新即位以來，未經善治，不知何過所及？致使地震京師，人民懼恐。願天早賜太平，撫安黎庶。」祝罷，北向而拜。須臾，南上一陣風過，地震即止。帝曰：「果爾神明不可欺也。」遂罷還宮而去。

　　卻說梁冀正在府中，自歎身名顯貴，勢壓朝綱，文武公卿，莫敢與抗。惟杜喬、李固二人輒責其過，思欲誣害，以絕身尤。

　　次日入朝，見粱皇太后奏曰：「國家雖正，二害尚在。若不早除，恐後悔無及。」太后問：「何二害也？」冀曰：「議郎李固，太尉杜喬，今與妖賊劉鮪交通，暗藏兵器於庫，欲叛朝廷，奪謀社稷，乞陛下聖鑒。」太后素知喬、固之忠，不從非諛之謗，遂面叱梁冀，拂袖還宮。冀見太后忽拒，大慚而退。回府悶坐，妻問不答。乃自思曰：「是吾錯矣！國家權柄俱係吾掌，又且帝庸弱，群臣英敢聲言。生死由於我手，何待詔乎？」遂傳令收固下獄，逼係而死。後人讀史歎曰：讀罷遺編恨未伸，奸臣自古害忠臣。

　　九重日月朝昏霧，萬里江山晝掩塵。

　　黃葉空祠棲息鳥，青山高塚臥麒麟。

　　夕陽西下猿啼處，花落寒塘野寺春。

　　次日，冀使人脅逼杜喬，曰：「早從自死，妻、子可全。

　　若有拒辭，誅夷九族。」喬聞，大罵：「欺天逆賊，不思食漢重爵，貴顯朝廷，返毒弒君，而擅專權柄。今尚貪未足，欲侵劉氏江山，誣害忠良，欲專行事。恨不能斬除此賊，以絕漢世之患。雖泉下，亦矚目矣。」冀聞大怒，急令猛將擒喬下獄，逼係而死。後人有詩感歎：報國捐軀分所當，中興社稷漸銷亡。

　　精靈充塞乾坤老，名姓傳留翰簡香。

　　冤獄含愁春草碧，荒碑無字雨苔蒼。

　　至今遺像丹青在，古木寒鴉送夕陽。

　　帝知梁冀殘害喬、固二賢，情懷不忍，以其太后貴戚，勢滿朝廷，不敢聲言，悶坐宮中，吁嗟不已。十一月，桓帝登殿，文武拜畢，帝下詔百官，令舉獨行之才，輔參國政。尚書李膺被詔，遂將黃榜張掛各州，招納天下賢士。

　　時涿郡太守舉薦本府一人，姓崔名實，有安邦濟世之才，扶危治亂之策。及合郡舉者，悉赴京師應對。惟實知君庸弱，信任權臣，犯者不誅，有罪者不坐，故欲避名遠辱，稱病不對。退居閒暇，歎論世情，乃作衰世之論一篇，名曰《正論》，辭曰：凡天下所以不治者，常由人主承平日久，俗漸敞而不悟，政治衰而不知。為天下者，自非上德，嚴之則治，寬之則亂，何以見其然也？近孝宣呈帝，簡於君人之道，審於為政之理。

　　故嚴刑峻法，破奸軌之膽，天下晏如，海內清肅。算計見效，優於孝文。及元帝即位，多行寬政，卒以墮損，威權始奪，遂為漢室基墜之主。政道得失，於斯可鑒。

　　昔孔子作《春秋》，褒齊桓、管仲之功。夫豈不美文武之道哉？誡達權救敝之理也。故聖人能與世推移，而俗世苦不知變。以結繩之約，復可治亂秦之緒。干戚之舞，足以解平城之圍。夫熊經鳥伸，雖延歷之術，非傷寒之理。呼吸吐納，雖度紀之道，非續骨之膏。蓋為國之法，有似治身。平則致養，疾則攻焉。夫刑罰者，治亂之藥石也。德教者，興平之梁肉也。

　　夫以德教除殘，是以梁肉治疾也。以刑罰治平，是以藥石供養也。

　　方今承百正之敝，值屈道之會。自數世以來，政多恩貸，馭委其轡。馬駘其御，四牡橫奔。皇路險傾，方將鉗勒鞬輈以救之。豈暇鳴和鸞，清節奏哉！昔文帝雖除肉刑，常斬右趾棄市，笞者往往致死。是文帝以嚴致平，非以寬致平也。

　　論罷，遂歸隱逸，教授生徒。

　　時山陽申長統嘗見其書，歎曰：「凡為人主，宜寫一通，置之坐側。」是日，帝納群臣所舉者，凡三十餘人，各授爵位。

　　各皆謝恩而退。

　　忽尚書李膺趨殿奏曰：「臣聞泰山瑯玡郡賊公孫舉等作叛，聚眾三萬餘人，侵州擾縣，劫庫划財。郡守軍兵連年討之不克，願陛下早發大兵，救萬民之塗炭，解士卒之倒懸。」帝准奏，詔下令李膺選擇能治劇者，監軍出伐。膺領旨，即召司徒韓韶至府。交拜禮畢，韶曰：「大人有何事見召？」膺曰：「瑯玡賊叛，騷動邊城。郡守討之數年，未能克服。聖上詔吾選舉雄才捷見者，往收滅之。吾以君韜略閒熟，智識超人，故托往羸鎮撫，君幸無拒。」韶曰：「為人臣子，當竭死忠。雖銳鋒之刺，熱鼎烹之，而不知身之有也。況小敵何可懼哉！愚但庸弱無才，今蒙聖上之命，大人之舉，敢效寸節，以表微誠，韶之願也。」膺大喜，遂與精兵三萬，出為羸縣之長。送出郭外，分別而去。

　　卻說叛賊公孫舉知韶兵至，乃謂眾曰：「吾聞韓韶素行賢德，今漢為贏縣之長，撫恤良民。若再加兵攻劫，是吾不識人也。」遂戒眾軍，不許妄入贏境。

　　韶至，乃令開倉以賑濟之。鬥級跪進告曰：「倉中積粟，以待本縣饑者。此乃郡流民，大人何賑之乎？」韶曰：「長活溝壑之人，而以此獲罪，使其含笑入地矣，何為不可？」眾皆稱服而退。時泰山太守素知韶名，竟無所坐。韶與同郡荀淑、鐘皓、誠實，皆嘗為縣長，所至以德政服人，時謂之穎川四長。

　　贏縣自韶至後，純用德政教化。所以民歌樂業，獄無訟聲。韶之令德著聞於天下矣。後人詩贊曰：銅章墨綬映朱輪，百里花村政化明。

　　民俗安和無外事，一簾香霧韻琴清。

			　　卻說光武會集諸將，即日起軍。封姚期為先鋒，點起精兵一千五百，至胡陽城下攻擊。其縣宰韓刁見劉秀兵至，即上城告曰：「吾等通願歸降，不勞攻擊，乞限三日，待吾整備軍糧，開城拜獻。」文叔依言，遂回軍。

　　三日復至城下，令小軍教曰：「早獻納降，免遭災害。」

　　韓刁於城上聽言，叫曰：「叫劉秀出陣答話。」文叔躍馬而出，見城上喊叫一聲，一老人推出而言曰：「若再攻城，將汝叔父即斬！」嚇得光武墜馬而叫曰：「限吾三日，即來拜降，恕吾叔父之命！」言訖，回軍。至白水村，與眾將商議：「奈叔父劉保墮於小寇之手，何以救之？」眾皆默然無計。文叔曰：「當以天下為輕，叔父為重。汝等既無可脫之機，吾當自縛拜降小寇，以全其命。」姚期大言曰：「主公是何言？與臣老母死者，為主公興漢，豈其故欲是也？今此一小事而喪其社稷之心，則吾母可復生乎？」眾將勸之不從，惟默默嗟吁而已。忽人報曰：「外有投軍壯士，未敢擅入，乞主公發旨。」文叔曰：「著他休入，吾等都欲散罷，尚來何用？」其軍入攔擋不住，奮激而入，見文叔言曰：「聞主公真命帝王，小人特來投助，為何不用？」文叔曰：「非不用汝，奈今胡陽縣宰韓刁拿住叔父，逼要投降，吾等無計可施，欲罷歸寇，以保叔姪之義，不使名污於後世也！」其人聞說，大笑，對眾人言曰：「不能施此一計，枉為將相之材。」有詩為證：英雄無計脫奸危，默默軍前更問誰？

　　幸有陳平奇六出，陽春歌笑一時回。
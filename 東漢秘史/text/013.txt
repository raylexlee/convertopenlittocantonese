
			　　揖罷，即請人縣衙，遜坐置酒款待，謂曰：「吾乃此邑之宰，姓李名通，字次元。敢問賢公何姓？」文叔曰：「吾乃白水村金和是也。」通曰：「賢公何得詐乎！吾聞小兒於市上謠歌，說『禍全，福全，白水昇天，劉氏復興，李氏輔焉！』賢公既非金龍護體，漢室金枝劉秀，吾豈屈身而迎哉？」文叔見道實情，遂將其事逐一告知。李通大喜，慌忙下席，請主公受禮，謂曰：「主公興兵，臣助軍兵五百。」二人酒至半酣，徹畢，文叔曰：「吾今娶陰長者之女，缺乏禮儀，因裝糧米於此糶發。聞說此市一仙長曾對陰長者所說，吾命頗貴，將其女配我，今欲訪謁其人，未知在何居住？」通曰：「主公欲往，臣將侍行。」言訖，二人上馬同至長街。見一卦鋪，書著聯偶二句，光武視之，遂湊二句於後，其聯曰：今日不過午，定算一龍虎。風雲未會時，特訪神仙祖。那仙長見李通引一人至鋪前，見門上聯偶，其人遂湊二句於後，仙長大驚，急整衣冠出接，邀入鋪中。施禮畢，各尊坐。文叔曰：「素聞先生靈課，特來求占一卜，問取命運窮通，重當酬謝。」仙長曰：「願求尊命，先看，後占卜筮。」文叔遂將八字付與仙長。推罷，大笑曰：「果應我今日之兆也。」文叔問曰：「有何兆焉？」答曰：「吾今日卜占一卦，應天子臨門。觀此八字，真帝王之命！」文叔曰：「吾乃一村農耳，焉有此分！」答曰：「休得隱諱，在小鋪無妨。吾曾道與姚期廟中接駕，果如言否？」文叔聽說，暗思此人如神，遂將實情告與。仙長聽罷，慌忙下拜，復呼萬歲。文叔急下攜起，問曰：「仙長何名？」答曰：「老夫姓蔡名少翁。」文叔曰：「吾昨夜來一夢不祥，敢瀆先生圖解。」

　　少翁曰：「夢如何也？」文叔曰：「吾夢與王莽交戰，吾大敗走，忽遇五隻大羊，四隻逃走，被吾拿住一隻，騎於背上，拿住其角，角落。挽住其尾，尾落。覺來將夜半矣！未知吉凶如何？」少翁曰：「此夢甚吉，主公可得南陽五縣。」羊去其角尾，乃一王字也，主公若取五縣，即時富貴，可做君王。」文叔聽解大喜，遂與卦錢。少翁曰：「主公異日登位，臣要司天太監，要此卦錢何用！」李通曰：「何日可除王莽？幾時得做君王？」

　　言未訖，忽聽一人叫道：「誰敢發此大言？」李通見之，大喝一聲，其人方回而去。後贊少翁詩曰：易中造化識天機，筮卜初從太昊時；何事先生名獨擅，端能審象與機宜。

　　卻說文叔見李通喝退一人，而問曰：「是何人也？」通曰：「此乃吾弟李鐵，有始無終，主公休怪。」言訖，二人遂別少翁，回至李通宅首。文叔告曰言取陰長者女事。李通遂將財物贈之，令之搬上二十箱，載於車中。二人拜別。文叔行至其姐莊上，遂人相見，鄧辰置酒款待。飲至半酣，徹畢，文叔告歸。

　　其姐劉元見劉秀酒醉，叫夫鄧辰送回。文叔與姐拜別。二人坐於車上，行至半途，見一隊軍馬喝道。將近，文叔於車上帶酒言曰：「輕避重，何不知禮！」其官人曰：「賤避貴，豈敢越法！」文叔曰：「汝何貴於我？我何賤於汝？」官人曰：「俺是鳳城官宦子。」文叔曰：「吾乃龍閣帝王孫。」官人曰：「吾父朝中宰相。」文叔曰：「吾祖國內君王。」其官人乃蘇獻之子蘇和，引陰陽官於南陽地界，遍察劉秀。聽罷其言，大怒曰：「此人正是妖人劉秀！」喝令左右擒下，至新香亭勘問。
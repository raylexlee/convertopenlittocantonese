
			　　卻說光武見其人大言彰說，欣然起而問曰：「壯士有何奇策？願施濟助。」答曰：「小人只用挑柴一擔，去胡陽城內叫賣，主公急領大軍隨後跟至。韓刁見兵臨擊，必令百姓人等俱上城守，小人藏刀於身，密隨其後，使不知備，斬卻此人，殺退眾軍，開門迎主而入，豈不兩利而俱全也！」光武聞言，大喜，曰：「真良將也！」言罷，送出寨門。

　　其人挑柴直至胡陽城內叫賣，買者正與講價，言不賤賣。

　　忽人報曰：「劉秀軍至！」韓刁聽知，急令軍士人等俱隨上城，擁護陣勢，將賣柴人等一齊趕上城去。其人見韓刁正與劉秀打話，潛步立於其後，扯出短刀，安於柴擔之上，望韓刁脅下一刺，墮城而死。復趕眾人各奔逃走，遂開城門迎入劉秀眾軍，安撫百姓。至衙坐定，秀問其人曰：「壯士何姓？」答曰：「臣乃姓陳名俊，字子昭。」文叔曰：「今日非卿之力，難至於此！」遂重賞。賜畢，即令軍卒將家屬糧草，悉運入城，置酒宴勞眾將，一齊作賀。鄧禹曰：「雖得此城安頓，不可為喜。

　　如近城申報朝廷，統領大軍來擊，難以拒敵。莫若乘此一勝之機，復取諸州郡縣，使王莽兵至不能勝也。可著李通、堅譚取宛城，劉縯、李軼取棘陽。主公與姚期取新野，每路統兵五百。

　　臣守此城，方保全勝。」文叔曰：「公言當也。」遂令各路分兵前去。

　　那光武同姚期統領大軍五百，至新野下寨，令小卒飛下戰來日上陣。其書曰：大漢皇孫劉秀，應天順人，乘時舉眾。非干嘯聚山林之徒，誠復平王子嬰之恨。蓋為王莽篡國，賊子專權，致使天生忿怒，旱澇不均，錢糧倍勒，逼黎庶逃竄於他鄉。律法苦刑，使盜賊競生於境內。秀豈敢自專帝位，若破王莽之後，選有德為君。

　　如不願從，乞軍對陣。諸官照示，垂拜不宣。

　　那蓋延、景丹二人正於城衙坐敘，忽人報曰：「劉秀領軍攻城，令小卒來下戰書。」二人聞說，大驚，遂喚至其卒，接書讀罷，蓋延曰：「劉秀真命之主，吾等莫若早降，免使黎民受害。」景丹曰：「然。」二人遂開門拜降，迎接入城。文叔曰：「二公何名？」答曰：「臣等蓋延、景丹是也。」即引文叔等至衙，賞勞軍兵，安訖百姓。
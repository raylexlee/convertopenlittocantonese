
			　　卻說光武於廟中投宿，至二更時分睡覺，見殿門大開，心驚膽怯，恐有人知覺來捕，慌忙潛走，潛步視聽。見東廊月影下履聲響處，轉過一人，直入殿來。見文叔即拜，謂曰：「主公因何獨宿於此？」文叔問曰：「壯士何名？」答曰：「吾乃穎川來縣人也，姓姚名期，字次祝。」文叔曰：「足下為何夜入廟來？」期曰：「前日有一仙長，言說後三日此廟中有一真命帝王投宿，是夜小臣特來迎接，請主公暫至小莊安歇。」文叔大喜，曰：「有勞足下，無恩可報！」二人遂往至宅，姚期引見施禮畢。

　　次日早姚期謂文叔曰：「主公於此稍停數日，臣往城中探問消息，方可再行。」言訖，姚期上馬而去。

　　卻說莊外一人，姓高名萬，與數個後生議道：「姚大郎引一個面生之人于家，莫是妖人劉秀並丑漢馬武？」言訖，齊至期家問曰：「爾家堂上後生是誰？」姚母答曰：「是吾親屬。

　　」萬於門隙窺覷，見其面貌非俗，乃謂眾人曰：「此人活像圖影一般，正是妖人劉秀。」言罷，與眾人擁入拿住，綁押送縣，唬殺期母，向前告，不肯放，一齊簇擁而去。忽見前途匹馬，奔走如飛，近視之乃子姚期也。老母急謂期曰：「適才高萬統人拿縛主公，押送縣去，汝快往姊家潛宿幾日，莫待事發難逃！

　　」姚期聞說，忙搭雕弓，躍馬飛趕。時高萬拿獲光武，喜不自勝，謂眾曰：「吾昨日占一卦，合有官做。今日拿住妖人，功勞非小。」行至村店，眾押人等沽酒相賀，盡歡痛飲。忽一人，身長九尺五寸，面如活蟹，須若鋼針，自外而來，謂眾曰：「汝等為何喧鬧飲酒？」高萬答曰：「吾等拿獲妖人劉秀，送官請賞，故有此歡。」其人聽說，不言而出。眾亦罷飲，押秀往縣。至楊柳岸古堤岡上，高萬大喊道：「我等今日千金賞萬戶侯。」姚期追至，聽其眾喊，攀弓箭叫高萬道：「做得何官？

　　」弦響箭到，射中高萬左目。有詩為證：群賊奸貪萬戶封，拿君解縣氣如虹。

　　豈知冤路重相踏，一箭翻身墮馬終。

　　那馬武見高萬捉獲光武於店內，大歡飲酒，先已至古堤岡等侯。忽見姚期亦趕將來，馬武遂出，一齊助殺，救出文叔，解下索綁。君臣三人坐於林下，光武曰：「若非公等相救，吾命遭於小寇之手！」話畢，卻說莊家二人往夾縣告狀，於林間經過，見三人坐敘，知是劉秀。行至前途，遇三官策馬而來，二人急跪告曰：「前途林下坐著妖人劉秀及丑漢馬武。」官人問曰：「在何林下？」莊家遂引至林前，指曰：「三人坐者並是。」官人視之，果是劉秀，恐其前面再說，遂張弓搭箭射死莊漢。二人至林下馬，見文叔大哭曰：「叔父朝夕憂悶，不知賢弟消息，故使吾二人遍處尋訪。」各敘話畢，姚期問曰：「二公何人？」文叔曰：「吾兄劉縯、劉仲是也。」二人聞說，即與施禮。馬武曰：「主公異日興兵滅寇，臣助軍十萬接應。」

　　姚曰：「臣事老母終年之後，竭力助主公匡復天下。」文叔曰：「吾孤身力寡，全賴公等匡扶。」言訖，忍淚分別。有詩為證：攜手河梁話別時，徘徊路側恨何之。

　　數聲風笛離亭晚，君向瀟湘我泣岐。
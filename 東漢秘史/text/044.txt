
			　　卻說馮異自入關中，赤眉平定，而眾寇猶盛。時涿郡太守張豐，反與彭寵等連兵擊異。異且戰且行，屯兵上林苑中。延岑自稱武安王，欲據關中。引張邯、任良等大軍五萬，趕至上林攻異。兩軍對陣，延岑出馬，馮異罵曰：「狼野小毒，敢望大食。不思赤眉勢若利鋒，尚白面縛拜降。汝乃山雞野雉，敢與靈鳳爭巢。早伏受降，免擒碎首。」延岑大怒，提刀直齲二人交馬，共戰十合，延岑敗走，馮異趕殺。張邯挺戈截住，戰不三合，忙走不禁。任良出馬，亦不三合，敗陣飛走。馮異率兵趕上，大殺一陣，斬首千人。延岑、張邯、任良等將俱各逃走。諸營保守哭護延岑者，皆伏馬前，高叫：「將軍，小卒願降。」馮異大喜，遂收兵安寨。

　　卻說延岑等走至長岡，聚會殘兵，尚得二萬餘，即行攻析。

　　異知，急遣復漢將軍鄧曄、輔漢將軍於匡，分軍五萬往擊。二將領命，各披甲上馬前行。鄧曄青袍鎖甲，白馬紅纓，頭頂白銀盔，手提方天戟。於匡紅袍白甲，赤馬青纓，頭戴金練盔，手執昆吾劍。騎兵步卒，各執輕戈。行至析縣，兩軍相遇，延岑出馬，大叫：「小將對陣。」鄧曄、於匡二人分兵並出，不與打話，令卒擂鼓，兩脅夾攻，左衝右突，攪軍混戰。鄧曄殺至陣中，撞遇任良，戰不兩合，被曄一刀砍於馬下。延岑見勢不利，勒兵分走。曄、匡二人趕上，大殺一陣，斬首千級。逼其大將蘇臣等八千餘人，忙下拜降。鄧曄大喜，遂合兵入縣暫歇。

　　卻說延岑自武關走入南陽，時百姓饑餓，死者不可勝數，生者則割死者之肉充饑，人相食人。黃金一斤只換豆粟一斗，道路斷絕，糧稅不輸，軍士悉以雜物而食。帝聞，遣使持節至南陽，拜趙匡為扶風侯，令其安撫百姓，及整給軍糧。趙匡承賜，即將五萬大兵及軍馬糧草，往助馮異。異知，急出迎接，邀入帳下，施禮，問曰：「吾兵正在渴中，蒙君助濟，暗室生輝。」匡曰：「將軍威揚四海，掃群賊若蕩微塵，清中原猶同拾芥。愚下識短才疏，無能智決，故不愧蒹葭倚玉，而投事將軍。倘蒙優容，則執鞭亦無恨矣。」異曰：「將軍故反言乎？

　　」二人大笑，遂令設宴相待。馮異兵食漸盛，有豪傑不從令者，往攻擊之。降附有功勞者，褒賜之。遣其新順諸將，赴京城見帝。散其小民，各歸農業。由是威行關中。有詩為證：有志少年場，輕移寇虜亡。

　　關中雷電震，凜凜翰遺香。

　　卻說耿弇憂切，四方擾亂，竟僭稱王。軍卒苦勞，人民怨望。一日，趨殿從容奏於帝曰：「關中赤眉雖定，四方僭竊猶多。彭寵竊漁陽，張豐反於涿郡，富平獲索擾害，齊地張步稱王。故此掠縣攻城，傷民斂卒。臣請北收上谷，平服諸方，民無怨望之心，王樂太平之世。願陛下聖鑒。」帝聞奏，慨然許之。壯其威勢，乃曰：「將軍誠有佐國之心，安民之志。」即令勒兵五萬送出朝。

　　耿弇拜別上馬，前行至漁陽，離城五里下寨。彭寵知，急披掛上馬，引軍三萬，出城迎敵。兩軍相對，耿弇出馬，寵曰：「無名小寇，敢來犯界，以討死乎？」耿弇大怒，罵曰：「豚犬豎子，不識英將之名，敢竊疆土，兩合陣上，碎首微塵。」

　　彭寵大怒，挺槍直齲弇令擂鼓，催軍進擊。兩馬相交，約持三合，彭寵敗走，耿弇趕上混戰一陣。斬首數千餘級，伏屍遍野，血漲平坡。彭寵大敗，走奔軍都而去。

　　卻說征虜將軍祭遵屯於良鄉，驍騎將軍劉嘉屯陽鄉會，弇起軍協同攻寵，共兵二十萬餘騎。寵自引大軍五萬，分為兩路，來擊遵等。兩軍相對，祭遵出馬，謂寵曰：「豈不聞『順天者存，逆天者亡』！天既賦以如是之人，汝豈能並哉？今能早思回首，下馬歸服，免致軍卒勞苦，黎民征怨。一旦不失功名之望，而又顯於宗祖之光。莫待火急眉尖，噬臍無及。」寵曰：「彼丈夫也，我丈夫也。吾何畏彼哉！」言罷，兩軍擺開陣勢，金鼓齊鳴。二人交馬，約戰十合，彭寵敗走，祭遵趕上。彭寵舉旗一招，純引匈奴突出。耿弇、劉嘉見其兵助，亦往衝陣，攪軍混戰，喊殺驚天。匈奴首將突遇祭遵，交無兩合，撥馬回走。劉嘉截住，共戰三合，復回東走。耿弇兜弓，望寵腦後一箭，射落馬下。劉嘉急近斬首。彭純亦撞出走，耿弇截祝戰不兩合，活捉彭純，餘卒皆伏降順。有詩為證：日夜干戈擾塞邊，彭郎空執銳披堅。

　　乾坤有意歸明主，何事輕身喪九泉。

　　耿棄等攻軍入城，至衙坐定。眾縛押純，推跪階前，弇令斬首。安撫百姓，設宴會勞諸軍。弇於席上言曰：「吾領敕命，進攻諸處。反寇漁陽寵賊趕投於此，感賴二將軍協助破之。奈張豐涿郡未下，富平護索未取，及齊地張步等處，如之奈何？」遵曰：「可先下張豐，後收東郡。」宴罷，勒兵還攻涿郡。

　　張豐聞知，勒兵親出對陣。頭頂金鳳盔，身穿烈火袍，紅纓白甲，玉帶烏靴。手執偃月刀，坐下追風馬，立於陣前。大叫：「小軍搦戰。」祭遵出馬，謂豐曰：「昔高祖創業，當項氏拔山之勇，屢戰關間，卒天下猶歸於漢，而項氏逼刎烏江，竟莫能與相競。今汝乃一庸夫耳，安望大食！正所謂『蚊龍未起，蝘蜒混池』。」豐曰：「彼一時也，此一時也。豈不聞『五百年必有王者興』？其間必有名世者。汝與扶立妖人，與吾並驅中土，未知鹿死誰手。汝乃一村庸小寇，豈能料識成敗！

　　二合斬汝，顯我英雄。」祭遵大怒，提刀直出。兩邊擂鼓，二馬交鋒，共戰十合，不分勝敗。再令擂鼓，又戰十合，耿弇、劉嘉一齊出馬，兩邊夾攻。張豐抵敵不住，撥馬回走。祭遵等催軍趕上，四圍掩殺，攪軍大混。張豐欲衝北出，被祭遵活捉，餘兵皆降。耿弇收軍，一齊擁入城去。

　　初豐好信妖術，有一道士，言豐當為天子，將五彩錦囊內藏白石係於張豐手臂，謂曰：「此石中有玉璽。」豐信任之，遂反自稱為王。今日之敗，則為妖誣所惑。

　　遵等至衙坐定，眾將綁縛張豐，推跪階前，遵曰：「不省良言，果遭吾手。」言罷，喝令斬首。豐曰：「且休下手，錦囊石中還有玉璽。」遵聽其言，以刀破之，仍一白石。豐乃知術之詐，被惑陷身，仰天歎曰：「當死無恨。」遵曰：「順漢若何？」豐曰：「將軍若肯姑容，願為帳下小卒。」遵大喜，親下解縛。張豐頓首百拜謝。眾將一齊賀功。禮畢，各歸部帳而去。
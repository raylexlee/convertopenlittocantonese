
			　　卻說囂死，其將王元、周宗等復立子純為王，徙居雁門。

　　帝召征西將軍馮異往伐。異即引軍五萬，上馬往前，望西行進發。數日方至，令人報知吳漢、杜貌、來歙、王霸等，合兵共進。四將聞報，急出迎接。禮畢，即起軍行，共合二十餘萬。

　　至天水，分兵開陣。令小卒叫純搦戰。純知恐懼，急召大將王元計議。元曰：「大王勿慮，安坐城中，小臣等願死當先斬首來獻。」言罷，飛身上馬，與趙恢、周宗、行巡、苟宇等勒兵十萬，分作兩門而去。王元、周宗、行巡引軍五萬，先從南門出戰。令趙恢、荀宇分兵五萬，從後西門勦殺。言訖，各依計行。

　　王元等出城與漢兵對陣，馮異出馬謂元曰：「鼠賊，尚不知死！隗囂千謀萬計，未能成就，憤氣死於軍中。今汝一微塵耳，豈足為望。」元曰：「鵲在深林而笑孤鳳。吾先王雖喪，後主猶勝天下。國家世承相繼，豈能長於漢哉！汝今早罷戰，不失功名之望。倘若抗頑，分屍碎首。」馮異大怒，掠刀躍馬，直取王元。二人交馬，約戰數合，王元抵敵不住，走回本陣。

　　馮異躍馬趕上，宗周、行巡飛出截住，兩下夾攻。王霸望見，忙衝入陣，撞遇周宗，共戰十合，周宗敗走。王元舉旗一招，趙恢、荀宇從西殺入。吳漢見其兵助，急催杜貌、來歙，一齊躍馬而出。兩邊混戰，喊殺連天，隗兵大敗。趙恢欲撞陣走，被杜貌當胸一箭，射落馬下。荀宇望見，飛躍走近，挾上馬去。

　　王元見勢不利，忙急鳴金收軍，入城而去。馮異分兵，四面圍祝卻說公孫述知純危迫，急遣大將趙匡，引軍五萬來救。至城已近，趙匡先令一將報知城內出兵迎接。其將領命，躍馬飛行。見西門五軍把守，走至城下，叫卒開門，言西蜀起兵來救。

　　把守吏卒未知真假，不敢妄開，忙入府內報王元。元自登城問曰：「汝既蜀兵，有書來否？」答曰：「有。」遂將來書帶於箭上，射入城去。王元接見，果然，叫謂曰：「吾準會應。」

　　其將遂別而去。正欲出走，被漢巡軍趕上拿住，綁送馮異帳下。

　　異問曰：「汝何將士，敢來打聽消息？以實告說，免受重刑。

　　」其將答曰：「公孫述知將軍圍城，特遣趙匡引軍五萬來救，故令小人報知王元。小人罪該萬死，乞將軍姑恕，願隨將軍提挈鞭鐙。」異聞笑曰：「子陽癡心虛謀想大。」言罷，令將監候，曉諭眾軍，嚴兵待戰。

　　忽人報曰：「蜀兵來至。」馮異收軍分作五隊而入。兩軍相遇，趙匡出馬，頭頂鳳尾盔，身披青鎖甲，手執大桿刀，坐下紅鬃馬，立於陣前，大叫漢軍搦戰。馮異出馬曰：「吾征隴右，與汝無干，今何故速兵來至，欲討死乎？」趙匡罵曰：「匹夫村寇！不禁三合，敢出大言，若拿到手，粉屍碎骨。」馮異大怒，令卒擂鼓，展開陣勢，躍馬相交。共持十合，趙匡氣力不禁，忙回敗走。馮異趕上，趙匡撥馬又戰三合，被馮異一刀砍為兩段。王元登城望見，急放軍出，兩下協攻。吳漢、王霸、杜貌、來歙見其兵助，四路一齊進發，掩兵混戰，塵土遮天，王元大敗。殺得屍橫山積，血漲河流，溝塹傷軍，聲號地震。隗純見勢危迫，急自鳴金收軍入守。馮異收軍，四面圍祝王元走入城中，點收兵數，傷折大半。隗純甚是憂切。周宗進謂純曰：「大王休罪，容臣所告。」純曰：「將軍何事？

　　」宗曰：「漢將部下人馬精強，先王屢與爭鋒，未能取勝。今大王兵微將寡，上陣者少，豈能敵勝彼哉？臣聞劉秀寬仁待士，卑禮迎賢，大王莫若獻降，保全金體。一則功名不失，二則民士得安，大王若何？」純曰：「吾父屢與交兵，恐懷舊恨，何如？」宗曰：「岑彭先事王莽，除授宛城。劉秀起兵，與彭交鋒半載，殺秀軍士不可勝言。後彭拜降，反得加封重用，並無憎恨之心。大王放心休慮，臣保萬全。」隗純許之。宗遂登城，謂漢將曰：「吾主隗純，今願獻城納降，將軍肯休容否？」馮異答曰：「若肯歸義漢家，保封原職。」宗曰：「恐帝心懷舊恨，將軍若何？」異曰：「若有差池，是吾之過。叫彼放心無疑，保全重用。」宗遂回報，具說所事，隗純大喜。王元知之，殺入蜀中而去。

　　十年冬月，純令卒獻開東門，自引大軍出接，跪伏道旁告曰：「小將有萬罪之愆，百千之過，乞將軍憐宥孤獨，泉下不忘大恩。」馮異下馬，攜起謂曰，「公子今能歸義，名節永垂，豈有懷舊恨哉！」言罷，同入城衙，安撫百姓。

　　十一年春月，異攻落門平服，病薨於軍中，敕賜葬於洛陽。

　　諡曰：「節侯」。長子彰嗣。帝思異功，復封幼子訝為祈鄉侯。

　　卻說公孫述遣大將任滿、田戎、程泛等引數萬人，乘舫排下江關，擊破夷陵道，因據荊門。漢征南將軍岑彭發兵拒敵，屢戰不克。帝知，遣大司馬吳漢，發荊州兵助彭夾擊。吳漢即起大軍十萬，上馬前行。數日方至，合兵二十餘萬。彭遂傳令軍中，令裝戰船千隻，各載火炮於內，逆流而上。眾將整集齊備，報知岑彭。彭與吳漢分兵上船，直衝浮橋而進。

　　田戎等知，亦架小舟五百餘只，擺陣對敵。兩軍相遇，岑彭、吳漢各立船頭之上。田戎叫曰：「小將降否？」岑彭罵曰：「隴右如山之勢，一掃平除。汝乃一微煙耳，豈勝大燄！」言罷，催櫓亟進，衝船混戰。是時天風狂疾，令軍務放火炮。風怒火衝，彭、漢順風並進，蜀兵大亂，火燒水溺，死者無算。

　　任滿令軍搖船欲汨東走，吳漢兜弓趕上，望滿腦後一箭，射入咽喉，溺水而死。程泛亦走，岑彭截住，生擒斬首。田戎走保江州而去。

　　岑彭、吳漢率臧宮、劉歆等一齊上岸，長驅人下江關。傳令軍中毋得擄掠民財。所過地方百姓，皆奉羊酒迎勞。彭謂諸耆老曰：「大漢皇帝，哀憐巴蜀人民，久遭軍掠，故興師遠伐為除害，豈傷汝等財哉。」毫末不受。百姓大喜悅，爭開門降。

　　彭遂安撫城中士庶，即下江州。見田戎食多城固，一時難取，乃留部將馮駿，分兵五萬守之。自引兵乘利進攻平曲。

　　卻說中郎將來歙，與蓋延、馬成等進攻述，述將王元、環安趕至河池下，大破之，乘勝再進。蜀人大懼。公孫述一日升帳，召請將議曰：「漢兵勢大，人人驍勇，州縣悉被攻破，如之奈何？」眾將默然無計。忽帳下一小卒，名曰烏鑽，進曰：「大王勿慮，小人一計，可殺漢將來歙。」述曰：「汝有何計？

　　」鑽曰：「小人學為刺客，夜藏短刀，潛入帳下，刺殺來歙，則蓋延易破矣。」述大喜，曰：「我兒若能建功，封賞不輕。

　　」烏鑽遂潛入，往至其帳前，以身藏於榻下。待夜三更，聽得來歙睡濃，潛步扯刀，望歙肚上一刺，飛奔出營而去。來歙痛覺，刀刺入肚，不能拔出。乃叫蓋延，延至，見歙傷，放聲哀哭，不能仰視。歙張目叱延曰：「虎牙何得此耶？吾中刺客所傷，無以報國，故呼將軍囑托軍事，而反效兒女子涕泣乎！刀雖在身，還欲勒兵破賊，以復仇恨，何足懼哉！」延強收淚，以聽所誡。歙奮然起榻，修表申聞，表曰：臣歙夜宿軍中，更闌靜後，為賊人潛刺，傷中臣身。臣不自惜，誡恨奉職不稱，以為朝廷羞。夫理國以得賢為本，大中大夫叚襄，骨鯁可任，願陛下裁察。又，臣兄弟不肖，終恐獲罪，陛下哀憐，數賜教督……表未寫終，投筆抽刃而絕。蓋延哀悼甚切，不自止已。見歙所修之表，雖未完就，亦將封下，遣人先報朝廷，以表其意。

　　後令王良護送喪還。

　　使者領命飛奔至京，入朝見帝，呈上歙表。帝覽畢，大驚，涕泣不已。軍報喪還洛陽，帝親披孝，素車白馬，使傳敕葬，諡曰「節侯」。子衰嗣。帝思來歙忠節，復封其弟田為宜西侯。

　　卻說岑彭攻破平曲，收其谷數十萬石。公孫述恐懼勢大，盡入其手，急使大將延岑、呂鮪、王元及弟公孫恢，發兵十萬拒廣。及資中，又遣侯丹率兵二萬，守拒黃石。彭知，使護軍楊翕與臧宮分兵十萬往拒延岑等。自引大軍十萬襲擊侯丹。兵至黃石，兩軍相對，侯丹出馬。岑彭不與答話，提刀直齲二人交馬，約戰十合，侯丹敗走。岑彭趕上，大喝一聲，斬於馬下。眾將俱各走散。彭遂收軍，星夜倍道，兼行二百餘里，逕拔武陽。及使精騎馳擊廣都，去成都十里，勢若風雨。所至皆奔逃散。

　　初，述聞漢兵在乎曲，故遣大兵逆之。及彭至武陽，繞出延岑軍後，蜀地震駭。述大驚，以杖擊地，曰：「是何神也？

　　」時彭所立營寨之地名曰彭亡，岑彭聞而惡之，欲改其名。至日暮，蜀將環安刺客，詐為亡奴降彭，彭遂納之。至夜二更，亡奴身藏短劍，潛入岑彭帳下。聽其睡熟，遂拔劍脅下一刺，岑彭痛醒，叫喊一聲而薨。眾將知覺，急起拿住亡奴，斬為八段。有詩為證：如山號令想英雄，志掃羶腥屢建功。

　　何事身懼奸計害，令人景仰歎西風。
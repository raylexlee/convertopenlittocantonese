
			　　乙丑元始五年，臘月八日，平帝壽誕，文武百官各整朝衣象笏，肅候午門之外，待駕臨賀。是日，平帝登殿，群臣班列，拜舞揚塵，俯伏金階之下，慶賀萬壽。山呼禮畢，左班倏有一臣，紫袍金帶，象簡烏靴，手捧金杯趨上金鑾，跪於殿前啟曰：「我王萬壽。臣無稱觴之舉，特具椒酌一杯，以表君臣之義，願我王鑒臣微意。」帝聞奏，視之，乃皇丈王莽也。帝思：「此人昔有不平之意，恐生毒害」！乃佯狂顛倒，推醉不收。莽見帝辭，踴身躍前，扯住龍袍，以酒灌入其口，半傾於身。帝不得已而飲之。頃刻間，御身倒下龍牀，七孔皆流鮮血！殿上百官各各驚駭，悉在勢下，畏不敢言。嗚呼！平帝之命不幸墮於奸臣之手，良可痛哉！

　　片時，御屏風後忽閃出一人，身長八尺，面顏紫色，相貌堂堂。身穿盤龍袍，腰繫白玉帶，手持金簡，足履烏靴，乃皇叔劉登。見工莽將鴆酒灌死平帝，大罵：「讒賊，漢家有何負汝？安敢行事殺戮吾君？」莽曰：「爾上祖奪取秦朝天下，享此數百年之榮，又且凌辱大臣，無端極矣！今天歸於我，汝何言哉？」劉登罵曰：「欺天反賊！不思漢王以汝官高爵極，富貴難言，今日忘其大恩，弒身奪位，天理不容！」言訖，手持金簡，怒若雷霆，向王莽便打。忽旁邊閃出一將，仗劍趕來，大罵：「無知賊子，敢欺君越法！若不斬首為示，恐難服眾。

　　」遂拔劍一砍，登死於地，唬得眾將俱不敢言。吟窗下有詩贊劉登，曰：踴出金鑾勢莫當，昂昂志氣壓群芳。

　　雖然身被奸雄挫，罵賊聲名萬古揚。

			　　卻說光武收軍入城，設宴會將，賞勞諸軍。惟不見子陵，甚懷憂切。鄧禹曰：「主公少慮，子陵素愛隱樂，不求聞達。

　　今為主公解除急難，喜不自勝，必歸山避世去也，可暫舍之。

　　」光武從勸，遂寫表文，令人申奏更始。表曰：昔高皇創業，徒步布衣，仗三尺劍而安天下，則有張良、蕭何、韓信三杰之謀，而楚競不能與之爭也。不意呂后專權，操機設變，斬忠臣而戕骨肉，則天下幾平息矣！幸文帝頗聞善政，繼續江山。傳至平卑，賊臣握柄，奪其位而弒其身；殞其名而滅其姓。蓋為昏矇弱甚，不能制理奸謀，使祖宗萬載洪基，一旦墮於莽賊！天下紛紛，生民塗炭，秀倖存於白水起集義兵，效文王聘姜渭水，竊高祖拜將郊壇，略服南陽，少安兵甲，遂立陛下為君，以嗣先王之業。庶不失乎天下之望，而有利於社稷之福！今尚寇害未除，安危難一，願陛下亦宜勵精圖治，刻志於朝，納直去奸，參謀決略，務致太平，則臣等之萬幸矣。

　　諒陛下聖德仁威，不勞臣慮。今秀昆陽擊拔，旦夕操戈，久困寇攘之圍，不能施征服釋。城糧磐盡，兵卒饑亡，感上天垂恤孤窮，幸濟危途之急，頓使陽回幽谷，枯木生梯！略集眾兵，銳精日益。破無霸於西山，斬王尋於北野，雷風大作，雨注成河。趕王邑、嚴尤輕騎渡走；驅廉丹、呂傲溺水淹亡。唬虎豹於山崖，伏屍骸於坡上。聲震天闕，威鳴地府。秀苟全一勝，略獲娛情，畢陛下仁恩所被，而致臣等之幸也！臣秀誠惶誠恐，頓首，稽首，百拜，謹奉表上聞。

　　更始覽表大喜，欲飛詔加封劉秀功勞。時八名賊臣朱鮪等，見秀表奏大獲勝功，乃私相計議曰：「今劉秀兄弟掌握兵權，威名日甚，恐聖上寵他之能，厭吾之保莫若囑帝除之，使吾等得為重用。」眾皆然之。遂私入後殿見帝，陰讒其事。

　　更始聽罷，沉吟不敢形發。部將劉稷聞之，立起怒曰：「更始何不仁也！伯升兄弟為此東征西討，北伐南攻，受盡百千汗馬之勞，圖成大事。又推義讓之心，推居帝位。今汝安平宴享，彼甘士卒之身，而反言欲害之，是何理耶！」更始聞言，即宣劉稷至殿，喝令擒下斬首，不容再說。

　　劉縯急上奏曰：「陛下且止，今王莽未除，不可先壞己將，恐眾士異心，難同舉略。乞陛下仁有！」朱鮪在傍譖曰：「陛下斬者尤當，今劉縯兵威勢大，與稷同謀，欲奪陛下之權。就彼兄弟之職，陛下可將二人除之，以絕身邊之患。」更始准奏，令將縯、稷一同斬首。武士得令，推下金階。劉縯仰天歎曰：「令吾大事已成，恨未能掃除內賊，以清國政，則雖死而無憾矣！」言罷，引頸受刃。有詩為證：威名凜凜震華夷，四海來蘇望義旗。

　　一旦命罹奸佞手，忍聲拋恨殞丹墀。

　　卻說光武於昆陽聞知兄縯被賊臣朱鮪譖殺，頓使魂飛氣絕，悶倒於地。眾將急救，多時方醒。放聲大哭曰：「吾兄揚威四海，聲震京華，不意被賊子所害，失我群行！」眾將聞悲，俱各掩泣。

　　是日，光武思兄被害，坐臥不安，即起軍馳詣宛城，安服更始。諸州官屬悉出接迎。秀端容厲色，不容交接私語，眾皆畏服。及至朝見，更始和顏悅色，低聲相應，未嘗以取伐昆陽之功為念，亦未以兄之見害為懷。孝服不思，喪哀不舉，飲食坐笑如常。惟枕席之上則有涕泣而已。更始見其寬宏如此，大慚而愧之，遂拜秀為破虜大將軍，封武信侯。仁主之心於此可見。
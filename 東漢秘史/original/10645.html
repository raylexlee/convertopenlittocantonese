<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東漢秘史 - 第二十八回　英雄勢逼反王軍　爭名奪利空呈表</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十八回</br>　　英雄勢逼反王軍　爭名奪利空呈表</font></h4>
			　　卻說李忠引殘軍奔走長安，入朝見帝奏曰：「小臣陷住岑彭，押至半途，被敕賜反將蘇成奪去，殺害軍兵，臣不能抵敵，故此敗還。乞我王姑宥！」王莽聞奏大怒，曰：「能捉不能押，則有怠慢之心，以欺皇上！」喝令擒下處斬。竇融急出奏曰：「蘇成世之勇將，小可難敵。用人之際，不可損壞軍將，乞陛下仁有！」帝准奏，遂赦其罪。再令押軍二十萬，搬運糧草，送往寨門。李忠謝恩出朝，即起軍糧回寨。<br />
　　行經數日，至潁川山口。遙望一隊軍馬飛奔趕來，唬殺李忠，惶惶無措。至近視之，乃岑彭領軍截路。李忠欲接戰，岑彭叫曰：「吾助王莽之時，漢起白水，其勢力極小，吾與累戰長安，終不能勝彼之敵。今漢雖受困昆陽，比於白水之戰力增萬倍。將軍難與天違，莫若棄王歸漢，以全一世之名。若不願從，吾必奪糧。將軍若空回營去，王尋為將不明，兼此二理所厭，必見處斬。豈不功名兩失，而身受辱哉？願將軍思之。」<br />
　　李忠聽罷，低首無言，喟然歎曰：「非吾不能全忠，實難與天意相違！」遂下馬施禮，將二十萬糧草並眾軍馬，悉順歸漢。<br />
　　岑彭遂與蘇成引李忠軍馬，護送人城。光武迎接，大喜，謂彭曰：「因禍而反福也！」後有詩贊曰：赤心耿耿貫長虹，百戰昆陽第一功。<br />
　　奪輅反軍歸凱日，揚鞭策馬氣豪雄。<br />
　　卻說王尋於寨中聽知李忠降漢，急寫表文，令呂傲齎報朝廷。呂傲上馬行經數日，至長安入朝。近臣奏知王莽，言元帥王尋令人上表。王莽宣至，呂傲呈上表曰：臣領陛下敕旨，取拔昆陽，克志勵精，心懷惕惕。日伏兵於西城，夜整軍於北塞。晨昏擊戰，旦夕操戈。殺將士於疆場，屍橫山積；斬軍兵於塞野，血漲河流。蔽日愁天，昏雲黑地。<br />
　　因此數月之餘未能攻破。臣等非不堅志，奈漢兵驍勇，勢力難驅。前者捉獲岑彭，令末將李忠解送陛下親馘。不意途逢賊子，搶奪囚車，以致功勞埋沒，名譽掩藏。又聞陛下著解軍糧濟臣之急，亦被反將岑彭驅服李忠降漢，糧車草輅，俱奪入城，使臣等眾軍束手無措。今劉秀兵多食廣，日益威名。臣不辭萬罪，敢瀆天顏，願陛下再發大兵，協同攻擊，則妖人可破於旦夕矣！<br />
　　臣王尋誠惶誠恐，稽首頓首百拜。謹表上聞。<br />
　　帝覽表大驚，謂諸近臣曰：「若此之失，如之奈何？」呂傲奏曰：「塞軍勞苦，累戰數月，俱未蒙賞。糧草又被漢軍奪去，眾皆失望，恐一朝心變，難以服之！乞我主參詳。」帝聞奏，傳旨，令：「呂傲押送老牛膳羊往寨賞軍，再起大軍二萬，同往助擊」。呂傲謝恩出朝，即點大兵押送老牛十萬，膳羊十萬。前行至昆陽山中，一陣大風，其羊皆化為石。眾皆大驚。<br />
　　再至西山過河，老牛皆投入水。眾將束手無言，空回營塞而去。<br />
　　有詩為證：<br />
　　國衰妖孽至，勢敗禍相纏。<br />
　　羊化為江石，牛奔入渚淵。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
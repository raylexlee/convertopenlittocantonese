<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東漢秘史 - 第四十三回　未破赤眉重拜將　請兵伐暴拯時危</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十三回</br>　　未破赤眉重拜將　請兵伐暴拯時危</font></h4>
			　　帝見宋弘謹執綱義，即加升為大司空。弘叩首謝恩而起。<br />
　　忽一人趨殿，奏曰：「鄧司徒遣使來至，久待午門之外，未敢擅入，乞吾王傳旨。」帝宣入至殿，問曰：「來使為何？」答曰：「鄧司徒自馮愔反後，與赤眉等戰敗，走入高陵，又無糧食，士馬饑亡，歸附者日益離散。特遣小使報知陛下，乞早發兵相助，乘赤眉之亂而進擊破之，莫待復聚難與相持，乞陛下聖鑒！」帝聞奏，令使先回報說隨後發兵來助。使者慌忙叩首，謝恩而出。<br />
　　帝召偏將軍馮異至殿，謂曰：「今赤眉侵入長安，勢大難敵，故鄧司徒累被所敗，不能一勝。朕托將軍勒兵往助，願為竭力攻擊。若破除賊後，沒世不忘。」異曰：「臣蒙陛下厚恩，雖無能可報，今既所托，雖死亦可也，奚敢望逸而憚哉！」言罷，遂出，點兵十萬，俱披重甲堅盔，長槍硬弩。炮響一聲，出城上馬，旌旗蔽野，殺氣騰空，步卒馬兵千里不絕。帝親乘車駕，送至河南，乃敕之曰：三輔遭王莽、更始之亂，重受赤眉、延岑之害，萬民塗炭，百姓禍殃，激竄他方，無所依訴。將軍今奉辭討諸陰謀反掠不道，如小賊聚寨降者，令其首帥先至京師見朕，散其小民，各就農業，壞其宮壁，無使復聚征伐擾亂鄉方。且今托將軍所事，非必略地屠城，要在平除賊盜，安撫民庶。朕昔部下諸將，非不能健鬥取勝，然好勇，敵不在安集。將軍素有濟世養民之才，故托所往，莫為勞苦所厭，而空負朕願。<br />
　　馮異頓首受命拜別，引兵西行。所過州縣，群賊皆稱將軍，望風偃伏，降者數千人。<br />
　　卻說鄧禹敗至高陵，日夜憂切。一日，獨於廳上悶坐，忽人報曰：「使者回來，未敢擅入，乞將軍傳命。」禹聞報，急令喚至，問曰：「見帝若何？」使者答曰：「帝令小人先回，隨後發兵來助。」鄧禹大喜，令使退。忽人報聖旨到。鄧禹急排香案，跪伏聽宣。詔曰：人情得足若於放縱，快須臾之欲，忘慎罰之義，惟將軍業遠高大，德著名垂，誠欲傳於無窮也。今日累戰賊兵，身經萬苦，日披堅甲，夜枕寒戈，朕甚憫切。故茲特詔遠安，慎毋與寇爭攘。赤眉無谷，自當來服，朕以飽待饑，以逸待勞，折箠苔之，非諸將憂也。無得復妄進兵，將軍可急還朝，同評國政，則朕無憂於萬一也。臨楮拳拳，無復再示。<br />
　　鄧禹聽宣拜畢，甚慚受任而功勞不遂，再點饑卒，復至長安，與賊累戰不利，乃還軍悶坐。<br />
　　卻說馮異軍至華陰，與赤眉約期會戰。異召軍中壯士數百人，謂曰；「汝等變更衣服，與赤眉一樣妝束，埋伏道旁。待兵交戰，齊出接應，使赤眉混亂不知，方可破矣。」壯士遵命去訖。忽人報曰：「赤眉萬人圍擊前部，將軍急發兵助！」異曰：「無妨。」遂令少數百人馬出救。賊見異兵寡弱，盡起同攻。<br />
　　異見赤眉俱出，親領大軍撞入其陣，與樊崇交馬。二人共戰十合，崇敗回走。馮異趕上，攪陣混殺，戰至日中，賊氣衰倦。<br />
　　馮異舉旗一展，道旁伏兵齊起，衝陣混攪，衣服相亂。赤眉不識別將，只道己兵，放心前戰。來者盡遭所殺，眾遂驚潰，各相逃去。馮異追擊，趕至澈底，大殺一陣，斬首數千級，降其男女八萬餘人。樊崇等餘將，東走宜陽而去。馮異收軍，遠入長安城內，安撫百姓。令使齎表至洛陽，奏聞聖上。<br />
　　卻說漢帝，一日設朝會眾文武，講議國政之事。正論間，忽一臣趨殿奏曰：「關西偏將軍馮異令使進表，乞陛下傳旨。<br />
　　」帝令宣至殿下。使者呈上表曰：<br />
　　五百年必有王者興，仰聖人之在御，大一統而天下治。際景命之維新，盡驅賊寇之煙塵。誕布幅員之聲教，乾坤清肅，日月光明。欽維皇帝陛下，天賦聖神，德全勇智，握赤符而啟運，仗黃鉞以興師。進攻武關，黎庶有來蘇之望。開基建業，英雄識真主之歸。顧豺虎之噬人，正龍蛇之起陸。爰飭徒旅，肅將天威。長安薄伐，莽賊碎首於漸台。館陶略征，銅馬面降於塞野。道逃驅而河北安，諸偽平而荊越定。立綱陳紀，治具畢張。發政施仁，民心大悅。東南已樂於生途，西北尚困於寇攘。推其所由，厥有端緒。惟彼赤眉眾賊，始自窮荒，乘更始之釁，終突好群而崛起。以劉盆而干天紀，以犬羊而亂華風。<br />
　　崇編發而章甫是遺，紊族姓而彝倫攸斁。逮於既嗣，尤為不君。<br />
　　群賊欺其昏弱，亂政擅權。百姓累遭深害，劫奪財物。朝廷之政不綱，英雄之志斯奮。兵連寰宇，禍結中原。是用弔伐，以拯顛連。延舉安攘而靖亂略，事非獲已謀乃僉同。顧惟一介之匪才忝膺，受總戎之重任。臨軒授鉞，俾救民於水火之中，分閫掘機，幸折衝於樽俎之外。旌旗靡而關西下，金鼓震而淮陰平。澠池盡泄其兵，高陵競崩厥角。風驅雷轟，電掣星馳。鎮戍潰而土崩，禁衛嚴而瓦解。赤眉各竄於窮邊，君臣相謀於遁逃。朝集內殿之妃嬪，夜走北門之車馬。臣等勒兵已入其都城，奉宣德威，以安黔庶。盡收圖籍而封府庫，列郡之謳歌四集，百年之污染一新。馳驅雖效於微勞，方略實遵乎成算。所以聿彰鴻烈，耆定武功。東滄海而西崑崙，南調題而北窮發，無有遠近，莫不尊親。玉帛會，車書同，興太平之禮樂。人紀修，風俗變，正萬世之綱常。臣馮異，頓首百拜，謹奉表上聞。<br />
　　帝覽表讀罷，大喜，歎曰：「此子誠有濟世安民，輕兵一舉，即蕩微塵。」遂遣使齎璽書，拜異為征西大將軍，及獎譽其名。使者即上馬，行至長安東門停下，令人入報。馮異正於堂上玩讀兵書，忽小軍報曰：「聖上有旨。」馮異令軍急排香案，上馬出迎，接入衙內，俯聽宣讀。詔曰：始雖垂翅回溪，終能奮翼澠池。可謂失之東隅，收之桑榆。<br />
　　朕初托鄧將軍討賊，累與交戰，未克取勝。今將軍一舉，即破天荒，豈不猶鳥之垂翅，而終解奮飛。人之未遂，而晚當成也。<br />
　　朕蒙表達，喜躍不勝。惟念將軍平除寇攘，士卒苦勞，故遣使齎封綬為征西將軍之職任，以及勞撫諸軍。寇害既平，宜急返，故茲詔示，想悉宣知。<br />
　　馮異聽宣拜畢，令使回朝。眾將齊相慶賀，大排筵席，宴勞諸軍。<br />
　　卻說漢帝聞知赤眉餘眾走入宜陽，會集文武，共議御駕親征。以姚期為先鋒，郅惲為副將，王霸、堅譚為左右護駕大將軍，點起雄兵十萬，戰將百員。帝傳旨軍中：「前途不許騷擾民士，擄掠財物，如違者，即斬。」眾軍卒各遵聽諾。<br />
　　是日，上馬出城。帝乘龍鳳車駕大馬，四圍珠簾遮護，上以皂蓋青羅，手執玉圭，足穿珠履，前呼後擁，左御右扶。凡所經過州縣，士民官吏遠遠歡迎。旄倪觀者，伏滿兩旁，無不感悅。行經數日，至近宜陽，令人報知。赤眉樊崇等聞言，惶惶震恐，不知所謂，急相議曰：「劉秀兵強將勇，吾等弱寡衰微，若再與拒，決難取勝。莫若拜降歸順，以免士卒之勞。」眾聞崇言，答曰：「將軍言者是也。」乃遣劉恭先出乞降。恭即出拜，至駕前跪伏，告曰：「盆子將百萬之眾，自縛降順，陛下何以待之？」帝曰：「既能早省，待之以不死耳。」恭遂叩頭，回報言帝寬宏之事，眾皆大喜。崇等遂與盆子及丞相徐宣以下三十餘人，肉袒拜降。所得傳國璽綬及更始七尺寶劍、玉璧等物，悉將獻上。帝大喜，令諸將護駕入城，安撫百姓，賞勞眾軍。<br />
　　帝見宜陽城西積聚兵甲，與熊耳山相齊。遂令本縣廚子給食與十餘萬人，皆得飽飫。明旦，將兵器大陳，操演至次日。<br />
　　帝駕車親引諸將臨洛水操練，令盆子君臣列於兩旁觀看。帝謂盆子曰：「自知當死否？」盆子叩首進曰：「臣罪應死，猶幸陛下相憐，姑赦之耳。」帝笑曰：「朕與汝同宗室，豈無釋之者乎？」又謂崇、宣諸將曰：「汝等莫悔降乎？朕今遣汝歸，當勒兵鳴鼓，與朕相攻，決其勝負，不欲強相服也。」徐宣等叩頭告曰：「臣等出長安東都門，君臣計議歸命聖德，則百姓樂安，萬民喜仰。今日得降聖主，猶去虎口歸母，誠歡誠喜，無所恨也，乞陛下仁恩寬宥。」帝曰：「卿所謂鐵中錚錚，庸中佼佼者也。」又曰：「諸卿大為無道，所過皆夷滅老弱，溺社稷，污井社。然猶有三善：攻城破邑，周遍天下，本故妻婦無所改易，是一善也；立君能用宗室，是二善也；餘賊立君，迫急皆爭先降，自以為功，諸卿悉能完全以付於朕，是三善也。<br />
　　」言訖，遂封盆子為趙王，令崇等諸將各與妻子居住洛陽，每一人賜宅一區，共田二頃。眾將叩首，各謝恩退。帝亦還朝。<br />
　　於此尤見光武大度。即降赤眉，先折以威，後揚其善，所以十萬餘人皆誠服而無後患。有詩為證：御駕親征出宜陽，赤賊聞風伏地降，更賜良田歸宅院，仁君自是智汪洋。<br />
　　卻說劉永，更始時立為梁王，更始敗後，據國起兵，以董憲、張步為大將軍，專據東方，自稱帝於雎陽。復令憲為海西王，步為齊王。故南事梁楚，而步得專集齊地，據郡一十二焉。<br />
　　帝聞，急召虎賁大將軍蓋延至殿，謂曰：「睢陽劉永反稱為帝，東據一十二郡。朕欲托將軍往伐，救拔萬民，將軍若何？」延聽言，欣然答曰：「臣即願往。」帝遂與兵十萬，親送出城，囑之曰：「將軍此行，則東方之土悉付卿身，賴為竭力匡護！<br />
　　」延曰：「此乃臣之當分，不勞聖慮。」遂拜別上馬，前往雎陽進發。將至近到一平坦大坡，令軍紮下營寨，來日對陣。<br />
　　卻說劉永，一日會集諸將於廳議事。忽人報曰：「洛陽漢帝差遣大將蓋延，領軍十萬，來取雎陽，已在十里山坡下寨，請大王將何如治？」劉永聞言，大驚，慌手無措。小軍又報：「漢軍臨城，請大王急發兵拒。」永遂披掛，同大將蘇茂領軍五萬，出城迎敵。兩軍相對，蓋延出馬，劉永曰：「汝據北方西郡，吾守東方，何得率兵犯界而討死乎？」蓋延大怒，罵曰：「背主逆賊！更始以汝為王，心猶不足，今又反漢，自稱為帝，竊掠州郡，不思賊賤微身，豈能當受天子之分！三合斬汝，以絕劉氏之患。」言罷，挺戈奮馬，直取劉永。二人交鋒，約戰五合，劉水敗走，蓋延趕上，蘇茂挺槍截祝兩軍混戰，金鼓齊鳴。二將亦交數合，蘇茂抵敵不住，回馬急走。蓋延率兵趕擊，追至城下。永遂收軍，走入城內，堅閉不出。蓋延分兵圍之。<br />
　　守經百日，延兵盡收糧穀，城中乏食。永、茂夜開西門出走。蓋延趕上截住，劉永勒馬復戰。未及三四合，被蓋延奮砍一刀，連人帶馬削為兩段。蘇茂見勢不利，保護永子劉紆，奔東而去。蓋延收軍，復至城下。永弟劉防舉郭獻降，接入漢兵，扶蓋延於衙端坐；防伏於前，頓首請罪，延遂赦之。<br />
　　卻說蘇茂保護劉紆，走至蘄縣，與周建等兵，立紆為梁王。<br />
　　四年春月，蓋延引兵復擊，茂聞，即奔海西王董憲處去。<br />
　　卻說平敵將軍龐萌，為人謙卑遜順，帝甚信愛之，嘗稱曰：「可以托六尺之孤，寄百里之命者，龐萌是也。」因使與蓋延共擊董憲。時有詔書下延而不及萌，萌以為延有譖己之心，使不詔救，自疑，遂反襲破延軍，與董憲連和，自號東平王。帝聞之，大怒，乃自將討萌。即遣使與諸州將士，書曰：「吾嘗以萌為社稷之臣，將軍得毋笑其言乎？老賊宜速誅之。」諸將接書，各厲兵馬，會於雎陽，待帝臨擊。<br />
　　是日，漢帝令前將軍王梁，勒兵十萬，御駕親征。炮響一聲，齊奔上馬，擁護御駕出行。赤幟霞天，金戈耀日。既至，先入桃城安歇。<br />
　　卻說董憲聞帝自討龐萌，乃與劉紆引兵去下邳，還蘭陵，助萌共擊漢帝，合兵三萬，急進攻城。帝知，留下龍車輜重，自引輕騎三千，步卒數萬，夜赴任城而去。<br />
　　其地相隔桃城六十餘里。次日，諸將奏曰：「賊兵所來者，氣勢弱寡，陛下可宜速攻，莫待延聚眾，益難與爭持。今若一下則破，如反掌，何懼之哉！」帝曰：「賊兵精壯，不可輕敵，且休士養銳，以挫其鋒。待眾方集，則可動兵。」城中百姓人等見漢帝駕至，眾心歡悅，益固堅守。時大司馬吳漢、捕虜將軍馬武、漢中將軍王常、討虜將軍王霸等俱在東郡，帝遣使召之。使者領旨，飛奔上馬而去。<br />
　　卻說龐萌知帝夜走任城，悉起大兵進擊。至城下，分兵圍祝連攻二十餘日，不能得下，眾將軍士悉皆疲困。是日，吳漢等兵至，且入桃城安下。次日，進軍分作兩路並入。帝聞，縱兵而出，前後合擊，萌軍大亂。馬武撞入陣中，正合龐萌二人，交馬鬥無三合，龐萌敗走，眾軍一齊混戰，喊殺連天。董憲，蘇茂等急走朐山縣去，丟下劉紆一人，不知所歸，被軍士高扈斬首來降。<br />
　　吳漢等率兵再趕，追至朐山城下，分兵圍擊。萌等堅閉不出。困經半月之餘，城中糧盡，無計可奈。董憲曰：「食盡不可虛守，兼且漢兵驍勇，難與對敵，莫若夜開西門，走奔東海，再作區處。」眾將皆諾。至夜二更，憲令軍士飽食，上馬潛步，開門出未將半，有人報知吳漢，漢即分兵截擊。龐萌正望山坡前走，忽聽炮響一聲，馬武、王霸領軍當頭截祝萌往後走，吳漢、王常趕至。前攻後擊，左衝右突，龐萌拼命殺出，被馬武攔祝約戰兩合，提起青銅刀，望龐萌腦後一砍，削為兩段。<br />
　　董憲乘勢衝出，吳漢趕上，大喝一聲，殺於馬下。蘇茂高叫：「將軍休戰，小將願隨鞭鐙。」吳漢遂令罷陣。蘇茂跳下，跪伏馬前，告曰：「小將罪該萬死！望將軍姑恕。」吳漢大喜，遂令合兵一處。於是吳漢平定江淮、山東等處，聲震東都。是日，班師擁駕回京而去。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>

			　　卻說西蜀來一方士，入見上皇，自言姓楊名通幽，法號鴻都道士，有李少君術，李少君系漢武時人。能致亡靈來會。上皇大喜，即命在宮中設壇，焚符發檄，步罡誦咒，忙亂了好幾日，杳無影響。通幽入稟上皇道：「貴妃想是仙侶，不入地府，待臣神遊馭氣，窮幽索渺，務要尋取仙蹤，才行返報。」上皇自然照允。通幽乃命壇下侍役，不得妄動，亦不得喧嘩，自己俯伏壇前，運出元神，往覓芳魂，約閱一日，並不見他醒悟，仍然伏著，又閱一日，還是照舊，直至三日有餘，方霍然起身，自覺精力尚疲，又盤坐了一歇，始從袖中摸了一摸，然後趨至壇下，入謁上皇。上皇即問他有無覓著？通幽道：「臣已見過貴妃了，取有信物，可以作證。」說至此，即從袖中取出兩物，乃是金釵半支，鈿盒半具，呈與上皇。上皇接過一瞧，乃是初召楊妃時，作為定情的賜物，但不過缺了一半，便問從何處取來？通幽道：「說來話長，待臣詳奏。」從通幽口中，敘出情事，方有來歷，不然，有誰見通幽四覓耶？上皇賜他旁坐，通幽謝座畢，乃坐談道：「臣運出元神，遊行霄漢，遍覓上界仙府，並無貴妃蹤跡，轉入地府中，又四覓無著，再旁求四虛上下，東極大海，逾蓬壺島，才見仙山縹緲，仙闕迷離，下有洞戶東向，雙扉闔住，門上恰署有『玉妃太真院』五字。臣因貴妃生時，曾號太真，正好叩門入見，當有雙鬟啟戶出視，問明由來，再行入報。俄有碧衣侍女，出導臣入，再詰所從。臣答言為太上皇傳命，碧衣女卻說是：『玉妃方寢，令臣少待。』言已自去。是時雲海沈沈，洞天日晚，瓊戶重闔，悄然無聲。臣靜候多時，才由碧衣女傳宣，命臣入謁。但見侍女七八人，擁一仙子登堂，冠金蓮，披紫綃，佩紅玉，曳鳳舄，雲鬟半嚲，睡態猶存，臣料她定是貴妃，便上前致命。貴妃亦向臣答揖，且問上皇安否？次問及天寶十四載後時事，臣一一答訖，貴妃歎息數聲，令碧衣女取出金釵鈿盒，折半授臣，且語臣道：『為謝太上皇，謹獻是物，聊尋舊好。』臣接受釵鈿，復問貴妃在日，與太上皇有無密詞？貴妃乃徐徐道：『天寶十載，侍駕避暑，曾於七夕夜間，在長生殿中乞巧，與上皇對天密誓，有「世世願為夫婦」一語，此語只有上皇知曉，可作憑信。』」上皇聽到此言，不禁泫然道：「確有此事，此外尚有他語否？」通幽復道：「貴妃又說為此一念，恐再墮下界，重結後緣。惟上皇為孔升真人後身，不久即當重聚，好合如初。幸為轉達聖躬，毋徒自苦。」上皇流涕道：「我情願速死，如貴妃言，且得重聚，真是早死一日好一日了。」通幽起拜道：「臣恐蹈新垣平覆轍，新垣平亦漢武時人。故不避嫌疑，依言詳述。」上皇道：「這有何妨，不過卿為朕勞苦了。」遂命左右取出金帛，賜給通幽。通幽謝賞而退，仍還西蜀去了。

　　究竟此事是真是假，也無從辨明。恐未必全真。惟上皇自遷居西內，久不茹葷，及經通幽奏陳後，更辟谷服氣，累日不食。看官試想！一個肉骨凡胎，哪能時常絕粒？辟谷不過美名，祈死實是真相。況且老病纏綿，悲懷莫訴，形同槁木，心如死灰，眼見得是要與世長辭了。臨崩前一日，尚吹紫玉笛數聲，調極悲咽，相傳有雙鶴下庭，徘徊而去。次日已氣息奄奄，召語侍兒宮愛道：「我本孔升真人，降生塵世，今將重皈仙班，當與妃子相見，亦復何恨。」又指示紫玉笛道：「此笛非爾所寶，可轉給大收，系代宗豫小字。爾可為我具湯沐浴，俟我就枕，慎勿驚我。」宮愛乃奉上香湯，侍上皇沐浴更衣，安臥榻上，方才退出。是夕宮愛聞上皇有笑語聲，尚不敢入視，黎明進見，上皇雙目緊閉，四肢俱僵，已嗚呼哀哉了。統計玄宗在位四十三年，居蜀二年有餘，還居大內又五年，壽七十八歲而崩，後來尊諡為大聖大明皇帝，所以後世沿稱為唐明皇。補語斷不可少。

　　肅宗已好幾月不朝上皇，驀聞上皇升遐，不免悲悔交集，號慟不食，病且轉劇，乃只在內殿舉哀，令群臣臨太極殿，奉梓宮至殿中治喪。蕃官追懷上皇遺德，剺面割耳，多至四百餘人，越日，命苗晉卿攝行冢宰，且詔太子豫監國。適楚州獻上寶玉十三枚，群臣表賀，且上言太子曾封楚王，今楚州降寶，宜應瑞改元，乃改上元三年為寶應元年，仍以建寅為正月，下詔特赦，放還流人。高力士自巫州遇赦，還至朗州，聞上皇已崩，悲不自勝，甚至嘔血數升，不久即歿。享年亦七十九歲。力士雖是宦官，還算瑕瑜互見，特書死以表其忠。肅宗病篤，宮中又發生內亂，原來張後輔國，本是內外勾結，互相為援。後來輔國專權，連張後也受他挾制，以此積不能容，致成嫌隙。女子小人，往往如是。後見肅宗疾亟，召太子入語道：「李輔國久典禁兵，制敕皆從彼出，且擅事逼遷上皇，為罪尤大。自己本與同謀，至此反欲抵賴。他心中所忌，只有我與太子，今主上彌留。輔國連結程元振等，陰謀作亂，不可不誅。」太子流涕道：「皇上抱病甚劇，不便入告。若驟誅輔國，必致震驚，此事只好緩議罷。」後乃答道：「太子且歸！待後再商。」太子趨出，後更召越王系入議，且與語道：「太子仁弱，不能誅賊臣，汝可能行否？」系是肅宗次子，初封南陽，後徙封越，曾見五十五回。本來是痛恨輔國，至是聽著後言，竟滿口承認下去。乃即命內監段恒俊，就閹寺中挑選精壯，得二百人，授甲殿後。欲以閹奴除閹奴，已是失策。

　　不料為程元振所聞，竟告知輔國。元振曾為飛龍廄副使，與輔國同類相關，聯為指臂，當下號召黨徒，至凌霄門探聽消息。適值太子到來，意欲入門，輔國元振，即上前攔住道：「宮中有變，殿下斷不可輕入。」太子道：「有甚麼變端？現有中使奉敕召我，說是皇上大漸，我難道就畏死不入嗎？」元振道：「社稷事大，殿下還應慎重。」說著，即指麾黨羽，擁太子入飛龍殿，環兵守著。自與輔國詐傳太子命令，號召禁兵，闖入宮中，搜捕越王系段恒俊等，將他系獄。張後聞變，忙奔至肅宗寢室內，冀避兵鋒。不意輔國膽大妄為，竟帶兵數十人，突入帝寢，逼後出室。後哪裡肯行，哀乞肅宗救命。肅宗已死多活少，經此一急，頓時氣壅，喘吁吁的說不出話。可恨輔國目無君上，遽將張後兩手扯住，拖出寢門，比曹阿瞞，還要厲害。一面捕張後左右，共數十人，同牽至冷宮中，分別拘禁，內侍宮妾，相率駭散。肅宗第六子兗王僩，聞亂入宮，巧巧碰著李輔國，問為何事起變？輔國誣言皇后謀逆。僩止駁斥數語，又被輔國麾兵執住。更可憐那在位七年，改元四次。享壽五十二歲的肅宗皇帝，獨自臥在牀上，又驚又駭，又悲又惱，喘急多時，無人顧問，竟就此了結殘生。寵任婦寺，應該如此。輔國自往探視，見肅宗已是死去，遂出來囑托黨徒，分頭行事，勒斃張皇後，殺死張後左右數十人。外如越王系兗王僩段恒俊等，一古腦兒牽出開刀，不留一人，張後尚有一子，年僅三齡，取名為侗，已封定王，輔國欲斬草除根，復親往搜捕，哪知這身在襁褓的小兒，因無人照管，已是駭死，不勞顧問了。全屍而死，還算幸事。

　　輔國乃與元振同入飛龍殿，請太子素服，出九仙門，與宰相等相見，述及肅宗晏駕事。攝冢宰苗晉卿，年逾七十，素來膽小，不能有為。新任同平章事元載，由度支郎中升任，專知刻剝百姓，趨媚權要，當然不敢發言。彼此唯唯諾諾，一聽輔國處分。於是至兩儀殿，發肅宗喪，奉太子即位柩前。越四日始御內殿聽政，是為代宗。輔國竟自命為定策功臣，越加專恣，且語代宗道：「大家注見前。但居禁中，外事自有老奴處分。」代宗聽了，也覺心下不平，但因他手握兵權，不便指斥，只好陽示尊禮，呼為尚父，事無大小，俱就咨詢，就是群臣出入，亦必先詣輔國處所。輔國侈然自大，呼叱任情，未幾且加職司空，兼中書令。程元振亦升任左監門衛將軍。追尊生母吳氏為皇后，加諡章敬。吳氏幼入掖庭，得侍肅宗，當代宗懷妊時，曾夢金甲神用劍決脅，醒後顧視脅下，尚隱隱有痕。後生代宗，玄宗因得生嫡皇孫，親視洗澡，保姆因兒體孿弱，另取他宮兒以進。玄宗諦視，有不悅狀，保姆乃叩頭實陳。玄宗道：「快取本兒來！」及見嫡孫，欣然道：「你等以為體弱，我看他福過乃父哩。」遂召入肅宗，一同歡宴，且顧語高力士道：「一日見三天子，也可為樂事了。」惟吳氏有德無壽，歿時年止十八，至此始追冊為後，且追復玄宗廢後王氏位號，並玄宗子瑛瑤琚三人，皆復故封。廢肅宗後張氏，及越王系兗王僩皆為庶人，封長子適為魯王，次子邈為鄭王，三子回為韓王。適為代宗侍女沈氏所出，自安祿山陷入長安，沈氏不及出奔，被擄至東京。及東京克復，得與代宗相見，仍留居行宮，未及西歸。至史思明再入東京，沈氏竟不知去向。代宗遣使四訪，仍無下落，乃將後位虛懸，但冊韓王回母獨孤氏為貴妃，所有肅宗舊侍，如知內省事朱光輝，內常侍啖庭瑤，及山人李唐等三十餘人，均遠流黔中。李輔國素恨禮部尚書蕭華，因貶華為峽州司馬。程元振暗忌左僕射裴冕，因出冕為施州刺史。唐廷只知有李程，不知有代宗。

　　既而李程兩人，亦互爭權勢，程元振密白代宗，請裁制輔國，乃解輔國行軍司馬，及兵部尚書兼職，且把他遷居外第。輔國始有戒心，上表遜位，有詔罷輔國兼中書令，進爵博陸王。宦官封王，曠古未聞。輔國入謝，憤咽陳詞道：「老奴死罪，事郎君不了，願從地下事先帝。」竟稱代宗為郎君，彼心目中豈尚有天子耶！代宗雖聽不下去，表面上尚虛與周旋，好言慰諭。輔國乃悻悻出去。後來與元振商得一策，密遣牙門將杜濟，入輔國第，刺殺輔國，截去右臂，並梟首擲坑廁中。杜濟返報，代宗令他潛避，佯下敕令有司捕盜，一面刻木代首，合屍以葬，贈官太傅，惟諡法卻是一個「丑」字。看官聽說！代宗本來嫉視輔國，只因張後生前，常有易太子意，代宗時懷恐懼，及輔國擅殺張後，為代宗除一障礙，代宗反感念輔國，所以不欲明誅，但加暗殺，這無非是私心自用呢。代宗不明誅輔國，顯然失刑，況去一輔國，存一元振，亦何分優劣乎？元振再超任驃騎大將軍，獨攬政權，且召郭子儀入朝，意圖搆害。子儀聞命即至，請自撤副元帥及節度使職銜，有旨准奏。徙封魯王適為雍王，特授天下兵馬元帥，令統軍討史朝義。且遣中使劉清潭，至回紇徵兵。先是回紇太子葉護，歸國取馬，擬再來助討范陽，應五十五回。偏葛勒可汗，不肯再發兵馬，反上言請婚。肅宗方倚重回紇，即將幼女寧國公主，許嫁葛勒可汗，且親送女至咸陽，慰勉再三。公主泣道：「國家多難，以女和蕃，死且不恨。」語畢即行。既至回紇，尊為可敦，並獻馬五百匹，及貂裘白氈等，作為謝儀。有詔冊封葛勒為英武威遠毗伽可汗，葛勒拜受，惟太子葉護，因與肅宗立有舊約，願自領兵助攻范陽。葛勒可汗仍然不從，父子間致啟違言，惹得葛勒動怒，竟將葉護逼死，後來頗也自悔，遣王子骨啜特勒，宰相帝德等，率騎兵三千，與九節度等同攻相州。即鄴城。九節度敗溃，骨啜等亦奔還京師，由肅宗厚賜遣還。葛勒可汗，復為少子移地健乞婚，肅宗乃取僕固懷恩女，遣嫁移地健。俄而葛勒可汗病終，寧國公主，以無子得還，移地健嗣立，號牟羽可汗，以懷恩女為可敦，使大臣莫賀達乾等入朝，並問公主起居。

　　及代宗即位，遠敕未頒，史朝義計誘回紇，詐稱唐室兩遇大喪，中原無主，請回紇入收府庫，可得巨貲。牟羽可汗信為真言，即引兵南行，途次正與劉清潭相值。牟羽即問清潭道：「唐室已亡，怎得有使？」清潭答道：「先帝雖棄天下，今嗣皇即廣平王，曾與可汗兄葉護，共收兩京，且曾歲給貴國繒絹，難道已忘懷麼？」牟羽無言可駁，乃偕清潭入塞，沿途見州縣空虛，烽障無守，復有輕唐意，免不得嘲笑清潭。清潭密報唐庭，代宗乃遣懷恩往撫，再命雍王適統兵至陝，迎勞回紇可汗。雍王適到了陝州，回紇兵亦至，列營河北，適與御史中丞藥子昂，兵馬使魏琚，元帥府判官韋少華，行軍司馬李進，共詣回紇營，與牟羽可汗相見。牟羽踞坐胡牀，令適拜舞。藥子昂趨進道：「雍王系嫡皇孫，兩宮在殯，禮不當拜舞。」此語亦未免失辭。回紇將車鼻，在旁詰問道：「唐天子與可汗，曾約為兄弟，雍王見我可汗，當視如叔父，怎得不拜舞哩？」子昂固拒道：「雍王為大唐太子，將來即為中國主，豈可向外國可汗拜舞麼？」車鼻不應，竟麾令軍士，擁子昂等四人至帳後，各鞭百下，乃令隨適回營。少華與琚，不堪痛苦，是夕竟歿。也是國恥。

　　諸道節度使，陸續會集，聞雍王為回紇所辱，擬襲擊回紇，為雪恥計。雍王以賊尚未滅，不應輕啟釁端，乃含忍而止。回紇見官軍大集，氣亦少奪，乃願同討賊。於是僕固懷恩，引回紇兵為前驅，郭英乂魚朝恩為後殿，出發陝州。雍王適在陝居守，遙作聲援。各軍向東京進發，澤潞節度使李抱玉，與河南等道副元帥，俱率兵來會，直抵東京北郊，遂分軍拔懷州，合陣橫水。賊眾數萬，立柵固守。懷恩遣驍騎及回紇兵，繞道南山，出柵東北，與大軍前後夾擊，得將賊柵衝破，斃賊甚多。史朝義自領精兵十萬，出城援應，列陣昭覺寺旁，官軍連擊不動。鎮西節度使馬璘道：「事已急了，不出死力，如何破賊？」說著，即一馬當先，奮突賊陣。賊前隊多盾牌手，由璘用長槊撥去兩牌，驟馬逕入。官軍隨勢擁進，賊眾披靡，奔至石榴園老君廟，方擬小憩，又被官軍趕到，大殺一陣。賊無心再戰，自相踐踏，屍滿山谷。官軍斬首六萬級，捕擄二萬人。朝義領輕騎數百，東走鄭州，懷恩進克東京，乘勝奪河陽城，留回紇可汗屯河陽，令子右廂兵馬使瑒，及朔方兵馬使高輔成，率步騎萬餘，追擊朝義，至鄭州再戰再捷。朝義又東走汴州，偽陳留節度使張獻誠，閉門不納，朝義轉趨濮州，渡河北奔。是時官軍依次北向，東京乏人居守，回紇兵自河陽入東京，肆行殺掠，縱火連旬，可憐東京居民，三次遭劫，徒落得庐黔垣赭，家盡人空。亂世人民，真是沒趣。懷恩也不遑顧及，聞前軍得勝，也親往追賊。朝義且戰且奔，滑州衛州，均被懷恩克復。偽睢陽節度使田承嗣等，來援朝義，與懷恩子瑒鏖戰半日，又復敗退，偕朝義同走莫州。官軍爭傳露布，且遍檄兩河，令賊黨自拔來降。偽鄴州節度使薛嵩，向李抱玉處投誠，舉相衛洺邢四州來降。偽恒陽節度使張忠志，向辛雲京處投誠，舉恒趙深定易五州來降。承嗣與朝義居莫州城，勉強支過殘年。越年，唐廷已改元廣德，且飭各軍進討，加懷恩為河北副元帥。懷恩乃令兵馬使薛兼訓郝廷玉等，會同田神功辛雲京兩節度，進圍莫州。史朝義屢出拒戰，無一勝仗。官軍銳氣未衰，淄青節度使侯希逸，又復踵至，眼見得斗大孤城，不日可下，田承嗣自知不支，勸朝義親往幽州，發兵還救。朝義乃率銳騎五千，自北門突圍夜走。承嗣即投款官軍，把朝義母妻子女，作為贄敬，一古腦兒獻至軍前。官軍收得俘虜，也不及入城，再向前追躡朝義。

　　朝義踉蹌北走，一口氣跑至范陽城下，但見城門緊閉，城上已豎起大唐旗幟，這一嚇非同小可，險些兒跌下馬來。嗣見城樓上立著一將，卻是面熟得很，仔細一想，記得是范陽兵馬使李抱忠，便呼抱忠與語道：「汝等為何叛我？須知食我祿，當為我盡忠，我因莫州被圍，特率輕騎到此，發兵往援，汝等若尚知君臣大義，應即洗心悔過，共支大局。」言未已，那抱忠已應聲道：「天不祚燕，唐室復興，今我等已經歸唐，豈得再為反覆？大丈夫恥以詭計相圖，願早擇去就，自保生全。」朝義聞言，半晌才說道：「我今日尚未得食，可能餉我一飽否？」抱忠應諾，令人餽食城東。朝義與部騎食訖，遠遠聽有喊殺聲，恐是唐軍追至，急急的奔往廣陽。廣陽亦閉門不納，謀投奚契丹。部騎已陸續散去，范陽留守李懷仙，遣兵追還。朝義料難保全，遂縊死毉巫閭祠下。懷仙取朝義首，齎獻長安。總計史氏父子，僭號凡四年而亡。比安氏較多一年。李懷仙薛嵩田承嗣張忠志，次第至懷恩軍營，請隨軍效力。懷恩恐賊平寵衰，仍奏留四人復職。代宗已是厭兵，竟如所請。薛嵩為相衛邢洺貝磁六州節度使，田承嗣為魏博德滄瀛五州節度使，李懷仙仍守故地，為盧龍節度使。張忠志本是奚人，特賜姓名為李寶臣，仍統恒趙深定易五州，且稱他部軍為成德軍，令為成德軍節度使。一面下詔大赦，凡東京及兩河偽官，既已反正，不究既往。於是叛臣許叔冀以下，均得以意外免死，僥倖全生。遺禍無窮。小子有詩歎道：

　　姑息由來足養奸，況經事虜畔天顏。

　　未明功罪徒施惠，賊子何堪帝寵頒。

　　還有回紇部眾，所過抄掠，尚未肯斂兵歸國，後來如何處置，且至下回再詳。　　
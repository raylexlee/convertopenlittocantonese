
			　　卻說龐勛聞吳迥敗退，再派許佶率眾數千助攻泗州。濠州賊將劉行及，拘殺刺史盧望回，據有濠城，亦遣黨羽王弘立，引兵趨會。杜慆聞賊眾又至，告急鄰道。鎮海節度使杜審權，遣都頭翟行約，率四千人救泗州，將抵城下，被賊迎頭邀擊，行約戰死，全部覆沒。淮南節度使令狐綯，亦遣押牙李湘率兵往援，至洪澤湖，會同郭厚本袁公弁，進屯都梁城，與泗州隔淮相望。賊眾既破翟行約，遂渡淮圍住都梁城，李湘揮兵出戰，為賊所敗，退入城中，門不及閉，驟被賊眾搗入，把湘擒住。李湘前勸令狐綯，恰有先見，誰知他毫不耐戰？郭厚本亦被拿獲，只袁公弁走脫，究竟是他腳長。許佶將郭李二人，械送徐州，龐勛大喜，進據淮口，分派黨羽丁從實等，南寇舒庐，北侵沂海，破沭陽下蔡烏江巢縣，攻陷滁州，殺刺史高錫望，又轉寇和州。刺史崔雍，引賊入城，登樓共飲，賊乘著酒興，大掠城中，屠害兵民八百餘人。都招討使康承訓，聞賊勢甚盛，由新興退還宋州，於是泗州孤立無援，糧又垂盡，每人每日，僅得食薄粥數碗。義士辛讜，復願至淮浙求救，夜率敢死士十人，執長柯斧，乘小舟潛出水門，斲入賊水寨中。賊不意官兵猝至，紛紛自亂，讜得奪路而去。詰旦，賊始知讜僅十人，乃水陸分追。讜舟輕行速，急駛至三十里外，方才得脫。至揚州見令狐綯，又至潤州見杜審權，審權乃遣押牙趙翼，率甲士二千人，與淮南輸米五千斛，鹽五百斤，往救泗州。讜又轉趨浙西，借給兵糧去了。

　　徐州南面招討使戴可師，恃勇輕進，率麾下三萬人，渡淮而南，迭破淮濱諸賊壘，直薄都梁城。城中賊少，登城再拜道：「方與都頭議出降，請王師少退，當即投誠！」可師乃退五里下寨。及次日往探，已只剩一空城，守賊不知去向，他還道是賊眾畏己，恃勝生驕，毫不設備。是日天適大霧，不防濠州賊將王弘立，引眾數萬，疾趨而至，縱擊官軍。官軍不能成列，遂致大敗。將士傷斃兵刃，及溺死淮水，約二萬餘名。器械資糧車馬，喪失殆盡。可師亦為賊將所殺，傳首彭城。龐勛自謂天下無敵，縱情淫樂，掠得美婦數十人，日事荒耽。賊幕周重進諫道：「驕滿奢逸，斷難成事，就使得亦必失，成亦必敗，況未得未成，怎宜出此？」周重既知此理，奈何附賊？勛仍不省，安樂過冬。

　　次年為咸通十年，唐廷授右威衛大將軍馬舉，繼任徐州南面招討使，又因王宴權畏敵不進，將他撤回，改任泰寧節度使曹翔，代任徐州北面招討使。一面詔令河北諸鎮，發兵助剿。魏博節度使何弘敬，時已去世，子全皞嗣為留後，奉詔出師，遣部將薛尤，率兵萬三千人，進駐豐蕭，與曹翔駐滕沛軍，相為犄角。康承訓召集諸道兵馬，得七萬餘人，自宋州出屯柳子鎮，連營三十餘里。勛黨分戍四境，徐城中不及數千人，勛始恟懼，日夕募民為兵，百姓不願應募，多半穴地潛處，冀免迫脅。勛不勝焦灼，調回各處戍卒，保守徐州。那時魏博軍已戰勝豐縣，賊將王敬文敗走，陰蓄異謀，被勛誘歸殺死。海州壽州各路賊寇，亦多為官軍殺敗。辛讜又借得浙西軍，到了楚州，賊眾尚水陸布兵，鎖斷淮流，讜選敢死士數十人，作為前驅，先用米船三艘，鹽船一艘，乘風直進，冒死奮鬥，任他矢石如雨，只是有進無退。讜督敢死士用著大斧，砍斷鐵鎖，方得越淮抵城。城上守卒，已拚一死，忽見辛讜到來，好似絕處逢生，歡呼動地。杜慆帶領將佐，出城相迎，握手涕泣，及入城後，登陴南望，遙見舟師張帆東來，旗上標明浙西軍號，為賊所拒，帆止不進，讜挺身再出，復率敢死士出城，駕船猛進，衝透賊陣。賊見他來勢猛銳，恰也畏避，讜得自由出入，迎浙西軍同入城中。既而讜復率驍勇四百，往潤州乞糧，賊夾岸攻擊，經讜轉戰而前，力鬥百餘里，得至廣陵，過家不入，逕向潤州乞得鹽米二萬石，錢萬三千緡，還至斗山。賊將密布戰艦，截擊中途，兩下鏖戰，自卯至未，不分勝敗。讜令勇士改乘小舟，分趨賊艦兩旁，用槍揭草，爇火亂投。賊艦為火所燃，不戰自亂，讜得乘機殺出，安抵泗城。勇哉辛讜！

　　泗州既得軍糧，當然鞏固。龐勛以泗州地扼江淮，銳意進取，屢次益兵助攻，偏偏不能如願。徐州又為康承訓所逼，累與交鋒，不得一利。承訓本是個庸帥，沒甚能耐，只朱邪赤心部下三千騎，衝鋒陷陣，無堅不摧，所以賊兵屢敗。賊將王弘立，自淮口馳回，願率部眾破承訓。恐無第二個戴可師。龐勛喜甚，即令他出渡濰水，往搗鹿頭寨。弘立夤夜進襲，潛至寨邊，一聲呼嘯，將寨圍住。寨中固守不動，天已黎明，弘立督眾猛撲，滿擬滅此朝食，誰知寨門一開，突出沙陀鐵騎，縱橫馳驟，無人敢當，賊眾披靡。寨中諸軍，又爭出奮擊，殺得賊屍滿地，流血成渠。弘立單騎走免。官軍復追至濉水，溺賊無算，共斃賊二萬餘人。足報可師之敗，只恨失一弘立。龐勛以弘立驕惰致敗，意欲處斬，周重代為勸解，始令他立功贖罪。弘立收集散卒，才得數百人，請取泗州自贖。勛乃添兵遣往，一面再括民兵，斂取富家財帛，商旅貨賄，作為軍餉。民不聊生，始皆怨恨。

　　康承訓既破弘立，進薄柳子寨，與賊將姚周，大小數十戰，周支持不住，棄寨遁宿州。宿州守將梁丕，與周有隙，開城賺入，將周殺死。勛聞報大驚，欲自將出戰，周重獻計道：「柳子寨地要兵精，姚周亦勇敢有謀，今一旦覆沒，危如纍卵，不如速建大號，悉兵四出，決死力戰。且崔彥曾等久禁城中，亦非良策，請一律處決，藉絕人望。」絕計何益？許佶等亦均贊成，遂殺崔彥曾及溫庭皓，並截郭厚本李湘手足，齎示康承訓軍。乃命城中男子，盡集球場，如匿居不出，罪至滅族。百姓無奈趨集，由勛選得壯丁三萬名，更造旗幟，自稱為天冊將軍，授龐舉直為大司馬，與許佶等留守徐州。舉直系是勛父，勛以父子至親，不便行禮，或說勛道：「將軍方耀兵威，不能顧及私誼。」乃令舉直趨拜庭前。勛據案直受，既已無君，自然無父。待舉直受了印信，即麾眾出城，夜趨豐縣，擊敗魏博軍，更引兵西擊康承訓，直趨柳子寨。可巧有淮南敗卒，自賊中奔詣承訓，報明賊蹤，承訓秣馬整眾，設伏待著。勛令前隊先趨柳子，陷入伏中，四面齊起，把他擊退。至勛率後隊到來，正遇前隊敗還，驚惶不知所措，哪禁得承訓帶著諸將，乘勝追擊，步騎踴躍，四蹙賊兵，勛部下皆系烏合，只恨爹娘生得腳短，不及急走，頓時自相踐踏，僵屍數十里。勛即脫去甲冑，改服布襦，倉皇遁歸彭城。甫得喘息，那圍攻泗州的吳迥，也狼狽奔來，報稱為招討使馬舉所敗，王弘立陣亡，自己獨力難支，只好解泗州圍，退保徐城。勛叫苦不迭，忽又接濠州急報，馬舉由泗州圍濠，數寨被焚，請速濟師。勛急命吳迥往救濠州，迥出城自去。

　　康承訓既擊走龐勛，逐路進軍，迎刃即解。及抵宿州，環攻不克。宿州守將梁丕，因擅殺姚周，為勛所易，改任張玄稔據守。玄稔與黨人張儒、張實等，分遣城中兵數萬，出城列寨，倚水自固，似虎負隅。張實且貽書徐州，為勛設計道：「今國兵盡在城下，西方必虛，將軍可出略宋毫，攻他後路，他必解圍西顧，將軍設伏要害，兜頭迎擊，實等出城中兵，追躡後塵，前後夾攻，定可破敵。」勛正慮承訓進逼，更兼曹翔部將朱玫，拔豐縣，克下邳，緊報日至，急得不知所措，鎮日間禱神飯僧，妄期冥佑。及既得實書，乃仍使龐舉直許佶留守，自引兵出城西行，並復書返報張實。實與張儒日御官軍，官軍縱火焚寨，儒實兩人，沒法抵禦，退保外城。承訓督軍攻撲，城上箭如飛蝗，射死官軍數千人，承訓暫退，但遣辯士至城下，勸令降順。儒實等哪裡肯從？唯張玄稔系徐州舊將，陷沒賊中，心常懮憤，夜召親黨數十人，密謀歸國，得眾贊成，乃令心腹張臯，出白承訓，約期殺賊，願為內應。承訓大喜，厚待張臯，令返報如約。玄稔即使部將董厚等，埋伏柳溪亭，然後邀兩張入亭宴飲。酒未及半，擲杯為號，董厚等持刀搶入，手起刀落，將兩張揮作四段，並搜殺兩張私黨，城中大擾。玄稔出諭兵民，示以逆順利害，眾心才定。越宿開門出降，膝行至承訓前，涕泣謝罪。承訓下座慰勞，親自扶起，即宣敕拜為御史中丞，餽賜甚厚。玄稔乃復進策道：「今舉城歸國，四遠未知，請詐為城陷，引眾趨符離及徐州，賊黨不疑，定可悉數擒獲了。」承訓允諾。承訓本無將才，惟收降玄稔，頗得推誠相與之術。玄稔還入城中，夜令部下負薪數千束，擲積城下，一俟天明，燃火焚薪。九城陷伏，便率眾出趨符離，佯稱敗軍。符離守將，開城納入，被玄稔一刀殺斃，號令兵民，勸諭歸國，眾皆聽命。玄稔收得兵士萬人，亟趨徐州。龐舉直許佶，已有所聞，登陴拒守。玄稔引兵圍城，先諭守卒道：「朝廷但誅逆黨，不殺良民，汝等奈何為賊守城？若尚狐疑，恐盡成魚肉了。」守卒聞言，或棄甲，或投兵，下城遁去。崔彥曾故吏路審中，開門納官軍，龐舉直許佶，自北門出走。玄稔亟遣兵往追，得斬舉直與佶。周重等赴水自盡，所有前戍桂州的叛卒，一一按名收捕﹔無論親屬，一概誅夷，駢死至數千人，徐州乃平。

　　龐勛將兵二萬，自石山西出，沿途焚掠，雞犬不留。康承訓引步騎八萬，西嚮往擊，使朱邪赤心為先鋒，追勛至亳州。勛正大掠宋毫，猝遇沙陀騎兵，不戰而溃，遁至蘄水，官軍大集，縱擊賊眾，賊多溺死，勛亦斃命。越數日始得勛屍，梟首傳示，遠近賊寨，皆自殺守將，次第請降。惟吳迥守住濠州，不肯歸命，馬舉屢攻未下，自夏及冬，城中食盡，甚至殺人充食，吳迥乃突圍夜出，由舉勒兵追剿，殺獲殆盡。迥竄死昭義，一番叛亂，自是蕩平。朝廷頒詔賞功，進康承訓同平章事，兼河東節度使，杜慆為義成節度使，張玄稔為右驍衛大將軍，辛讜為亳州刺史，朱邪赤心特別召見，賜姓名為李國昌，授左金吾上將軍，即就雲州置大同軍，賜以旌節，並處置徐州後事，乃在徐州設觀察使，統徐濠宿三州。惟泗州置團練使，划隸淮南，未幾復令在徐州置感化軍，特設節度使，以資彈壓。康承訓為廷臣所劾，說他討龐勛時，一再逗撓，虛報功績，竟迭貶至恩州司馬，這也未免罪輕罰重了。

　　語淡旨永。

　　且說懿宗在位十年，也未立後，獨寵幸淑妃郭氏，氏生一女，數年不能言，忽張口說道：「今日始得活了。」懿宗大為驚異，及年已長成，姿貌不過中人，獨得懿宗鍾愛，封為同昌公主。右拾遺韋保衡，美秀而文，為郭淑妃所賞識，遂與懿宗熟商，願將同昌公主，嫁與為妻。臨嫁時，盡出宮中珍玩，作為奩資，並在皇宮附近，賜宅一區，窗戶俱用雜寶為飾，器皿一切，非金即銀，甚至井欄藥臼，亦由金銀製成，耗費約五百萬緡，所行婚儀，備極奢華，就是從前太平安樂兩公主，與她相較，也幾乎稍遜一籌。韋保衡得此貴婦，當然奉若天神，不敢少忤，除入朝辦事外，時常居處內宅，與公主敦伉儷歡。郭淑妃愛女情深，隨時探問，或且留宴主第，深夜不歸，宮禁裡面，免不得生出一種謠諑，說是丈母女婿，也有曖昧情事，這恐是捕風捉影，不足為憑，小子不敢妄斷，不過援據史傳，有聞必錄。不肯諷蔑郭氏，便是下筆忠厚。當時懿宗愛妃及女，一任出入自由，毫不過問。韋保衡得遷授翰林學士，咸通十一年間，曹確罷相。韋氏快婿，竟得與兵部侍郎悰，戶部侍郎劉瞻，同時入相，並握樞機。故相高璩早卒，徐商亦已罷去，楊收坐罪竄死，只路岩尚在相位。岩因保衡是皇親國戚，格外交歡，遂與他串同一氣，表裡為奸。一班蠅營狗苟的臣僚，樂得趨承伺候，希沐餘光，遇有反對人物，群起彈擊，時人目他為牛頭阿旁，無非說他陰惡可畏，與鬼相同。

　　但天下禍福無常，禍為福倚，福為禍伏，保衡尚主，僅及年餘，偏公主得了一種絕症，臥牀不起，醫官二十餘人，同時診治，想不出甚麼起死回生的方法，勉強擬進一兩張藥方，配服全不濟事，奄奄數日，玉殞香消。郭淑妃陡失愛女，當然痛悼，就是懿宗亦悲念不休，自制輓歌，飭群臣畢和，又令宰相以下，盡往弔祭。追封公主為衛國公主，予諡文懿。一面捕獲醫官二十餘人，說他用藥錯誤，冤死公主，竟不令分辯，一並處斬。且將醫官親族三百餘人，悉數系獄。胡亂得很。宰相劉瞻，召集言官，囑令勸阻，言官以天威難測，各為保全身家起見，不敢進陳。瞻乃自草奏牘，即日進呈，略云：

　　修短之期，人之定分，昨公主有疾，醫官非不盡心，而禍福難移，竟成蹉跌。械系老幼，物議沸騰，奈何以達理知命之君，涉肆暴不明之謗。

　　懿宗覽奏不悅，擱置不報。瞻又與京兆尹溫璋等力諫，頓觸懿宗怒意，將他叱出，旋即出瞻為荊南節度使﹔貶璋為振州司馬。璋歎道：「生不遇時，死何足惜？」竟仰藥自殺。此人亦未免過激。韋保衡又與路岩，共譖劉瞻，謂與醫官通謀，進投毒藥，遂再貶瞻為康州刺史。岩意尚未愜，閱十道圖，見驩州去都最遠，因復竄瞻為驩州司戶。次年正月，葬同昌公主，懿宗與郭淑妃，坐延興門，目送靈轝，慟哭盡哀。護喪儀仗，達數十里，冶金為俑，怪寶千計，此外服玩，多至百二十輿，錦繡珠玉，輝煌蔽日。樂工李可及作歎百年曲，率數百人為地衣舞，用雜寶為首飾，絁八百匹，舞罷珠璣散地，任民拾取，所有服玩等件，悉置墓中。這豈非暴殄天物，溺愛不明麼？

　　韋保衡座師王鐸，是王播從子，前在禮部校文，擢保衡進士及第。保衡因薦他入相，繼劉瞻後任。鐸卻輕視保衡，議政時常有齟齬。路岩本與保衡聯絡，嗣因彼此爭權，凶終隙末，遂被保衡進讒，出岩為西川節度使。岩出城時，路人爭以瓦礫相投，忍不住動起忿來。適值權京兆尹薛能，前來送行，他不禁冷笑道：「京兆百姓，勞君撫治，今日我奉命西行，百姓卻以瓦石相餞，可謂治績昭彰了。」薛能答道：「宰相出鎮，不一而足，府司從未發人防護，人民亦從無瓦礫相加，奈何今日公行，演此惡劇？這還當由公自問，究竟為何取怨人民？」以子之矛，攻子之盾，薛能可謂善言。岩被他一詰，反覺滿面懷慚，踉蹌而去。及行抵任所，幸值南詔退兵，闔境粗安，還得僥倖無事。先是南詔主酋龍，因安南敗退，轉寇成都，陷入嘉黎雅三州，成都戒嚴，虧得西川節度使盧耽，與東川節度使顏慶復，聯兵戰守，擊敗蠻兵，將軍宋威，復奉詔往援，殺死蠻兵無算，殘眾夜燒攻具，遁出境外。成都舊無濠塹，顏慶復始築壅門，掘長濠，植鹿角，設營寨，守備既固，蠻人始不敢進窺。朝廷欲處置路岩，因將盧耽他調，令岩接任。岩好游宴，耽聲色，一切政務，俱委任親吏邊咸郭籌。兩人相倚為奸，先行後申。岩至都場閱操，邊郭侍側，有所建白，輒默書相示，閱畢焚去，軍中相率驚疑，恟恟不安。事為朝廷所聞，乃徒岩改鎮荊南。自岩出鎮，由禮部尚書劉鄴繼任，既而於悰復為韋保衡所譖，貶為韶州刺史。悰妻廣德公主，系懿宗親妹，至是隨悰赴韶，行必肩輿相並，坐即執住悰帶，悰才得保全。悰去後，改用刑部侍郎趙隱為相，上下因循，一年挨過一年，到了咸通十四年正月，懿宗遣敕使詣法門寺，奉迎佛骨，言官多半諫阻，甚且謂憲宗迎入佛骨，遂至宴駕。懿宗道：「朕得見佛骨，死亦何恨？」呆極。自春至夏，佛骨始迎至京師，懿宗膜拜甚虔，宰相以下，競施金帛，乃將佛骨入禁供養，頒詔大赦。過了兩月，懿宗竟至患病，服藥無效，數日大漸，乃立皇儲。未幾駕崩，享壽四十一歲，共計在位十四年。小子有詩歎道：

　　奢淫適啟敗亡懮，況復流連未肯休。

　　十四年來渾一夢，令終還是迓天庥。

　　欲知何人嗣統，試看下回便知。　　
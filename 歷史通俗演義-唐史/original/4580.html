<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 唐史 - 第二十二回　使天竺調兵擒叛酋　征龜茲入穴虜名王</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十二回</br>　　使天竺調兵擒叛酋　征龜茲入穴虜名王</font></h4>
			　　卻說太宗因北荒聽命，復欲東征高麗，廷臣會議軍情，統說高麗依山為城，不易攻入，前時御駕親征，高麗人民，不得耕種，勢必乏食，今不若屢遣偏師，更迭侵擾，令他東奔西走，無暇農事。不出數年，滿野蕭條，人心自散，鴨綠江北，可不戰自定了，太宗以為良策，乃命左武衛大將軍牛進達為青邱道行軍大總管，右武侯將軍李海岸辦副，率兵萬人，乘著樓船，由萊州泛海入高麗，再遣太子詹事李世勣，為遼東道行軍大總管，右武衛將軍孫貳朗為副，率兵三千人，益以營州都督府兵，自新城道入高麗，兩路水陸並進。世勣渡過遼河，至南蘇城，高麗兵背城拒戰，為世勣所破﹔縱火焚城郭，外郛被毀，內城由守兵撲救，尚得保全。世勣撲攻數日，不能得手，即率軍退還。牛進達李海岸入高麗境，累戰皆勝，攻克石城，再進至積利城下，高麗兵出城迎戰，海岸麾軍猛擊，斬首至二千級，高麗兵退回城中，合力死守。牛進達料難速下，也航海回來。兩軍依次復旨。太宗擬發第二次東征令，先敕宋州刺史王波利等，募江南十二州工人，造大船數百艘，預作戰備。越年為貞觀二十二年，新羅女王金善德逝世，妹真德嗣，太宗遣使冊封真德，復令右武衛將軍薛萬徹，及右衛將軍裴行方，率兵三萬餘人，駕瞭樓船戰艦，再自萊州入擊高麗。<br />
　　東師方發，又擬向西用兵。西域有龜茲國，距唐都約七千里，當高祖受禪時，國王蘇代勃駃，曾遣使入朝，及貞觀四年，蘇代勃駃子蘇代疊，復進貢名馬，後來稱臣西突厥，不修朝貢。蘇代疊死，弟訶黎失布畢立，因聞西突厥歸命唐廷，也不敢不修朝貢禮。補前此所未詳。偏太宗恨他多年失儀，斥還來使，欲命大將往討，廷臣不敢進諫，當時卻有一位巾幗賢媛，宮闈才女，獨繫念民瘼，懮心國是，草就了一篇奏疏，呈入太宗。足丑鬚眉。略云：<br />
　　臣妾徐惠上言，妾聞以力服人，不如以德服人。蓋以德服人者，逸而順，以力服人者，勞且逆也。今陛下既東征高麗，復欲西討龜茲，捐有盡之農功，填無窮之巨浪，圖未獲之他眾，喪已成之我軍，妾竊疑之。昔秦皇併吞六國，反速危亡之基，晉武奄有三方，反成覆敗之業，豈非矜功恃大，棄德輕邦，圖利忘危，肆情縱欲之所致乎？是故地廣者，非常安之術也，人勞者，乃易亂之源也。妾充役後宮，何敢與聞外政？但心所謂危，不敢不告，寧貽越俎之誅，勿蹈噬臍之悔。伏願陛下俯察邇言，息事寧人，以安天下，則不勝幸甚！<br />
　　這疏上後，太宗覽畢，不禁贊歎道：「徐充容有此奏牘，朕不得不暫事弭兵了。」原來徐惠入宮後，始為才人，再遷充容，小子前曾略述徐氏履歷，想看官應尚記著。太宗頗愛她才藝，所以聞言見從，暫將西征事擱起。嗣接薛萬徹軍報，渡過鴨綠水，擊破高麗戍兵，得斬敵目數人，太宗亦飛詔召還，咸令休息。既而又遣右衛長史王玄策，出使天竺，天竺即今印度國，在蔥嶺南，分東西南北中五大區，向尚佛教。唐初中天竺王屍羅逸多，具有武略，轉戰無前，象不弛鞍，士不釋甲，因得征服四天竺，至貞觀年間，唐僧玄奘，本姓陳，偃師人。往天竺求佛經，得見屍羅逸多，屍羅逸多與語道：「汝國有聖人出世，嘗作秦王破陣樂，汝能為我說明聖跡否？」玄奘乃略述太宗神武，平定禍亂，賓服四夷的情狀，屍羅逸多驚喜道：「據汝說來，我當東面朝見汝王。」遂優待玄奘，任令遊歷。玄奘得採集經論六百五十餘部，齎還中國。屍羅逸多特派使人，偕玄奘東來，入謁太宗，表文上自稱摩迦陀王。中天竺有摩伽陀城，亦作摩揭它。太宗覽表，文字多不可解，詰問來使，語言又未易曉。幸虧玄奘同時入見，頗能翻譯番語，得達天聰。太宗因命雲騎梁懷儆，持節往撫。屍羅逸多召問國人道：「從古到今，曾有摩訶震旦使人，得來我國否？」國人皆答言無有。屍羅逸多道：「中國就是摩訶震旦。今有使到此，理應出迎。」乃出郊恭迓唐使，膜拜受詔，戴諸頂上。復遣使隨懷儆入朝，獻入火珠鬱金菩提樹等物。太宗亦厚賞來使，遣令西歸。且命玄奘翻譯佛經，玄奘有徒數十人，日夕同譯，成七十五部，得千三百三十五卷。後人作《西游記》，即借玄奘事，以作寓言，看官幸勿為所迷。到了貞觀二十二年，屍羅逸多已是去世，國內大亂，遺臣阿羅那順，自立為主。唐廷未曾聞知，但因天竺不通聞問，已是數年，乃遣王玄策西行，蔣師仁為副。甫入天竺境內，那阿羅那順，竟發兵來擊唐使。玄策從騎，不過數十名，怎能抵擋得住？還算從騎奮力接仗，才令玄策師仁兩人，得脫身走吐蕃。從騎盡行戰死，片甲不留。吐蕃贊普弄贊，已與唐室和親。事見前文。聞唐使為天竺所逐，遂遣兵千人出援。玄策又檄召鄰部，共討天竺。泥婆羅國，亦發兵七千騎來會，當由玄策及師仁，部勒成行，兼程南下，直抵茶鎛和羅城，猛攻三月，血薄上登。守兵開城溃散，被玄策等督眾追擊，殺死了三千人，還有一大半溺死江中。玄策等乘勝入中天竺，阿羅那順棄國東奔，向東天竺乞援，再收集散卒，來攻玄策。玄策令師仁為先鋒，自為後應，與阿羅那順對壘爭鋒。阿羅那順不知兵法，一味蠻鬥，師仁遂用了一條埋伏計，誘他入伏，伏軍齊發，把阿羅那順團團圍住。阿羅那順上天無路，入地無門，只好束手受縛。餘眾除被殺外，多半乞降，阿羅那順妻子，寓居乾陀衛，尚擁著部眾萬人，阻險自守。師仁率眾進攻，守兵又復大溃，撇下阿羅那順的妻孥，均被師仁拘系而來。於是遠近城邑，望風輸款，共得五百八十餘所。東天竺王屍鳩摩，也惶恐得很，忙送牛馬三萬頭犒師，此外尚有弓刀纓絡等物。玄策師仁，方才回軍，執送阿羅那順等，獻俘闕下。太宗大喜，授玄策朝散大夫，召入阿羅那順，責他拒絕天使，罪應加誅。因思推廣皇恩，特開法網，待以不死。<br />
　　惟阿羅那順身旁，卻有一人隨著，龐眉皓首，鶴髮童顏，居然有三分道骨。太宗問他名字，他跪伏階下，自言叫作那邏邇娑婆寐，年已二百餘歲。太宗不覺驚異，便問道：「爾有甚麼法術，得長壽至此？」那邏邇娑婆寐道：「奴素奉道教，得教祖老子真傳，煉丹服餌，所以長生。」恐是說謊。太宗聞得老子二字，益加禮遇，竟令他改居賓館，治丹內奉。先是高祖開國，曾有晉州人吉善行，上言在羊角山見白衣老父，囑令轉達唐天子，勿忘祖宗。高祖疑老父為老子，因命在羊角山立老子廟，尊老子為遠祖，春秋致祭。老子雖亦姓李，恐怕同姓不宗，硬行拉入。此次太宗有所感觸，因為番奴所迷，也想服些長生不老丹，可以永久在世。況且太宗晚年，益好聲色，常自恨精神不濟，未能遍御嬪嬙，可巧碰著這個方士，真是意外天緣，不期而遇。俗語說得好：「做了皇帝想登仙。」古時秦皇漢武，都想活過千年，做個彭祖第二，所以朝進方士，暮彩仙藥，鬧得一塌糊塗，終究是沒有效驗，反致速斃。太宗是個聰明絕頂的君主，不料也著了這種魔障。嗣是日服丹鉛，居然精神陡長，一夕能御數女，忽幸翠微宮，忽如玉華宮，托名休養，暗地荒淫。<br />
　　只是不如意事，雜沓而來，巢刺王妃，及隋煬帝後蕭氏，次第喪亡。這兩人是太宗的老姘頭，巢刺王妃，生下一子名明，太宗本欲立為繼後，因為魏征所諫，謂不宜以辰嬴晉文公夫人。自累，方才中止。旋封明為曹王，令出繼元吉，又把庶子福出繼建成。至巢刺王妃一死，免不得悲從中來，接連是蕭後病逝，又增一番感悼，詔令仍復後號，給諡曰愍，使三品護葬江都。總算踐信，但恐蕭後無顏見隋煬帝。悼亡未終，天象告變，太白星屢次晝現，由太史占驗，謂女主當昌。民間又傳秘記云：「唐三世後，女主武王，代有天下。」這數語傳到太宗耳中，很是怫意。默想武衛將軍李君羨，小字五娘，君羨是個男子，如何自取女名？且他是個武安人，又封武連縣公，處處帶著武字，莫非應在此人身上。遂調他出外，任為華州刺史，尋由御史劾他謀為不軌，遂下了一道詔諭，把他活活處死。御史劾奏，恐也是隱受上意，以便借口加刑。太宗意尚未釋，又密問太史李淳風道：「秘記所言，是真是假？」淳風答道：「臣仰觀天象，俯察曆數，這人已在宮中，自今日始，不出三十年，當王天下。陛下子孫，恐不免為她所害了。」太宗大驚道：「果有此事，朕當遍查宮中，無論是與不是，但教有跡可疑，一律殺死，庶不致留後患了。」淳風道：「天數已定，人不能違，古人有言，王者不死，徒然多殺，反增戾氣。且此後歷三十年，是人已老，或者存些慈心，為禍尚淺，今日無論不能殺她，就使將她殺死，天復生一強壯的人物，益肆怨毒，那時陛下子孫，真要沒有遺種了。」太宗嗟歎數聲，方把此事擱起。其實嬌嬌滴滴的武媚娘，日夕侍側，難道不曉得她是姓武，反一些兒沒有嫌疑麼？這是太宗為色所迷，明知故犯，就使教他下手，他也是不忍割捨的了。<br />
　　話休敘煩，且說太宗平了天竺，又想東伐高麗，今日造戰艦，明日備兵糧，擬發三十萬大兵，一舉蕩平。計劃未定，駕幸玉華宮，留房玄齡守居京師。玄齡年已七十一，衰邁多病，太宗令他臥治。既而患疾益甚，由太宗召赴玉華宮。許肩輿入殿，相對流涕。隨命留住宮中，使尚醫臨候，尚食供膳。且命他妻妾子婦，隨時入侍。玄齡語諸子道：「我受皇上厚恩，無可為報，今天下無事，惟東征不已，群臣無一敢諫，我若知而不言，是死有餘責了。」乃口占表文，令諸子繕寫進呈，文云：<br />
　　臣聞老氏有言：「知足不辱，知止不殆。」想是太宗推重老子，故特採用此語，今陛下威名功烈，既雲足矣，拓地開疆，亦可止矣。邊夷丑種，不足待以仁義。責以重禮，古者以禽魚畜之，必絕其類，恐獸窮則攫，鳥窮則啄，甚非計也。且陛下每決一重囚，必令三復五奏，進蔬食，停音樂者，以人命之重為感動也，今士無一罪，驅之行陣之間，委之鋒鏑之下，使肝腦塗地，獨不足愍乎？向使高麗違失臣節，誅之可也﹔侵擾百姓，滅之可也﹔他日能為中國患，除之可也。今無是三者，而坐敝中國，徒欲為舊王雪恥，為新羅報仇，非所存者小，所損者大乎？臣願下沛然之詔，許高麗自新，焚凌波之船，罷應募之眾，自然華夷慶賴，遠肅邇安。臣旦夕入地，倘蒙錄此哀鳴，死且不朽矣！謹表。<br />
　　太宗覽表，未免感歎。玄齡次子遺愛，尚帝女高陽公主，太宗第十八女。會值公主入省，太宗顧語道：「爾翁病勢如此，尚能懮我國家，可謂忠悃過人了。」即親自臨視，握手與訣，悲不自勝。且詔太子就省，擢玄齡子遺愛為右衛中郎將，遺則為朝議大夫，令得及身親見。越宿，玄齡去世，追贈太尉，予諡文昭，陪葬昭陵。惟玄齡雖有遺言，終未能挽回主意。東征事不肯罷撤，又遣番將阿史那社爾，為昆邱道行軍大總管，契苾何力為副，帶同安西都護郭孝恪，司農卿楊弘禮，左武衛將軍李海岸，發鐵勒十三部番兵，共得十萬人，西討龜茲。社爾引兵出焉耆，進趨龜茲北境。焉耆國王阿那支，本與龜茲聯盟，聞唐軍入境，倉皇失措，竟棄城走龜茲。社爾分五路兜剿，逼得阿那支無路可奔，終被唐軍擒住，斬首示威。龜茲大恐，各城酋長，先後遁去，唐軍長驅直進，如入無人之境。行次磧石，距龜茲王城三百里，社爾遣伊州刺史韓威先行，右騎衛將軍曹繼叔繼進，各率兵數千騎，進抵多褐，龜茲王訶黎布失畢，帶著大將羯獵顛，有眾五萬，前來迎戰。威手下不過千騎，恐眾寡不敵，便用一條誘敵計，未戰即走。布失畢藐視唐軍，麾眾急進，追趕數里，聽見連珠炮響，殺出一支人馬，當路截住。看官不必細問，便可知是唐將曹繼叔，布失畢見有援軍，才知中了誘敵計，起初看唐軍甚少，放膽進軍，及遇著繼叔一軍，又疑他有許多埋伏，急欲退避，輕躁者往往如此。當下策馬返奔，部眾隨溃。唐將韓曹兩人，合軍追擊，竟達八十餘里，殺獲無算。布失畢敗回城中，唐軍即踵至城下，大總管阿史那社爾，又率眾繼至，嚇得布失畢魂膽飛揚，左思右想，無可為計，只得帶了國相那利，大將羯獵顛，突出西門，走保撥換城，社爾留郭孝恪居守，自率大軍追躡布失畢，到了撥換城下，督兵圍攻。那利羯獵顛，屢次出城突圍，均被唐軍擊退。<br />
　　一日，那利夜出，來襲唐營，社爾還算有備，麾軍殺出，那利慌忙退去，乘著月黑無光，竟向西奔去，不復回城。城中失去那利，勢益孤危，社爾乘勢攻入，布失畢與羯獵顛，不及逃奔，同被擒住。軍中方慶賀大捷，喜氣重重，不料來了郭孝恪急報。說是那利引著西突厥兵，及餘眾萬人，前來攻城，危急萬分，懇速濟師。社爾即派韓威曹繼叔兩軍，還救孝恪。及韓曹兩軍到了都城，城已被陷，郭孝恪陣亡，只有倉部郎中崔義起，還率領守兵，在城內巷戰，韓威先驅殺入，曹繼叔亦隨著進擊，兩軍似虎似龍，把番兵掃了一陣。那利見不是路，出城逃走。曹繼叔眼明手快，忙指揮軍士，緊緊的追著那利。那利沒命的亂跑，所有手下殘眾，被唐軍隨路亂斲，已經十亡七八，他也無暇顧及，專向大山深谷中，跑將進去。繼叔大呼道：「番賊休走，你道是計策高妙，繞道襲我守軍，偏偏碰著我曹將軍手裡，隨你上天落地，我總要擒了你去。」那利計策，借口敘過，以省筆墨。說至此，從弓袋中取出弓箭，射將過去，颼的一聲，正中那利後項。那利痛不可忍，跌了一個倒栽蔥。部眾逃命要緊，也不敢往救，唐軍搶前數步，手到擒來。繼叔得勝回城，社爾也即還軍，招降遠近小城七百餘。西突厥安西等國，望風震懾，輸餉犒軍。社爾立布失畢弟葉護為龜茲王，勒石紀功而還。<br />
　　太宗受俘紫宸殿，由社爾獻入布失畢及那利羯獵巔，三人匍伏謝罪。有詔特赦，改館鴻臚寺，拜布失畢為左武衛中郎將。布失畢等謝恩而出。太宗顧語侍臣道：「龜茲已平，只突厥殘酋車鼻，屢征不至，還須遣將往討方好哩。」群臣道：「現在已值暮冬，北方天寒，不便行軍，且俟來春出兵未遲。」太宗允諾。轉眼間已是貞觀二十三年，東風解凍，春光熒熒，太宗乃遣右驍衛郎將高侃，征發回紇僕骨各部番眾，往討突厥車鼻可汗去了。正是：<br />
　　雄主喜功專黷武，大廷頒詔屢徵兵。<br />
　　欲知車鼻可汗，是何等支派，得罪唐朝，且至下回續敘。　　<br />
<br />
　　徐惠，賢妃也，房玄齡，賢相也，內外交諫，不能抑太宗之雄心，甚矣哉，太宗之好大喜功也。即如王玄策之使天竺，阿史那社爾之伐龜茲，亦屬可已而不已之舉，然玄策為天竺所拒，走入吐蕃，能用以夷制夷之妙算，破名城，縶叛酋，耀武西南，獻俘闕下，而不聞勞一唐兵，調一唐將，玄策誠人傑矣哉！然尚未得破格擢用，僅授一朝散大夫而止，顧於阿史那社爾，及契苾何力諸蕃將，獨任以專閫，授鉞西征，雖得擒渠獲丑，平定西域，而安西都護郭孝恪，竟因是戰死，外此將士之斃命沙場者，當尚不可勝數，一將功成萬骨枯，我為西征軍歎矣！本回敘入兩疏，前後相映，所以刺太宗也。因天竺方士之得寵，又銷納宮闈中一段文字，不特加刺，且並加嫉。文法之中，書法寓焉。豈特隨事補敘，不少滲漏已哉。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
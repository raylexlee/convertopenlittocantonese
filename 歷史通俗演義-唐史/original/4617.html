<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 唐史 - 第五十九回　避寇亂天子蒙塵　耀軍徽令公卻敵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十九回</br>　　避寇亂天子蒙塵　耀軍徽令公卻敵</font></h4>
			　　卻說回紇可汗縱兵四掠，人民駭散，市落為墟。澤潞節度李抱玉，方受命兼轄陳鄭，擬遣官屬勸阻，無人敢往。獨趙城尉馬燧請行，燧聞回紇兵入境，先遣人納賂渠帥，約無暴虐。渠帥因貽一令旗，與燧面約道：「如有犯令，請君自加捕戮，決無異言。」燧取旗彈壓，回紇兵相顧失色，願遵約束。會唐廷論功行賞，特冊回紇可汗為英義建功毗伽可汗，可敦為毗伽可敦，且自可汗至宰相，共賜實封二萬戶，以下亦封賞有差。回紇可汗，始滿意而去。代宗乃大齎群臣，如正副元帥，及各道節度，悉贈官階。惟山南東道節度使來瑱，本已召入為兵部尚書，兼同平章事，偏程元振與瑱未恊，說他與賊通謀，竟坐流播州，旋且賜死。瑱舊時部曲，大為不平，特推兵馬使梁崇義為統帥，唐廷卻不能討，乃命崇義為山南東道節度留後。留後之名自此始。崇義為瑱訟冤，乞為改葬，有詔許改葬事，瑱始得還正首邱。<br />
　　代宗因亂事敉平，始封玄宗於泰陵，肅宗於喬陵，嗣分河北諸州為五部，各專責成。幽莫媯檀平薊六州，歸幽州管轄﹔恒定趙深易五州，歸成德軍管轄﹔相貝邢洺四州，歸相州管轄﹔魏博德三州，歸魏州管轄﹔滄棣冀瀛四州，歸淄青管轄﹔懷衛二州及河陽，歸澤潞管轄，各設節度使。歷敘疆域，為後文各節度爭亂伏案。餘節度使各仍舊境。僕固懷恩以功進尚書左僕射，兼中書令，坐鎮朔方，令護送回紇可汗歸國，道出太原。河東節度使辛雲京，恐懷恩與回紇連謀，以致見襲，因閉關自守，不敢犒師。懷恩恨他不情，上表白狀，代宗不報。懷恩遂調朔方兵數萬，屯駐汾州，令子瑒屯兵榆次，裨將李光逸屯兵祁縣，李懷光屯兵晉州，張維岳屯兵沁州。明是脅制雲京。雲京見環境皆敵，益滋危懼，適中使駱奉仙至太原，雲京厚與結歡，令還報懷恩反狀，懷恩亦奏請誅雲京奉仙，代宗兩不加罪，但優詔調停。皇帝出做和事老，國事可知。懷恩以功大遭讒，憤激的了不得，乃上書自訟道：<br />
　　臣世本夷人，少蒙上皇驅策，祿山之亂，臣以偏裨決死靖難，仗天威神，克滅強胡。思明繼逆，先帝委臣以兵，誓雪國仇，攻城野戰，身先士卒。兄弟歿於陣，子姓歿於軍，九族之內，十不一在，而存者瘡痍滿身。陛下龍潛時，親總師旅，臣事麾下，悉臣之愚，是時數以微功，已為李輔國讒間，幾至毀家。陛下即位，知臣負謗，遂開獨見之明，杜眾多之口，拔臣於汧隴，任臣以朔方，遊魂反乾，朽骨再肉。前日回紇入塞，士人未曉，京輔震驚。陛下詔臣至太原勞問，許臣一切處置，因得與可汗計議，分道用兵，收復東都，掃蕩燕薊。時可汗在洛，為魚朝恩猜阻，已失歡心，及臣護送回紇，辛雲京閉城不出，潛使攘竊，蕃夷怨怒，彌縫百端，乃得返國。臣還汾州，休息士馬，雲京畏臣劾奏，故構為飛謗，以起異端。陛下不垂明察，欲使忠直之臣，陷讒邪之口，臣所為拊心泣血者也。臣靜而思之，負罪有六：昔同羅叛亂，騷擾河曲，臣不顧老母，為先帝掃清叛寇，臣罪一也﹔臣男玢為同羅所虜，得間亡歸，臣斬之以令眾士，臣罪二也﹔臣女遠嫁外夷，為國和親，蕩平寇敵，臣罪三也﹔臣與子瑒躬履行陣，不顧死亡，為國效命，臣罪四也﹔河北新附諸鎮，皆握強兵，臣撫綏以安反側，臣罪五也﹔臣說諭回紇，使赴急難，戡定中原，二陵復土，使陛下勤孝兩全，臣罪六也。臣既負六罪，誠合萬誅，惟當吞恨九泉，銜冤千古，復何訴哉？臣受恩至重，夙夜思奉天顏，但以來瑱受誅，朝廷不示其罪，諸道節度，誰不疑懼？且臣前後所奏駱奉仙，情詞非不摭實，陛下竟無處置，寵任彌深，是皆由同類比周，蒙蔽聖聽。竊聞四方遣人奏事，陛下皆雲驃騎議之，可否不出宰相，遠近益加疑沮。如臣朔方將士，功效最高，為先帝中興主人，陛下不加優獎，反信讒言。子儀先已被猜，臣今又遭詆毀，弓藏鳥盡，信非虛言。倘不納愚懇，且務因循，臣實不敢保家，陛下豈能安國？惟陛下圖之！<br />
　　代宗得懷恩書，遣同平章事裴遵牀齎敕至汾州，宣慰懷恩，懷恩跪聽詔敕。待遵慶讀畢，抱住遵慶兩足，且泣且訴。遵慶忙扶起懷恩，極言聖眷方隆，可無他慮，因勸令入朝。懷恩以懼死為詞，竟不肯入京。遵慶乃返報代宗，代宗尚得過且過，不以為意。忽由邠州傳入急報，乃是吐蕃入寇，帶同吐谷渾黨項氐羌二十萬眾，鼓行而東，前鋒已到邠州了。代宗大駭道：「虜眾入境，如何有這般迅速？莫非邊境各吏，統死了不成。」不是邊吏俱死，實是你已經死了半個。當下召入群臣，亟籌控御。群臣統面面相覷，不敢發言。看官聽著！邠州距離長安，不過數百里，吐蕃如此深入，應該早有邊警，為何至此才聞呢？說來又有原因，正好就此補敘。自唐廷與吐蕃划界，立碑赤嶺，總算和好了幾年。及金城公主病歿後，金城公主遣嫁吐蕃主棄隸跂贊，俱見前文。吐蕃與唐失和，屢次窺邊，經河隴諸節度使王忠嗣哥舒翰高仙芝等，先後守禦，終不得逞。至安史迭亂，所有河隴戍兵，俱徵召入援，邊備乃虛。肅宗初年，吐蕃主娑悉籠獵贊，棄隸跂贊孫。乘唐內訌，迭陷威武河源等軍，並取廓霸岷諸州。代宗即位，復陷臨洮，朝廷使御史大夫李之芳等，往修舊好，反被羈住。至廣德元年，郭子儀以吐蕃留使，不可不防，代宗不省。到了秋季，吐蕃引兵入大震關，連陷蘭廓河鄯洮岷秦成渭等州，盡取河西隴右地。邊吏陸續告急，俱被程元振阻匿，不使上聞。虜眾長驅直入，涇州刺史高暉，開城迎降，反導虜眾深入邠州，代宗才得聞知。宰相以下，均無方法，只好再請出郭子儀，令為副元帥，出鎮咸陽。正元帥就用了雍王適。適不過是個皇子，名位雖尊，究竟無拳無勇，子儀閒廢已久，所有部曲，多已離散，至是倉猝召募，只得二十騎，便即起行。及抵咸陽，吐蕃兵已逾奉天武功，渡渭而來。子儀亟使判官王延昌入奏，請速添兵，偏又為程元振所阻，不得入見。渭北行營兵馬使呂月將，部下有銳卒二千，出破吐蕃前鋒，後因寡不敵眾，戰敗被擒。吐蕃兵逕渡便橋，入攻京師。代宗驚惶失措，挈領妃嬪數人，與雍王適出奔陝州。適為元帥，如何不去拒敵？百官遁匿，六軍逃散。<br />
　　子儀聞京城危急，忙自咸陽馳還，一入京城，既無主子，又無兵馬，徒覺得氣象流離，不堪入目，正在沒法擺佈，驀見將軍王獻忠，帶著騎士五百﹔擁了豐王珙等，珙系玄宗子，曾見前文。擬出開遠門，往迎吐蕃。子儀叱問何往？獻忠下馬語子儀道：「今主上東遷，社稷無主，公為元帥，何妨喪君立君，勉副民望。」子儀尚未及答，豐王珙已接口道：「公奈何不言？」子儀道：「怎有是理？」判官王延昌，正立在子儀左側，便閃出道：「上雖蒙塵，未有失德，王為藩翰，奈何出此狂悖語？」子儀又叱獻忠道：「你敢迎降虜眾麼？快護送諸王至陝，免受重譴。」獻忠頗畏憚子儀，不敢違慢，乃偕豐王珙等東行。若非郭令公，恐已遭毒手了。子儀因京內無備，也隨出城外，另行募兵。吐蕃兵遂得入京。高暉首先馳入，與吐蕃大將馬重英等，縱兵焚掠。長安中蕭然一空，遂劫廣武王承宏為帝，承宏系邠王守禮孫。及前翰林學士於可封為相，且遣人持輿入苗晉卿家，脅令為官。晉卿閉口不言，虜眾倒也捨去。晉卿有此堅操，卻也難得。子儀引三十騎，仍往咸陽，至御宿川，語王延昌道：「六軍逃溃，多在商州，汝快往招撫。且發武關防兵，北出藍田，馳向長安，吐蕃兵必遁歸了。」延昌奉命入商州，傳子儀令，招諭溃軍。各軍向服子儀，皆拱手聽命，乃同延昌至咸陽。子儀泣諭將士，規復京城，大眾皆感激涕零，願遵約束。會鳳翔節度使高升，及元帥都虞侯臧希讓，各率數百騎到來，武關防兵，亦到千名，統共約有四千人，軍勢稍振，乃往報行在。代宗恐吐蕃兵出潼關，召子儀至陝扈蹕，子儀遣人奉表，略言：「臣不收京城，無以見陛下，若出兵藍田，虜必不敢東向，請陛下勿懮！」代宗乃聽令子儀便宜行事。<br />
　　會鄜坊節度判官段秀實，勸節度使白孝德發兵勤王，孝德即日大舉，南趨京畿，與蒲陝商華合勢，進擊虜兵。子儀也遣左羽林大將軍長孫全緒，率二百騎出藍田，授以密計，並令第五琦攝京兆尹，與全緒同行﹔且調寶應軍使張知節，率兵千人，作為後應，全緒至韓公堆，晝擊鼓，夜燃火，作為疑兵。光祿卿殷仲卿，又募得兵士千人，來保藍田，與全緒聯絡，選銳騎二百人，渡過滻水，游奕長安。吐蕃兵已經飽掠，正擬滿載而歸，突聞城中百姓，互相驚呼道：「郭令公從商州調集大軍，來攻長安了。」既而吐蕃偵騎，亦陸續入城，報稱韓公堆齊集官軍，即日進薄城下。吐蕃統將馬重英，不由的惶恐起來，是夜朱雀街中，復有鼓聲驟起，接連是大眾喧嘩聲，聲浪模糊，約略是郭令公三字。郭令公就是郭子儀，前封代國公，後封汾陽王，因此人人叫他為郭令公，連外夷亦以令公相呼。有此令名，方能安內攘外。高暉聞郭令公到來，先已魂馳魄喪，夤夜東走。馬重英亦站立不定，即於次日黎明，悉眾北遁。其實郭子儀尚在咸陽，但由全緒遣將王甫，潛入城中，陰結少年數百人，乘夜鼓噪，吐蕃一二十萬將士，竟被這郭令公三字，驅逐開去，好似一道退兵符。這都是子儀密授全緒的妙計。<br />
　　全緒遂與第五琦入京，遣使向子儀報捷，子儀轉奏行在，請代宗回鑾。代宗正巡閱潼關，先由豐王珙等入謁，倒也不去責他，至退入幕中，珙語多不遜，為群臣奏聞，才命賜死。高暉到了潼關，為守將李日越所執，奏請正法。及子儀奏至，即命子儀為西京留守，第五琦為京兆尹，元載為元帥府行軍司馬。子儀即奉詔入京，令白孝德高升等，分屯畿縣，再表請代宗返駕。程元振素嫉子儀，尚勸代宗往都洛陽。看官試想！這次吐蕃入寇，代宗東走，統是程元振一人從中壅蔽，遂致釀成此禍，就是代宗奔陝後，屢發詔征諸道兵，各節度使都痛恨元振，無一應召，連李光弼也勒兵不赴。郭李優劣，至此分途。當時扈駕諸臣，尚莫敢彈劾，獨太常博士柳伉上疏，略云：<br />
　　犬戎犯關度隴，不血刃而入京師，創宮闕，焚陵寢，武士無一力戰者，此將帥叛陛下也。陛下疏元功，委近習，日引月長，以成大禍，群臣在庭，無一人犯顏回慮者，此公卿叛陛下也。陛下始出都，百姓填然奪府庫，相殺戮，此三輔叛陛下也。自十月朔召諸道兵，盡四十日無只輪入關，此四方叛陛下也。陛下必欲存宗廟，定社稷，獨斬程元振首，馳告天下，悉出內使隸諸州，持神策兵付大臣，然後削尊號，下詔引咎，如此而兵不至，人不感，天下不服，臣願闔門寸斬，以謝陛下。<br />
　　這疏上去，代宗始為感動。但終因元振有保護功，止削奪官爵，放歸回裡。一面下詔回鑾，自陝州啟行。左丞顏真卿，請代宗先謁陵廟，然後還宮。元載不從，真卿厲聲道：「朝廷豈堪令相公再壞麼？」載乃默然，惟由是銜恨真卿。為下文伏筆。郭子儀帶領百官，至滻水東迎駕，伏地待罪。代宗面加慰勞道：「用卿不早，致有此難。今日聯得重歸，皆出卿力，功同再造，何罪可言？」子儀拜謝。代宗入城謁廟，方才回宮。越日封賞功臣，賜子儀鐵券，圖形凌煙閣，以下進秩升階，不消細述。惟廣武王承宏，逃匿草野，代宗特赦不誅，但放至華州，未幾，病死。也是失刑。代宗罷苗晉卿裴遵慶相職，再任李峴為同平章事，進魚朝恩為天下觀軍容宣慰處置使，使總禁兵，令駱奉仙為鄠縣築城使，即令統鄠縣屯軍。元振方黜，又重用魚駱，代宗真愚不可及。先是代宗在陝，顏真卿馳往扈駕，請召僕固懷恩勤王，代宗不許，至還京後，逾年正月，特命真卿宣慰朔方行營，諭懷恩入朝。恐是由元載所請。真卿入諫道：「陛下在陝，臣若奉詔往撫，責以大義，彼或為徼功計，尚肯南來，今陛下還宮，彼已無功可圖，豈還肯應詔麼？陛下不若令郭子儀代懷恩，子儀曾為懷恩主將，且素得朔方士心，令他往代，可不戰自服了。」代宗尚遲疑未決。會節度使李抱玉從弟抱真，曾為汾州別駕，獨脫身歸京師，報明懷恩已有反志，請速調子儀往鎮朔方。代宗若果行此議，何致有朔方之亂。代宗方不遣真卿，只調遣子儀的詔敕，一時未下，且因立雍王適為皇太子，授冊行禮，宮廷慶賀，也無暇顧及懷恩。蹉跎了好幾日，接到河東節度辛雲京急報，說是：「懷恩已反，令子瑒來寇太原，已由臣將他擊退，現向榆次縣去了，請即發兵征討！」代宗覽到此奏，即召諭子儀道：「懷恩父子，負我實深，聞朔方將士思公，幾如大旱望雨，公為朕往撫河東，汾上各軍，當不致一體從逆呢。」遂面授子儀為關內河東副元帥，兼河中節度等使。<br />
　　子儀拜命即行，甫至河中，聞僕固瑒為下所殺，懷恩北走靈州，河東已得解嚴了。看官道懷恩父子，為何一蹷至此？原來瑒素剛暴，自太原敗後，轉圍榆次，又是旬日不下，他令裨將焦暉白玉，往發祁縣兵。暉與玉調兵趨至，瑒責他遲慢，幾欲加罪，兩人慮有不測，即於夜間率眾攻瑒，把瑒殺死。懷恩在汾州聞警，不免悲慟，忽由老母出帳，怒責懷恩道：「我語汝勿反，國家待汝不薄，汝不聽我言，遂有此變。我年已老，恐且因此受禍，問汝將如何處置？」懷恩無言可答，匆匆趨出。母提刀出逐道：「我為國家殺此賊，取賊心以謝三軍。」賊子卻有賢母。懷恩急走得免。嗣聞麾下將士，因子儀出鎮河中，都竊竊私語，謂無面目見汾陽王，自思眾叛親離，決難持久，乃竟將老母棄去，自率親兵三百騎，渡河走靈州，殺死朔方軍節度留後渾釋之，據州自固。沁州戍將張維岳，聞懷恩北走，即馳驛至汾州，撫定懷恩餘眾，並殺焦暉白玉，只說由自己誅瑒，齎首獻郭子儀。子儀傳首闕下，群臣入賀，惟代宗慘然道：「朕信不及人，乃致功臣顛越，朕方自愧，何足稱賀呢。」汝亦自知有失耶？隨命輦送懷恩母至京，優給廩餼，閱月及歿，仍許禮葬。及子儀馳往汾州，懷恩遺眾，爭來迎謁，涕泣鼓舞，誓不再貳，河東乃安。有詔進子儀為太尉，兼朔方節度使。子儀辭太尉不拜，且入朝謝恩。適涇原遣急足馳奏，懷恩誘回紇吐蕃兩夷，同來入寇，有眾十萬。代宗又惶急得很，還下詔慰諭懷恩，說他有功皇室，不必懷疑，但當詣闕自陳，仍應重任云云。這時候的僕固懷恩，已與朝廷勢不兩立，那裡還肯斂甲歸朝？當下引虜南趨，得步進步，警報迭達都城，代宗乃召入子儀，咨詢方略。子儀答道：「懷恩有勇少恩，士心不附，麾下皆臣部曲，必不忍以鋒刃相向，臣料他是無能為哩。」代宗乃命子儀出鎮奉天，子儀令子殿中監郭晞，與節度使白孝德防守邠州，自率軍至奉天，按甲以待。虜鋒將要近城，諸將俱踴躍請戰，子儀搖首道：「虜眾遠來，利在速戰，我且堅壁待著，俟寇騎憑城，我自有計卻虜，敢言戰者斬。」乃命守兵掩旗息鼓，待令後動。<br />
　　不到一日，懷恩已引吐蕃兵至城下，見城上並無守兵，不禁疑慮起來，躊躇多時，見天色將昏，乃退軍五里下寨。是夕也未敢進攻。到了黎明，始鳴鼓進兵，遙聽得一聲號炮，響震川谷，連忙登高瞭望，那奉天城外的乾陵南面，已有許多官軍，擺成一字陣式，非常嚴整，當中豎著一張帥旗，隨風飄舞，旗上大書一個「郭」字，懷恩不覺驚愕道：「郭令公已到此麼？」虜眾聞著郭令公大名，也都大駭，紛紛退走。懷恩獨帶著部眾，轉趨邠州，遙見城上插著大旗，又是一個「郭」字，懷恩又驚愕道：「難道郭公又復來此，莫非能飛行不成？」言未已，城門忽啟，有一大將持矛躍馬，領軍出來，大呼道：「我奉郭大帥命令，只取反賊懷恩首級，餘眾無罪，不必交鋒。」懷恩望將過去，乃是節度使白孝德，河陽餘勇，尚屬可賈。正欲上前接仗，偏部眾已先退走，單剩一人一騎，如何對敵？又只好返轡馳去。白孝德驅兵追擊，郭晞又出來接應，逼得懷恩抱頭鼠竄，渡涇而逃。既逾涇水，部下已散亡大半，忍不住涕泣道：「前都為我致死，今反為人向我致死，豈不可痛？」誰叫你不忠不孝。乃仍向靈州去訖。<br />
　　吐蕃兵既陷涼州，南陷維鬆保三州，經劍南節度使嚴武拒擊西山，復虜兵八萬眾，方才不敢窺邊。郭子儀既計卻大敵，也不窮追，即入朝復命，代宗慰勞再三，加封尚書令，子儀面辭道：「從前太宗皇帝，嘗為此官，所以後朝不復封拜，近惟皇太子為雍王時，平定關東，乃兼此職，臣何敢受此崇封，致隳國典？且用兵以來，諸多僭賞，冒進無恥，輕褻名器，今凶丑略平，正宜詳覈賞罰，作法審官，請自臣始。」讓德可風。代宗乃收回成命，另加優齎。隨命都統河南道節度行營，還鎮河中。是年李光弼病歿徐州，年五十七，追贈太保，賜恤武穆。光弼本營州柳城人，父名楷洛，本契丹酋長，武後時叩關入朝，留官都中，受封薊郡公，賜諡忠烈。光弼母有須數十，長五寸許，生子二人，即光弼光進，光弼累握軍符，戰功卓著，安史平定，進拜太尉兼侍中，知河南淮南東西山南東荊南五道節度行營事，駐節泗州。尋復討平浙東賊袁晁，晉封臨淮王，賜給鐵券，圖形凌煙閣。惟自程元振魚朝恩用事，妒功忌能，為諸鎮所切齒，代宗奔陝，召光弼入援，光弼亦遷延不赴。及代宗還京，又命光弼為東都留守，光弼竟托詞收賦，轉往徐州。諸將田神功等，見光弼不受朝命，也不復稟畏，光弼愧恨成疾，鬱鬱而終。光弼母留居河中，曾封韓國太夫人，代宗令子儀輦送入京，歿葬長安南原。看官聽說！郭李本是齊名，因李晚節不終，遂致李不及郭，可見人生當慎終如始哩。當頭棒喝。小子有詩歎道：<br />
　　立功尚易立名難，千古功名有幾完？<br />
　　只為臣心輸一著，汗青留玷任傳看。<br />
　　光弼歿後，用黃門侍郎王縉，繼光弼後任。縉本代李峴為相，峴於是年罷相。至是改令出鎮，才名遠不及光弼了。欲知後事，且看下回。　　<br />
<br />
　　外寇之來，必自內訌始。有程元振魚朝恩等之弄權，而後有僕固懷恩之亂，有僕固懷恩之謀反，而後有吐蕃回紇之寇。木朽而蟲乃生，牆壞而蠹始入，勢有必至，無足怪也。當日者，幸郭令公尚在耳。假令無郭令公，則諸鎮皆痛恨權閹，誰與復西京，定河東？試思李光弼為唐室名臣，尚且觀望不前，遑論他人乎？故本回實傳寫郭子儀，而代宗之迭致禍亂，亦因此而揭櫫之，代宗之愚益甚，子儀之功益彰，綱目稱子儀為千古傳人，豈其然乎？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
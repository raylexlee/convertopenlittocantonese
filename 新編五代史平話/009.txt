

    
	
		
			跋
			曹元忠跋
　　宋巾箱本《五代史平話》於梁、唐、晉、漢、周，各分上下二卷。惜梁史、漢史皆缺下卷；雖上卷尚存回目，而梁史已敚去數頁，不能補矣。元忠於光緒辛丑游杭，得自常熟張大令敦伯家，以壓歸裝，顧各家書目，皆未著錄。博訪通人，亦驚以為罕見秘籍。偶憶《夢梁錄》小說講經史門有云：「講史者，謂講說通鑑，漢、唐歷代書史文傳興廢爭戰之事。有戴書生、周進士、張小娘子、宋小娘子、邱機山、徐宣教。」疑此平話或出南渡小說家所為，而書賈刻之，故目錄及每卷首尾輒大書「新編五代某史平話」也。惟刊自坊肆，每於宋諱不能盡避。其稱魏徵及貞觀處，則皆作「魏證」、「正觀」，要亦當時習慣使然。
　　是書近為吾友武進董大理授經景刊行世，寫刻之精，無異宋槧。他日藏書家或與士禮居本《宣和遺事》並傳乎？
　　宣統辛亥七月，吳曹元忠跋於京邸之凌波榭。 
  
董康跋
　　宋時通俗小說盛行，讀陸務觀「夕陽古道」一絕可想見其風尚。顧世所傳者，一為士禮居本之《宣和遺事》，一為藝風老人所刊之殘本《通俗小說》，是否錄自宋槧，待考也。此《五代平話》，清內閣大庫物，微有殘欠，曾在元和曹君直處見之，借以付梓，久已馳名藝苑。今為谷孫世兄所得。雖似宋元間麻沙坊刻，而筆力樸茂，其為宋槧無疑。近數十年，傳奇小說珍藏過於四部，則是書之值可知矣。
　　丙子夏日毗陵董康識


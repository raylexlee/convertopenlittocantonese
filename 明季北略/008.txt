

    
	
		
			第八卷　　崇禎五年壬申
			　　元旦異雪

　　元旦，雪積旬，厚至四五尺。飛簷邃閣，有巨人面形鬚眉畢具，及人馬交馳跡，識者占：「兵戈之象焉。」（出《邑錄》）

　　賊流秦、晉

　　正月朔己亥，大風霾，延綏賊偽米商，入宜君縣，陷之，復陷保安、合水，流入山西者，陷蒲州、永寧、大掠四出。山西巡按羅世錦，歸咎於秦，謂以鄰為壑。給事中裴君錫，晉人也，上言：「請責成秦之撫鎮，驅之回秦而後再議剿撫。」當事無識如此。
　　昔米元章為令，邑有蝗，百姓驅之出境，鄰令怒其害已。元章移牒戲曰：「敞邑既能驅去，貴縣何不驅來？」讀之噴飯。世錦之愚，與鄰令何異？王新建既擒寧王，而武宗始至，群小倖功，欲縱之復戰。是以兵為戲矣。君錫之見，亦猶是也。謀國如此，賊安得不恣乎？

　　洪、曹破賊

　　正月，洪承疇、曹文詔擊敗賊於槐安堡。郝臨庵、可天飛為官軍所敗，獨行狼逃入其伍，耕牧鐵角城，為持久計。承疇、文詔擊破之，斬可天飛，其二賊亦生得就誅。文詔忠勇善戰，承疇與下同甘苦，得士卒心，轉戰四載斬級三萬。西人稍稍休息，然亦憊甚矣。

　　西澳之捷

　　正月，寧塞逸賊合環慶諸寇，屯鎮原之蒲河，欲犯平原，走鳳翔漢中。陝撫練國事、總兵董志義遣兵各守要害，賊遂不敢出。既而，洪承疇從鄜州間道至，曹文詔以臨洮兵至，賀虎臣兵亦至，會於西澳，各夾擊賊，大小十餘戰，追奔數十里，斬首千餘級，傷墜無算，而寧塞之寇息矣。惟渾天猴等尚據襄樂，練國事遂移鎮寧州，時以西澳之捷，為用兵來第一。

　　馬鳴世論三秦

　　正月，陝西原任通政使馬鳴世上言：「三秦為海內上游，延安、慶陽為關中屏藩，榆林又為延慶屏藩，無榆林必無延慶，無延慶必無關中矣。仍自盜發以來，破城屠野，四載於茲。良以盜眾我寡，盜飽我饑，內鮮及時之餉，外乏應手之援。揆厥所由，緣廟堂之上，以延慶視延慶，未嘗以全秦視延慶；以秦視秦，未嘗以天下安危視秦。而且誤視此流賊為饑民，至今勢燄燎原，莫可撲滅。若非亟增大兵，措大餉，為一勞永逸之計，恐官軍驚於東，賊馳於西。師老財匱，揭竿莫禦，天下事尚忍言哉！」
　　後十年，自成定三秦，蹂燕趙，而天下隨之。馬生之言，若操左券。
　　馬鳴世，號岫旭，武功人，萬曆丙辰進士，除洪洞知縣。清廉慈惠，士民尸祝之，以治行高等，徵拜御史。天啟甲子，巡按山東，再視京營，以忤璫削職歸。崇禎戊辰起原官，疏論塚臣王求光為逆璫餘孽，薦用高捷、史{范土}兩邪臣。夫{范土}、捷為霍維華等逆黨云云。尋升順天府丞，遷通政。壬申升操江副都御史。乙亥升右都御史。歸里居久之卒。

　　高迎祥諸賊

　　二月，寧塞逋復識。
　　二十二日庚寅，賊夜入鄜州，兵備僉事郭應響死之。
　　三月二十有五日壬戌，陝賊陷▉亭，知縣徐兆麒，任纔七日，逮至，竟坐棄市。上頗心惻。溫體仁不為救，人皆冤之。
　　四月，湖廣流寇，自興國入江西、泰和、吉安等處。張獻忠復隨賊首高迎祥、王自用等，寇山西諸郡縣。
　　七月，山西賊陷大寧。
　　八月，曹文詔擊賊甘泉敗之。
　　九月，山西賊破臨縣，賊魁豹五等據其城，又陷修武，殺知縣劉鳳翔，焚掠武涉、暉縣，遂圍懷慶。上以藩封重地，切責河南巡撫樊尚燝殺賊自贖。
　　十月，詔副總兵左良玉，將兵二千五百人援懷慶。

　　高宏圖削籍

　　三月，工部右侍郎高宏圖上言：「臣部有公署，中則尚書，旁列侍郎，禮也。內臣張彝憲，奉總理兩部之命，儼臨其上，不亦辱朝廷而褻國體乎？臣之為侍郎也貳尚書，非貳內臣也。國家大體，不容不慎。故僅以川堂相賓主，而公座毋甯已之，雖大怫彝憲意，臣不顧也。且總理公署，奉命別建，則在臣部者，宜還之臣部，豈不名正言順而內外平？」早以軍與餉事重，應到部驗核不聽，宏圖遂引疾求去。疏七上，竟削籍。
　　七月，以司禮監太監曹化淳，提督京營。

　　周鑣諭用內臣

　　十二月，南禮主事周鑣上言：「內臣用易而去難，此從來之通患。然不能遽去，猶冀有以裁抑之。今張彝憲用，而高宏圖之骨鯁不可容矣。金鉉之撫廬，雖幸免罪，以他事中之矣。王坤用，而魏呈潤以救胡良機處矣。趙良曦以直糾扶同處矣。鄧希詔用，而曹文衡以互結投間矣。王宏祖以禮數苛斥矣。若夫孫肇興之激直，李曰輔、熊開元之慨慷，無不罷斥。尤可歎者，每讀邸報，半屬內侍之溫綸，從此以後，草菅臣子，穢褻天言，只徇中貴之心，將不知所極矣。」上怒其切直，削籍。禮部員外郎袁維咸疏救之，不聽。
　　以司禮監右少監劉芳譽提督九門。

　　皇子生

　　四月庚辰，皇三子慈炯生。九年八月，皇五子慈框生。十二年三月，皇子慈煥生。十三年八月辛亥，皇七子慈炤生，十五年三月封承王。

　　孔有德陷登州

　　初，崇禎四年六月乙酉，孔有德攻青州。庚寅攻登州。
　　五年正月初二日庚子，張可大令副總兵張燾等與有德戰，燾兵忽戴紅巾，反兵擊諸軍，可大兵殲。馬遊擊、陳良謨等死之。
　　初三日辛丑，登州城陷。
　　十三日辛亥，有德破黃縣。
　　十七日乙卯，以徐從治巡撫山東，謝璉巡撫登萊。
　　四月十七日癸未，有德攻巢城，徐從治砲傷，卒。
　　六月癸卯，有德殺萊州知府朱萬年。
　　九月十四日乙酉，有德復入登州城，官軍闈之。
　　十一月，有德出戰敗走。
　　十二月初三日丙寅，有德航海至黃縣，及明年四月，自蓋州歸於大清。

　　賊首名號

　　是歲，登萊兵變，因調關寧兵馬步二萬討平之。朝議欲乘戰勝精甲，渡河進剿。兵部尚書張鳳翼，家本山西，慮其驅賊入晉也，阻之。盡放遼兵出關。賊遂得渡河而南，因入豫、入楚、入安廬。
　　賊首之有名號者，在秦則稱紫金梁、王和尚、滿天星、蠍子塊、老回回、一字王（劉小山）、邢管隊、領兵王、整齊王、闖塌王（劉姓）、過天星（張五）、南營八大王、八爪龍（徐姓）、西營八大王（張獻忠）、二隊八大王、不沾泥、混世王、曹操、亂世王、八隊闖將（張姓）、張飛九條龍、五條龍賀雙全、高總管等二十四家。
　　晉豫則稱英王、王鎮虎、宋溫、趙令軍、曹操、過天星、吳計、郝光、混天星、荊聯子、過江王、混世王、大膽王、征西王、福壽王、齊天王、密靈王、閻和尚、老回回、上天龍、出獵雁、黑心虎、摟山虎、新一字、正西營八大王、南營八大王、北營八大王、混天王、紫金梁、上天王、領兵王、閻王、老聞四隊、六隊、八隊、闖塌天、順義王等三十二營。
　　各擁眾數萬，少者萬計，蹂躪直省無虛日。時，李自成方依闖王高氏，與劉良佐自結一隊，號闖王，名不大著。

　　百官進馬

　　十二月，令百官進馬，三品以上，各貢一匹，餘各進俱納於御馬監，實賚金貿之本監也。否則雖駿驥亦卻之。

　　誌異

　　四月三十日丁酉夜，江寧地震。
　　九月，西安縣雨穀，其粒長於常稻，差黝黑。
　　十二月二十五日黎明，無錫霧蔽空，飛雪如霰，著樹木悉成花朵及瓔珞、刀劍之狀。


　　


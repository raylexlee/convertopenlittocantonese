<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>明季北略 - 第六卷　崇禎三年庚午</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六卷</br>　　崇禎三年庚午</font></h4>
			　　誌異<br />
<br />
　　正月辛巳朔，京師大風霾，晝晦。三月，威鼎自鳴，熒惑入井分，退而復留，又入鬼宿。<br />
　　五月二十二日辛丑，海豐縣有石圍數丈，高丈餘，忽移五十餘步。<br />
　　晝晦異矣，元旦晝晦，尤異之甚，殆天地否塞之會乎？故首書之。<br />
<br />
　　陝盜王子順苗美<br />
<br />
　　正月，陝西邊盜王子順苗美連逃兵眾至四千，掠綏德，南圍韓城，總督楊鶴、巡撫劉廣生擊敗之。賊遁，復犯清澗，官兵追逐，賊走西川。先是，萬曆時朝廷念西軍勞苦，預給三月糧，以為常。至是，秦旱，粟騰貴，軍餉告匱，往往譁潰，亡命山谷，遂倡饑民為亂。時東事益急，廷議核兵餉，各邊鎮咸釐汰至數十萬。乘亂，兵多噪而下。<br />
<br />
　　秦寇入山西<br />
<br />
　　三月，秦寇入山西，犯襄陵、吉州、太平、曲沃。<br />
　　四月，陷蒲縣，山西自河曲、保興至蒲津千五百里，賊自號曰「橫天一字王」。<br />
<br />
　　賊陷河曲<br />
<br />
　　十一月，山西總兵王國梁，追賊於河曲，發西洋砲，砲裂，兵自亂。賊乘之，遂陷河曲。<br />
<br />
　　賊陷黃甫川（秦寇）<br />
<br />
　　五月，賊破金瑣關，殺都司王廉。<br />
　　壬子，王嘉允陷黃甫川、清水二營。次日，陷府谷縣，復圍孤山堡，榆林道白貽清遣兵敗之，遁入府谷縣。延綏巡撫洪承疇等圍之，斬獲甚眾。<br />
　　及九月三日己卯，王嘉允勾西人入掠，洪承疇、杜文煥從孤山進擊，大破之。賊佯乞降，仍奪路走。<br />
　　白貽清，號惠風，常州人；洪承疇，字亨九，閩人。<br />
<br />
　　楊鶴誤撫<br />
<br />
　　都司艾穆，蹙賊於延川、清澗，賊始求撫。三邊總督楊鶴及陝撫劉廣生，各遣材官持牌四出招賊。賊魁黃虎、小紅娘、一丈青、龍江水、掠地虎、郝小泉等，俱給牌免死，安置延綏河西。然賊降叛不常，其眾僅不焚殺而淫掠如故，罹毒益甚。百姓吞聲，有司承撫臣意，莫敢告，而寇患成矣。<br />
　　楊鶴，號無山，湖廣武陵人。<br />
<br />
　　劉懋言秦寇<br />
<br />
　　六月，給事劉懋上言：「秦之流賊，即延慶之兵丁土賊也。邊賊倚土寇為嚮導，土寇倚邊賊為羽翼。始數不多，至近年荒旱頻仍，愚民影附，賊勢始大。當事以不練之兵，剿之不克，又議撫之。其剿也，所斬獲皆饑民，而真賊飽揚以去；其撫也，非不稱降聚眾，無食仍出劫掠，名降而實非降也。」<br />
<br />
　　劇賊神一元<br />
<br />
　　十二月己巳朔，劇賊神一元等，破新安縣。<br />
　　初九日丁丑，破寧塞縣，據其城。<br />
　　十三辛巳，引西人四千騎，入寇，陷樹澗及保安諸城。<br />
　　至明年正月，副總兵張應昌擊敗之。一元死，弟一魁領其眾。<br />
<br />
　　清兵<br />
<br />
　　徐孝婦剖肝進姑<br />
<br />
　　孝婦，湖廣漢陽人，幼字村民汪卷。卷固貧窶，為人傭，母鄧耄矣。婦歸卷，晝耕暮織，其事姑，雞豚蔬菜，未嘗匱乏。<br />
　　崇禎己巳庚午間，大饑疫，婦與卷乞食，食無從乞，鬻身，身無從鬻。鄧且病垂斃，偶思豬肝。婦匍匐往市，跪求屠者。<br />
　　屠不與，曰：「既無錢，勿望肝也。」<br />
　　婦不得已，泣歸，念：「豬肝不可得，人肝豬肝，味或同，萬一人肝可醫我姑，姑生而我死，死何惜？」<br />
　　遂夜半自引刀割其脅，凡三剖，肝不出。<br />
　　將更舉刀，忽見白衣嫗，謂：「汝不得用刀法，刀宜橫，不宜直。」婦從之。奏刀砉然，肝果出。乃為湯以進姑。姑頓愈。<br />
　　當為湯時，婦全不覺。逾時，創甚，婦昏聵。<br />
　　復見白衣嫗者，謂：「汝無慮，我起汝。」婦果霍然。<br />
　　越數年，姑壽終。婦砌上結草，廬姑墓，一羹一茗，必躬捧奠墓前。墓在山僻處，風雨晦冥，煙霧四塞，山鬼號呼，蛇豕橫突，婦無懼意。自擔薪汲水為常。或助以衣食者，謝不受，曰：「勞苦凍餓，不過死耳。我自割肝時，死矣，為姑活。今死墓，早晚不論也。」漢陽令楊四知稔其事，奏記上臺為請旌於朝。<br />
　　余讀《彤史遺編》，見割耳斷臂，詎婦人無俠氣，然瑤池冰雪或甘心伉儷，而未必矢念萱庭；號江負屍，詎女子無孝行，然抱石懷沙或結念毛裡，而未必篤情姑嫜；刲股祝髮，詎兒婦忘高堂，然毀容傷體或抱痛肢節，而未必盡關生死。獨婦一念篤至，九死不回，冒白刃而如雪，比剖心以同體，洵奇孝，亦至孝也！可以傳矣。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>


    
	
		
			第七卷　　崇禎四年辛未
			　　黃道周疏

　　黃道周，號石齋，福建鎮海人。天啟壬戌進士，授庶吉士，歷侍讀學士，有《遵旨明切具奏》疏。其略曰：「臣觀邇年以來，諸臣所目營心計，無一實為朝廷者，其用人行事，不過推求報復而已。自庚午春月以來，盛談邊疆，實非為陛下之邊疆，不過為逆黨而翻邊疆，使諸芟鋤逆黨者，無端而陷邊疆之內。至於邊疆之要塞利害進退取捨，實無一言及之者。辛未春月而後，盛言科場，實非為陛下之科場，不過為仇隙而翻科場，使諸素無仇隙者，無端而陷科場之內。至於科場之源流清濁屈折難易，實無一言及之。」
　　又云：「臣觀萬曆末年林下諸臣，如鄒元標、趙南星等二十餘人，廢棄廿年，釀成門戶之禍。今又無故取諸縉紳，稍有意識者，舉網投阱，而緩急何所得半士之資。凡絕餌而去者，必非鰌魚；戀棧而來者，必非駿馬。以利祿豢士，則所豢者必市利之臣；以棰楚驅人，則就驅者必駑駘之骨。今諸臣之才具心術，陛下備知之矣。知其為小人，而又以小人驕之，則小人之燄益張；知其為君子，而又以小人參之，則君子之功不立。天下總此人材，不在廊廟，必在林藪。臣所嘗知識者，有和州馬如蛟、公安毛羽健、聞喜任贊化，皆椆儻有氣骨，則蒙譴去矣。所習聞者，青澗惠世揚、吉水李邦華，百鍊餘鋼，名滿天下，臣又未嘗領其丰采；鄢陵梁廷棟，膽決機警，筆力方新，自當需為異日之用。其在仕籍者，有新建徐良彥，為南大理卿；豫章曾攖，為福建參政；金華朱大典，為天津兵備；紹興陸夢龍，為籓司起復；武進鄒嘉生，為陝西參藩，皆卓犖駿偉，使當一面，必有可觀。陛下必欲振作人材，當敦尚風節，表章仁義，勿使猥瑣小人，挫辱文章、廉隅之士。昔太祖品隙人材，以執古而不知變者為最下，蓋指諸庸碌學究而言，非謂崇尚聖賢規模先正之士也。
　　鄒元標，號南皋，江西吉水人。萬曆丁丑進士，疏張居正奪情。上怒，杖一百，謫貴州衛，已而擢給軍中忤時去。天啟改元，起刑部侍郎，升都御史，與馮從吾建首善書院，科臣朱童蒙等疏之。元標乞休去。魏璫矯制削職，居無何，卒。崇禎初，贈太子太保，謚忠介。
　　趙南星，字夢白，號儕鶴，直隸商邑人，萬曆甲戌進士。張居正沒，起歷文選考功。癸已至大計時，靜坐篝燈，精心參酌，有蟲巢於耳，繭成而不自覺。光宗立，累遷司空，晉冢宰，與魏廣微、崔呈秀不合，乃歸。已而行撫按鞫訊，坐贓一萬五千，謫戍代州。年餘，思廟立，賜赦，撫臣牟志夔留滯逾三月，卒戍所。戊辰，贈太子太保，謚忠毅。
　　任贊化，字參之，聞喜人。天啟壬戌進士，戊辰選貴州御史，疏劾溫體仁居鄉居官種種不法。抗辯侃侃。上怒，謫河南布政司照磨，累遷陝西參政，歸，卒於家。
　　十一月，時黃道周以救錢龍錫謫外，中允倪元璐上言：「黃道周既以蹇諤承貶，劉宗周又以骯髒投閒，天下本無人，得其人又不能用，誰為陛下奮其忠良者？」上不聽。

　　吳執御論周延儒

　　八月，御史吳執御論周延儒，攬權壅蔽，私其鄉人，塘報章奏一字涉邊疆盜賊，輒借軍機密封，下部，明晨延臣摘發短長，他日敗可以捷聞，功可以罪案也。皇上見延儒摘發細事，近於明敏，抑知特借此以行其私耳。」上切責之。執御疏凡三上，俱留中。

　　張彝憲總理錢糧

　　九月，命太監張彝憲，總理戶、工二部錢糧。初，上既罷諸內臣，外事悉委督撫，然上英察，輒以法隨之，多不稱任使。
　　二年，大清兵南下，京師戒嚴，乃復以內臣視行營。自是啣憲四出，動以上官威倨加於庶司，群相壅蔽矣。

　　吳牲賑撫

　　正月己亥，命御史吳牲，賚金賑陝西饑荒，招撫流賊。諭曰：「陝西屢報饑荒，小民失業，甚者迫而從賊，自罹鋒刃。誰非赤子，顛連若斯？今特發十萬金，命御史前去被災處，次第賑給。仍曉諭愚民，即或脅入賊黨，若肯歸正，即為良民，嘉與維新，一體收卹。」
　　四月，吳牲西行，至延長，寇聚城下，諭以禍福分賑之，賊各解散。遊賊聞之，皆受回賑，撫賊七千有奇。

　　楊鶴受降

　　二月，賊圍慶陽，總督楊鶴在邠乾，不即援。
　　及三月，張應昌等始援之，賊圍解。
　　初九日癸未，賊帥孫繼業等來降，鶴受之。
　　四月十六日己未，賊神一魁降於鶴。鶴責數其罪，俱伏謝。一魁有戰騎五千，鶴侈其事，上言乞賜一二萬金賑濟。又上巡撫練國事，北征商雒賊，亦求撫於國事。從之。
　　二月二十七日庚子，賊滿天星降於鶴。鶴選其驍勇置營中，散其黨萬二千人，即命其魁分勒回籍。未數月，皆畔去。
　　二十九壬寅，賊自合水保安逃出，攻中部，降丁內應，城降。
　　七月，賊首上天龍、馬老虎、獨行狼復掠鄜州，鶴與王承恩等擊破之。上天龍以二千人降。
　　給事中孟國祥、曹履泰各奏撫賊欺飾之弊。
　　是月癸未，逮鶴下刑部獄，論戍，以主撫被欺也。初，上以鶴力主撫議，縱賊殃民，實為首禍，必欲誅之，緣欲用其子嗣昌，故貰其死。
　　八月，神一魁復叛據寧塞，官兵攻圍之。其黨黃友才，斬一魁以獻。未幾，友才復叛而遁。

　　賊分三十六營

　　先是三年正月，賊帥玉嘉允陷府谷縣。
　　四年正月十六日庚寅，又掠華園溝，副總兵曹文詔擊卻之。
　　及六月朔癸卯，文詔擊斬嘉允於陽城。其黨復推王自用為首，號曰紫金梁。其黨自相名，有老回回、八金剛、闖王、闖將、八大王、掃地王、闖塌天、破甲錐、邢紅娘、亂世王、混天王、顯道神、鄉里人、滿地草等，分為三十六營。

　　洪承疇巡撫延綏

　　洪承疇，字亨九，福建泉州府晉江縣人。萬曆丙辰進士，年二十三，督學浙江，擢陝西參政。庚午，巡撫延綏。
　　辛未四月二十四日丁卯，承疇令守備賀人龍，勞降者酒，降者入謝，伏兵斬三百二十人。
　　降賊不沾泥，擁眾脅賞，復攻米脂。總兵王承恩、侯供極率兵至葭州，承疇與副總張應昌亦至，連戰始遁。追至西川，斬三百餘級，賊溺死無算。不沾泥懼，率百騎逃閩山嶺，都司馬科等追之，盡殲其騎，不沾泥乃降。殺賊目雙翅虎，縛柴金龍以自贖。
　　七月十五日丁亥，曹文詔合督撫四鎮之兵擊賊，連敗之。賊奔東北延安、慶安，千里內暫安。

　　山西竇莊

　　七月二十二日甲午，賊趙四兒率六千餘人，東渡山西，入沁水縣。縣東北有竇莊，係故忠烈銓里居。先是銓父尚書五典，謂海內將亂，築牆為堡甚堅。至是，賊犯竇莊，五典、銓已死，銓子道濬、道澤俱官京師，惟銓妻霍氏守舍。眾議棄堡避去，霍氏語其少子道隆曰：「避賊而出，家不保，出而遇賊，身更不免，等死耳。死於家不猶愈死於野乎？且我堅守，賊必不得志。」乃躬率僮僕為守禦。賊至，環攻之，堡中矢石併發，賊傷甚眾，越四日乃退。其避山谷者，多遇賊淫殺，惟張氏宗族得全。冀北兵備王肇生，表其堡曰「夫人城」。

　　洪承疇擒趙四兒

　　八月初二日癸卯，總兵賀虎臣，擊斬賊首劉六等，酉路漸平。
　　壬辰，命洪承疇總督陝西三邊，張福臻巡撫延綏。承疇擊賊趙四兒擒之。趙四兒，一名點燈子，起青澗綏德，奔突延西間，往來秦晉，沿河郡縣多苦之。至是伏誅，平陽稍安。其黨黑煞神起，又有過天星、蠍子塊等據中部，官軍攻圍兩月不下。
　　十月，曹文詔及張福臻兵俱至，克之。
　　吳牲奏官賊之謠。先是，陝西巡撫李應期言：「秦賊旋撫旋叛。」上命吳牲確查。至是，牲報聞曰：「延慶地亙數千里，土瘠民窮，連歲旱荒。盜賊蜂起，脅從甚眾，幾於無民。近安軍南剿，賊望風潛逃，相繼招安，滿天星降於榆林，餘賊遂徙而北。降者雖散回原籍，仍復劫掠。於是有官賊之謠，而人人致恨於招撫之失事。點燈子眾五六千，在青澗旋撫旋叛。慶陽施臨庵、劉六等，亦嘗受撫，今攻陷中部者，皆其眾也。又降賊獨頭虎，見大兵之來，已出韓城，潼關道臣胡其後，猶追送贐錢九十萬，賊復橫索，一一給之，惟謹。要挾重貲之說，有自來矣。為今之計，集兵合剿，殲其渠而餘眾自破，明賞罰而士氣自鼓，秦事猶可為也。」上書擒趙四兒、劉六，而此奏其覆叛者，蓋疏出而賊擒也。

　　趙大允斬婦人首

　　賊獨頭虎，五部恣掠。副總兵趙大允在韓城，去賊營二十里，不敢出戰。士人強之，出報斬五千級，驗之則率婦人首也。給事魏呈潤劾大允落職。

　　譚雄陷安塞

　　十月，陝西賊陷宜川。
　　十一月初七日丙子，陝賊譚雄陷安塞，襲掠一空，仍乞撫。
　　閏十一月，王承恩斬之。

　　混天猴陷甘泉

　　初六月二十三日辛酉，鄜州賊混天猴等，謀襲靖邊，張應昌敗之。
　　二十五癸亥，混天猴、獨行狼等，自甘泉犯合水，承疇率兵擊，大敗之。混天猴等乞降。至十一月，混天猴勾盜陷甘泉，劫餉銀十萬八千兩，而殺知縣郭永圖，河西兵備張允登戰死。十二月陷宜君，又陷葭州，兵備僉事郭景嵩死之。
　　二十六日甲午，寧遠總兵孫顯，與賊六戰俱捷。

　　張獻忠起

　　獻忠，榆林人，幼有奇力，兩眉竦豎而長，面有微麻，遍體生毛，天性好殺，不耐久靜。初從塾師與同舍生訌，一拳撲殺之，家貲數千金，一時俱盡，父大怒逐之。
　　飄泊異鄉，或異其貌，問之，知文而勇，收以為子，與之延師，復與同學者爭，更毆死兩生，逸去。
　　聞老回回、馬守應等起兵，遂往投軍。守應一見奇之。初為小卒，號為黃虎。已而屢立戰功，有黨五百人。陝撫猶輕之，曰：「此小賤耳，不足煩大兵。」俄聚徒千人，後遂有眾，由是橫不可制矣。
　　十三寨賊目，以強暴屢奪寶物，與之相軋。獻忠亦不欲受制於人，即分兵立營，自為一軍，號「西營八大王」，屢破郡邑。及崇禎四年十月，率眾一千人，就撫於總督洪承疇，至次年三月復叛去。
　
　　大清兵入塞

　　六月，大清兵大舉圍大淩河城，巡撫丘禾嘉遇於長山，敗績。

　　誌異

　　三月初八日壬午，大風霾。
　　五月，大同宣垣等縣雨雹，大如臥牛，如石且徑丈，小如拳，斃人畜甚眾。
　　六月初八日庚戌，臨隸縣雷風，忽風霾傾樓、拔木，磚瓦磁器翔空，落地無恙，鐵者皆碎。山東徐州大水。
　　霾，風而雨土也。晦者，如物塵晦之色也。雹，雨水也。盛陽雨水溫暖，陰氣脅之不相入，則轉而為雹。風霾雨雹，總是陰晦慘塞之象，而雹大且徑丈，尤史書不經見者。至於磁瓦無恙、鐵者皆碎，則又屈子所云「黃鐘毀棄，瓦釜雷鳴」之謂也。天蓋明示以玉碎瓦全之意乎？是時，賤者得志，貴者淪亡，兆於此矣。予每於卷末以志異附之者，知天變人亂，亦會當劫運耳。

　　張真人請雪

　　是歲六月，真人在京師，上欲試其術，使之請雪。真人遂於初七日登壇祈請，令諸法官作事。及十二日，雪果下，凡求五日也。（庚戌九月十九日，江西法師董言元述。）


　　


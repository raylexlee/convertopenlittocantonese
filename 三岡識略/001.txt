

    
	
		
			序
			　　三岡識略序　　《春秋》之義，褒貶並行。風人之旨，美刺共載。夫以一人之身，而欲覃精湛思，網羅軼事，必使言之者無罪，聞之者足戒，故足尚也。《三岡》一編，近之矣。榕城登第歸，養素邱園，下帷著述，性恬靜，不妄交遊，乃棲遲杜門，而聲望益重，至於寵辱得喪，泊如也。然留心天下事，凡耳聞目擊，或見邸報，或係傳述，上而日薄星回，下而山崩地震，中而人妖物怪，靡不詳核顛末，付諸赫蹄。此雖近憫時悼俗者之所為，乃其間忠臣孝子之姱行，賢人君子之達節，以至士女謳歌，野老吟歎，有關於世道人心、風俗倫常者，一卷之中，未嘗不留連致意焉。余讀而歎曰：卓哉是書，有以也夫！天下之生久矣，所不至幾希澌滅者，其賴此以維持也與！昔者相臺岳珂作《桯史》以補宋史之不及，南村陶九成作《輟耕錄》以繼元史之缺遺，二書敘事斐然，章法古雅，文采瑰麗可觀。今《識略》簡而核，詳而贍，典而有則，不詭不濫，大旨善善長，惡惡短，間有刺譏，義歸勸懲，庶幾《小雅．巷伯》之義。孔子曰：「多聞闕疑」，「多見而識之」。又曰：「誰毀誰譽」，此物此志也與！位置當在相臺、南村間，湘山、獪園，抑末矣。是編自甲申始，序作於戊子陽月。同里盧元昌文子撰。　　三岡識略自序　　甲申、乙酉之際，海內鼎沸，時余年未弱冠，避亂轉徙，卜居三岡之東。紫岡、沙岡、竹岡。敝廬數椽，足蔽風雨，晝耕夜誦，人事都絕。庭陰有枯槐一株，雖枝幹蜿蜒，而蕭然無復生意，命僕□去之。不數尺，□然有聲，下遇石匣，晶瑩如玉。啟之，獲竹簡一，上刻蝌蚪七百餘字，剝落不可辨。遍徵博考，識者曰，類古記事者之文。然卒莫得而詳也。厥後奔走四方，三入京洛，既而棲遲里門。自少及老，取耳目所及者，續書於後。凡五年為一卷，以月繫歲，以日繫月，天道將周，積成十卷，名《三岡識略》。其間或得之邸報，或得之目擊，或得之交遊所稱述，或可以備稽考、廣聽睹、益勸戒者，靡不遠諮詳訪。即事屬細微，語無詮次，要皆確有根據，抑亦稗家者之流也。夫《搜神》、《洞冥》，其旨近詭；《杜陽》、《述異》，其說或誣。取兩者而折衷之，豈敢曰鼓吹前哲耶？聊以資覆瓿者之一助云爾。　　康熙著雍敦畢辜月，蒓鄉贅客董含題於東岡之藝葵草堂。　　識略題詞　　丁丑仲夏，小憩東臯客舍，雨窗快讀榕城先生《識略》，未終卷而擊節久之，因歎史館中二十年來，不知撰述若何，頭白有期，汗青無日，安得大手筆為之裁定，垂千秋信史耶？草野遺民，拭目俟之矣。為拈二韻志感云：「《輟耕錄》自南村叟，《桯史》傳於岳倦翁。身閱淪桑文獻在，《三岡識略》並稱雄。」「從他紀事饒銀管，自有藏書儷玉杯。誰識江都真史筆，漫誇梁苑有鄒枚。」梅花源沈白拜手題。　　


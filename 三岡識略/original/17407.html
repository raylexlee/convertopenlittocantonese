<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三岡識略 - 第三卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三卷</font></h4>
			　　冰雹<br>　　甲午五月，陝西平涼、隴西二縣冰雹大如斗，傷禾稼。<br>　　柘澤神顯靈<br>　　青溪柘澤橋楊侯廟最靈。有進士韓君理者，濟南人，為松郡司理。七月初二日，經廟側，遇巨舫，中一人烏紗絳袍，侍衛嚴肅，舉手相揖。少頃，見一青衣吏，率蓬首婦人直入案前，語久之。左右皆不見。蓋司理家居時，曾屈死一孀婦，奉彼處城隍神關文，迤邐至松也。須臾疾作，不數日卒。書役朱千之，向助為虐，與妻同寢，忽蹷然起曰：「本官與楊侯將到，當往迎之。」因疾趨出門，躍入水中而死。<br>　　紫岡著述<br>　　余宗紫岡先生，名宜陽，字子元，博學善詩古文，與徐長谷忠獻、張王屋之象、何元朗良俊，號「四賢」，著述甚富。有《金蘭集》一卷，皆一時名賢贈答之作，懼簡編遺落，今備載其目於左：<br>　　《紫岡草堂記》，徐忠獻撰。<br>　　《遺安堂記》，孫承恩撰。<br>　　《曲水園記》，黃佐撰。<br>　　《隴西別業記》，張之象撰。<br>　　《城南草堂記》，張世美撰。<br>　　《西齋藏書記》，皇甫汸撰。<br>　　《舊林賦》，徐忠獻撰。<br>　　《詠風堂賦》，袁尊尼撰。<br>　　《紫岡賦》，盧柟撰。<br>　　《□園歌》，沈明臣撰。<br>　　《簷□齋銘》，方道成撰。<br>　　《寒綠亭賦》，盛時泰撰。<br>　　《漫園記》，張世美撰。<br>　　《董氏元卜築疏》，莫如忠撰。<br>　　《西霞山房銘》，董氏宜陽自撰。<br>　　瑞應<br>　　浙郡一士，將赴省闈，忽盆池長並頭蓮一，又每夕盆內聞絲竹聲，士大喜，殊自負。客有以語先曾叔祖文敏公者，公曰：「此行必捷，然功名其止於此乎？」至秋，果中式。後屢被斥。客復叩故，公曰：「此細事耳。三年一舉，何止數百人，乃獨示瑞，故知非遠到之器也。」近有一生，略負文望，試後將文錄出，手加圈評，遍誇同輩，竟亦無成而卒。三復公言，益信不謬。<br>　　違式被黜<br>　　嘉禾張明經自幼習《五經》，文思甚敏，鄉闈作通場題，如期而畢。以違式貼出，憤甚，伏闕上書，言：「臣家貧力學，值秋試，構成二十三篇，乃與不完者同列通衢，乞弔卷呈覽。如果差謬，自甘淪落；倘有一得，亦望收錄。」不報。昔崇禎甲戌，漳浦顏君茂猷作《五經》藝，考官以聞，欽命列正榜前。可謂有幸有不幸矣。按顏君特賜二甲第二名，本朝丙戌科法若真、丁卯科查嗣韓俱以《五經》中式。<br>　　祖墓先兆<br>　　我家自南渡以來，始祖諱官一公墓，形家謂之「金鉤釣月」，相傳江西賴布衣大有所作，內有漆柿一株，長二丈許，皮中空，大僅一握，每鄉舉年結實，則宗子必發一人，歷試不爽，載入郡志。明季枯死，垂二十餘稔，至順治辛卯，忽復生，枝幹漸茂。甲午始結實，而余僥倖中式。後庚子又結實，族人有應試者，偷折歸，供膽瓶中，朝夕焚香頂禮，乃竟被斥，而余弟俞復得雋。但餘歲亦或結子，且不止一實，大約遇試期所結不過二三，又以經霜不落為度，過多反不驗。然其間亦有定數，數既定而後物之氣應之。凡我子孫，仰承祖澤，宜積學勵行，以期顯揚，無徒委諸草木可也。<br>　　鴉非凶兆<br>　　先府君宅與大父少宰公大宅前後相望，分授長房。余鄉試後，有群鴉數千飛繞祖居，曉夜屯宿，驅之不去，人皆以為不祥，共四五日。余僥倖獲雋，報至，鴉始散。嘗見玉峰歸奉世紀長洲章生家，亦有此異。<br>　　鳥語詞<br>　　冬十二月，余計偕北行，驅車大梁，疲甚，憩一古剎，見壁間有《鳥語詞》數首，後書「廣川子題」。偶錄於此，<br>　　其一曰：「不如歸去，血染沙場無宿處。野闊天低塞草枯，一身飄蕩隨飛絮。腰間寶刀光吐花，月明夜夜聞吹笳。樓頭少婦掩鏡泣，征夫何不思還家。」<br>　　其二曰：「泥滑滑，鐵騎奔騰山欲拔。寒雞三號夜未央，角聲又向江樓軋。朝驅馬尾暮挽船，手提渾脫安能前。家鄉回首千萬里，誰知死在桑乾邊。」<br>　　其三曰：「行不得也哥哥，河南河北皆干戈。前逢官兵後逢盜，飄零十口將如何。拂面西風鹿撲漉，荒崖白骨狐狸啄。誰家雙鬟行得遲，橫拖上馬聞啼哭。」<br>　　其四曰：「交交桑扈，日色昏黃桑柘苦。官軍盡數砍作薪，前往求他拔刀怒。柳綠拂地榆莢長，哀哀寡婦空提筐。野蠶作繭大如甕，秋風那得成衣裳。」<br>　　其五曰：「鵓鴣鴣，雨多水漲生蘼蕪。魚飛稻田蛙產灶，可憐有地無人租。兔葵□得連根煮，露笠煙蓑愁不語。聞說明朝要打糧，相將又向他方去。」<br>　　其六曰：「脫卻布□，水冷天寒那得渡。田園荒盡無人耕，聞道官司又增賦。經旬乏食常苦飢，朝來兩度遭鞭笞。縣官掉頭不肯顧，無數煩冤當訴誰。」<br>　　其七曰：「提壺盧，前村有酒君莫沽。千錢不買一斗米，枯腸沃水如醍醐。書生本是雕龍手，憔悴功名驚老醜。擬向陽昌醉幾場，卻少金龜來換酒。」<br>　　其八曰：「得過且過，銜泥無力巢難作。翠翰剝落寒侵膚，況遇今霄風雪大。百丈虯枝嗟只立，微軀敢羨蛟龍蟄。深山日暮行人稀，夜雨荒郊鬼燈泣。」<br>　　陸遜女墓<br>　　華亭南橋北二里許有劉叟，晨往田間，遙睹一紅裳女子，徘徊岸側，久而不去。迫視，無所見，如是累日。疑土中有異，呼兒之□。不數尺，獲一磚，磚式甚古，下遇巨墎如數間屋，旁有穴，窺之，內有石板，板上臥髑髏一具，前植短碑，鎸字十有二，曰「吳陸公遜第三女王夫人之墓」，左列石几，供瓦盆一，色如玉。其人取盆歸，忽見紅裳女子先在其室，或隱或見，隨感疾卒。盆為好事者取去，云無他異，惟盛水一泓澂澈，經歲不竭而已。<br>　　陰鏡<br>　　南塘李氏家傳一石，名曰「陰鏡」，其形類鏡，而黑色無光。至暮，白氣黯黯，更餘光始發，皎潔若月，洞照一室。黑夜愈明，天將曙，光乃滅，真希世之寶。後遇亂，不知所之。<br>　　地震山合<br>　　乙未二月初五日午刻，江南地震。六月初八日，又震。又三輔地震，壞民居千餘間，既而兩山相去百里，一夕忽合。<br>　　假目<br>　　吾鄉章進士霖，登第時年垂耳順。眇一目，厥狀頗醜。及引見，希木天之選，惟恐不得當也，於是盛服飾，冠佩甚都，並剪紙為睛，黏於目內，遠望雙眸炯然。既至上前，不覺脫落，見者皆匿笑。偶見一小說，載唐施肩吾與趙嘏同年不睦，嘏失一目，以假珠代，肩吾嘲之曰：「二十九個人及第，五十七隻眼看花。」蓋古亦有此事矣。<br>　　私女失元<br>　　閩王給事命岳，甲午公車至畿南，遇雨不能進，投避村舍。其主人前晚夢神告曰：「來日王狀元至，善待之。」醒而大詫，垂暮給諫至，僕馬瘏瘁，問之乃閩中王孝廉也，大喜延入，禮以上賓。詰朝，雨益甚，主人固留。給諫少年頎秀，主人有女及笄，以夢故，欲歸孝廉，意未泄而彼此目成，已私諧繾綣。主人覺，請以為側室，且告以夢，訂登第日相迎。亡何榜發，及殿對，進呈第一。中官送閱，忽卷從中析而為二，遂落二甲。當中式後，給諫亦感夢，以是女故，若有所譴責，尋與同館話及此事。歎曰：「為一女子，失我大魁！」甚恨之，欲渝約。其同年力勸成之。夫主人之女既心許於前，又復議聘於後，止多一私遇，遂遭峻罰，可不戒哉！盱江徐君芳《懸榻編》載甚詳。<br>　　禁蛇<br>　　江寧一術士，自云能制毒蛇猛獸。偶至吾邑，幕府欲試之，舁至大教場，先令其禁蛇。士禹步握訣，蛇繹絡奔赴，四百盤繞。復咒之，乃各散去。<br>　　日中黑子<br>　　三月二十四日申刻，日中有黑子，久之乃散。<br>　　科名定數<br>　　延陵巢君震林，壬辰禮闈中式一百六十二名，以他事被革，落魄歸，不復以進取為意。友人力勸，不得已再上公車。及榜發，則仍一百六十二名也。夫名次前後，尚一定如此，人豈可僥倖非分耶？<br>　　填榜失判<br>　　《雲間雜誌》曰：萬曆癸丑會試，填榜至一百十六名劉芳節，草稿失判一條，倉猝補入副卷第一名，乃上海董少宰公邃初也。此先祖遺事，附記於此。<br>　　墨汁污卷<br>　　越西一孝廉，負美才，兼有所請托，會闈自謂必捷。七藝既畢，展卷朗誦，意甚得，以手拍案，硯忽自舉，墨汁淋漓卷面，遂不終場而歸。<br>　　妒婦伏法<br>　　上海楊獅橋有少婦，與翁姑同居，姑妒甚，屢以新臺疑翁，思有以試之。一日薄暮，婦織窗下，姑竊翁衣巾服之，儼然翁矣，突至後，偎婦面。婦大怒，齧落一耳。姑負痛掩面走，佯稱病，匿牀間。其婦信以為翁也，持耳奔訴兄。兄以翁為人素端謹，未信。至晚，婦怨恨雉經。兄乃偽訪翁，欲與坐執之。翁出迎，則雙耳宛然，而衣有血痕。告以故，曰：「此必我妒婦所為。」遂偕入室，登榻去被，耳亡其一矣。聞於官，官曰：「蔑翁之行不義，疑婦之奸不慈，致媳之死不仁。」竟擬辟。<br>　　玄霜<br>　　五月望，白虹二，其長竟天，至暮始滅。又關中玄霜盈尺。按晉時墨霧，著人如墨。或曰此兵象也。<br>　　雷震浮屠<br>　　七月，雷震景州浮屠，火逾三刻乃滅。憶先宗伯忠諫公幼海，直言遣戍，過曹溪，登塔，從四僧四僕。忽雷震塔中，煙燄環繞，目不能視。良久得出，則僧與僕俱斃，惟公獲全。公首擊巨奸，名重海內，然性暴急，卒受蒼頭之禍，天或以此示儆與？<br>　　貴妃托夢<br>　　馬嵬坡距興平縣二十餘里，貴妃墓在焉。墓前地近為土人侵佔。邑中某紳，一夕夢妃訴曰：「仗君之力，還妾侵地，當圖厚報。」紳奇其夢，亟為經理，頓復舊觀，勒石以紀其事。夫太真縊死佛堂，以紫羅囊裹之而葬，千古傷心，於斯為極。鈿盒釵股，七夕牽牛，惓惓記憶，總由情緣未斷，豈千百載下，魂魄猶戀此耶？噫，異矣！<br>　　玄猿<br>　　蜀中產玄猿，性最黠，能解人意。楚帥進於上林，其使者歸，猿長號而絕。宋宗卿徵輿作詩弔之曰：「瀟湘寒月九疑風，盡日哀吟雲水中。借得上林無限樹，卻教歸夢入巴東。」<br>　　祭墨會<br>　　周侍郎亮工有墨癖，嘗蓄萬種，盛以小錦囊，懸之梁間，歲除作祭墨會，以酒澆之。吳祭酒偉業賦詩曰：「山齋清玩富琳瑯，似璧如珪萬墨莊。口啜飲同高士癖，頭濡書類酒人狂。但逢知己隨濃淡，若論交情耐久長。不用黃金費裝裹，伴他銅雀近周郎。」侍郎慷慨好士，著書甚富，嘗托白下張僧持□貽余札，備獲獎借，惜未獲一御李君也。<br>　　江左風俗<br>　　江左風俗，凡奴婢子采芹者皆從主姓，無少長悉以叔祖稱之，即位望通顯，不敢抗行。余族叔襟海公有僕曰張福，幼有斷袖之愛，及長，遂冒主姓，配寵婢，以當爐為業。生子雲孫，舉甲午鄉薦，聯捷南宮，慮不齒於眾，屢經主人門不入謁。襟海諸子象祖、象功輩，俱名士也，扼腕不平，率弟子毀其輿蓋，始釋之。雲孫含恨刺骨，計圖抗主，其父堅執不從，乃止。後復欲與主人為難，父方臥病，呼雲孫諭之曰：「我受董氏恩不淺，今不能圖報，而屢思反噬，我死不瞑目矣。」雲孫咆哮罵曰：「老賊作如此事，至今被惡名，乃不早自為計，反欲污我耶？」方啜茗，以甌擲父面。血流至踵，哽咽不能出一語，少頃氣塞而絕。夫人苟能樹立，即微賤何害？雲孫蓋愆無術，欲覆彌彰，而況忘主之恩不忠，逆父之命不孝。自是四方皆知此事，無與往還者。後宦粵西，迎降吳三桂。賊敗，潛逃歸，憂懼得心疾死。識者以為悖逆之報云。<br>　　月食既<br>　　丙申五月望，月食既。<br>　　馬鎮圖逆<br>　　馬逢知，初名進寶，起家群盜。由浙移鎮雲間。性貪橫，自奉僭侈。百姓殷實者，械至倒懸之，以醋灌其鼻，人不能堪，無不傾其所有，死者無算。復廣占民廬，縱兵四出劫掠，官府不敢問。時海寇未靖，逢知密使往來，江上之變，先期約降，要封王爵，反形大露。事定，科臣成公肇毅特疏糾之。朝廷恐生他變，下溫旨徵入，繫若盧，妻女發配象奴。未幾，與二子伏東市。當逢知之入覲也，珍寶二十餘舫，金銀數百萬，他物不可勝計，綿亙百里。至是無一存者，人皆快之。<br>　　訛傳點選<br>　　八月，嘩傳點選采女，人情惶駭。大河南北，以迄兩越，無論妍醜，俱於數日中匹偶，鼓樂花燈，喧闐道路。有一婿數家爭之，男子往往中道被迫成婚。又有守節頗久，不得已復嫁，亦或借此再適者。按元順帝時曾有此事，又晉泰始中博採後宮，先禁天下嫁娶，皆敗衣瘁貌以避之。又隆慶二年訛傳點選，並採寡婦，千里鼎沸，官司不能禁，與此絕類。<br>　　謠讖<br>　　吾松舊有謠云：「秀野原來不入城，鳳凰飛不到華亭。明星出在東關外，月到雲間便不明。」故吏茲土者，往往不能廉潔。有李正華者，小有才，矯廉飾詐，下車之日，行李蕭然，及其歸也，方舟不能載。有輕薄子投以一絕云：「吳地由來異鬱林，歸舟壓浪影沉沉。不須更載華亭鶴，江上青山識此心。」近有劉君洪宗，潔己愛民，不一年被黜矣。嘗憶前明有張守者，蒞任時欲應明星之語，由東關入，過一橋，疑其是也，問隸何名？答曰「張塌橋」。大不懌，甫三日，疽發背卒。謠讖之驗如此。<br>　　庸醫殺人<br>　　里醫徐元植，術甚低，過自誇詡。余內子蔣感寒熱，漸有起色，徐忽突至，曰：「我與君有戚誼，曷不我屬而邀他人乎？」遂探囊出參桂等藥曰：「一劑可立愈也。」余素不諳方術，藥才下，氣結塞不通，喉中作曳鋸聲，不半日卒。徐遁去。吾郡舊有醫沈虛明，負神術而謹厚不伐，貧家延之亦往，每日徒步，病者立起，未嘗自矜。今此輩本無所解，乘轎出入，遇疑疾先議賄，謬種流傳，不特無效，屢至殺人，即律以故殺之罪亦宜。<br>　　石墜<br>　　十二月二十二日，河南歸德府寧陵縣東北，空中黑氣如斗，響聲不絕。忽有物墜城內馬道街郭伏家，光芒如火，似石非石，重四斤十四兩。地方官貯庫以聞。<br>　　敗筆頭<br>　　《本草綱目》曰：「男子初婚之夕，痿弱不起，取敗筆頭兔豪者燒灰，酒服二錢，陽道立興。」不意管城子於八法之外，復具此能事，亦一異聞也。<br>　　積書<br>　　涑水氏曰：「積書以貽子孫，子孫未必能讀。」趙文敏曰：「聚書藏書，良非易事。」鼎革後，藏書家散失殆盡，如曹氏石倉、錢氏絳雲樓，俱付一炬。邇來真定梁公清標廣搜博訪，聞牙籤玉躞，充塞棟宇，恨未之見也。頃曾以數集見委，遍覓不可得，止以家忠諫幼海公《紫岡》、《處士》二集奉寄，並呈一詩，云：「只愛縹緗不愛官，鄴侯書架擁瑯玕。他年致主功成後，留向林泉次第看。」<br>　　避債臺<br>　　丁酉人日，闔戶宴客，分韻賦詩。忽聞叩門聲，啟視乃酒家索逋也。戲詠一絕云：「窗擁紅蘭徑未開，叩門躡屐有誰來。酒瓶藥裹賒偏慣，欲上周王避債臺。」見《漢書》注。<br>　　詩讖<br>　　季黃門開生，以直言遣戍。匹馬出關，雖遠徙窮邊，聲望益著。所為詩多悲歌慷慨，嘗送友人入土云：「重關不禁旅魂過，夢裡看君渡塞河。白日總悲生事少，黃泉翻羨故人多。荒墳怪鳥啼松柏，廢苑寒雲鎖薜蘿。未遂首丘須淺葬，好留枯骨待恩波。」末二語竟成詩讖云。<br>　　泖寇<br>　　泖寇錢魁者，饒膂力，善舞雙刀。聚眾剽劫，出入飄忽，橫行湖泖間。所掠財派為三股：一獻當路，一賂捕人，其一均分之，以故久而不敗，所到之處，迎者獲重賞，相拒者悉屠之。自云錢王之後，以此惑眾。二省合兵捕之，圍之泗涇，魁與妻各持刀格鬥，衝突如神，力竭就縛，械至江寧，梟於市。夫魁不過一賣菜傭耳，當事養成其患，遂至猖狂無忌，雖旋就誅戮，而糜費國帑已不可勝計矣。<br>　　何首烏<br>　　寧國府太平縣，有翁嫗居深山中，樵採為業，年各七十餘。一日晨興，見東壁下土忽墳起二尺許，牆為之傾，掘之得何首烏一枚，大如甕，香氣撲鼻，因生啖之。不逾年，墮齒復生，顏色鮮好，如四十許人。復產一男，至今尚在。第三叔父士開秉鐸其地，親見之。<br>　　收香鳥<br>　　交趾國進貢中有收香鳥，其鳥羽毛之內，能收諸香煙，收畢別置一處，將翅展開，各種香氣，氤氳四達。<br>　　李公托生<br>　　高陽李公霨，前生係老儒，博通經史，屢試不售。偶過鄰李氏，所居巍煥壯麗，私心羨之。一日微疾，倏覺軀體輕快，縱步入李室，見群婢方擁一婦，似欲產者，因登屋樑窺之，忽被推下墜懷中。昏憒逾時，及醒，身小僅尺許，束縛臥牀上。時天寒下雪，產母問窗外何聲，公應曰：「是雪。」怪欲溺之，父不許。後遂不復言。至七歲，有戚指之曰「此啞兒，留之何益？」公忽笑語，眾驚異。隨入小學，穎慧異凡兒。十六舉鄉薦，明春聯捷，致位宰輔。公嘗親述其事。<br>　　林史<br>　　何柘湖曰：「士君子讀書出身，雖位至卿相，當存一分秀才氣，方是名士。今人几席間往往寶玩充斥，黃白燦陳，若非賈豎，則一富家翁耳。」旨哉斯言！余偶著《林史》，中一則云：士大夫陳設，貴古而忌今，貴雅而忌俗。若乃排列精嚴，擬於官署；几案縱橫，近於客館；典籍堆砌，同於書肆；古玩紛，疑於寶坊，均大雅之所切戒也。元朗之言，正與余合。<br>　　拆人夫婦報<br>　　越中一孝廉，向以才學自詡。有同窗友窺鄰人妻色豔，思欲奪之，孝廉為畫策。先密語其夫，誣妻有所私鄰。因欲出妻，孝廉復力主之為作離書。既脫稿謄訖，適筆賈至，購選毫，漫以稿塞管中。及戊戌禮闈，攜筆入試，搜者得前紙。時功令甚嚴，荷枷杖責，革去舉人。夫此等事，豈讀書明理之人所宜為？孝廉止於革黜，亦幸焉耳。<br>　　產子兩首<br>　　七寶鎮民家，生男兩首。按漢靈帝時，洛陽女子生兒，兩首四臂。《京房易傳》云：二首下不一也，厥妖人生兩頭。<br>　　鄉闈異變<br>　　江南鄉試前數日，嚴霜厚三寸。既鎖闈，鬼嚎不止。放榜後，弊發，主考方猷、錢開宗，房考李上林、商顯仁、葉楚槐、錢文燦、周霖、張晉、朱、李祥光、田俊民、李大升、龔勛、郝維訓、朱建寅、王國楨、盧鑄鼎、雷震生，俱駢戮於市。前此，江陵書肆刻傳奇，名《萬金記》，不知何人所作，以「方」字去一點為「萬」、「錢字去邊傍為「金」，指二主考姓，備極行賄通賄狀，流布禁中，上震怒，遂有是獄。北闈李振鄴、張我樸有「張千李萬」之謠，事發，被誅者亦數十人。<br>　　徙巢<br>　　陸文定公孫慶曾，素負才名，居丙舍，頗擅園亭之勝。以序貢入都中式，事發，遣戍遼左。先是，陸氏墓木悉枯，棲鳥數日內皆徙巢他往。曾見《湧幢小品》載，李景隆未停爵前，塚樹皆枯，不久幽廢。又慶曾至杭，祈夢於忠肅公祠，夢公授紙一幅，展視乃瀋陽圖也。至是果驗。<br>　　寧古塔<br>　　時上嚴於試官，而寬於舉子，南闈覆考，一無黜落；北場情弊顯然者，輕者遷尚陽，重者流寧古塔。近魚皮島，無廬舍，掘地為屋以居。地極寒，四月盡，布火燒之凍始解。五月可鋤，急種蔬菜。六七月便採食，一交白露即枯，至寒露則根亦爛腐矣。或曰，此即昔之五國城也。桐城方孝廉膏茂曾戍其地，為予道其詳如此。<br>　　賞菊<br>　　九月，東籬生並頭菊一，餘亦燦然可觀。訂諸同人置酒賞之。客曰：「花雖爛熳，惜非佳種。」余笑賦一律云：「北郭先生老更饕，秋來逸興滿林臯。山翁遠餽披綿雀，溪婦初分砍雪螯。翠殼脫時菱勝粉，玉缸開處酒如膏。繞籬也種無名菊，莫怪樽前嘯詠高。」<br>　　研山<br>　　米元章有研山，乃南唐寶石，上有華蓋峰、月岩、翠巒、龍池、上洞、方壇、玉筍諸勝。每天欲雨，則龍池津潤，真神物也。未幾，以研易園，米繪圖以記，復作詩曰：「研山不復見，哦詩徒太息。唯有玉蟾蜍，向余頻淚滴。」後入吳興，毀於兵。《輟耕錄》圖其形，並詳載之。近檇李朱公子子褒攜至松，長尺許，峰岩玲瓏，靡巧不備，蓋實未嘗毀也。或云此係贗作，恐未必然。<br>　　金山虎見<br>　　戊戌四月，金山衛有白虎從城外突入城，負一老嫗去。守陴官兵格鬥，虎咆哮，復齧死四人。翌日忽不見。舊時傳鯊魚化虎，想即此類。<br>　　天雨砂<br>　　六月，遂安縣天雨砂，如蟲矢，又如芥子。七月復雨。占云：角蟲為災。是秋，四鄉牛疫，死者數千頭。白秋海棠秋海棠白者，我郡絕少。客有以二本見貽，植之階前。開時更覺嫵媚，然不能耐久，不兩年而其種絕矣。余有詩詠之曰：「明豔偏教玉女嗔，倚風無力自橫陳。不施脂粉夭斜甚，虢國端應勝太真。」<br>　　彭禹峰<br>　　彭公而述，字禹峰，喜談兵，意氣慷慨，遠宦嶺表，往往馳逐戎馬間。善飲啖，酒一吸數十杯，醉後縱談時事。此古所謂豪傑之士也。嘗過伏波廟，題詩曰：「鐵橋黑水舊知名，天險還勝百萬兵。試問臨邛持節客，當時何路入昆明。」其叱馭之氣，老而不衰有如此。<br>　　陳孝廉<br>　　閩人陳君肇曾，弱冠舉於鄉，負才名，所與游多四方知名之士，然厄於公車，逾五十餘載。戊戌、己亥，兩與計偕，年垂八秩，鬚鬢皓白而此興不衰。余微規之曰：「先生少負才華，長通聲氣，今耄矣，使杜門著述，以垂不朽，亦士君子不得志於時者之所為也。棲棲道途，毋乃勞乎？」君慨然曰：「僕豈不知此？顧一生碌碌，本期有成，聖人所謂朝聞道，夕死可矣。既此志不遂，誓盡我之餘年然後已，要當酬知來生耳。」因江上兵阻，遂輟棹歸，題詩郵壁曰：「繞江烽火倚樓看，拂面秋風怯暮寒。嶺外音書鄉信杳，城頭□篥漏聲殘。岩關羽檄馳銅柱，荒寺藤花落瓦棺。咫尺桑干天塹隔，月明何處望長安。」<br>　　蕭孝子<br>　　廣陵有蕭孝子者，母臥病久而未痊，聞古有刲股救親事，遂持刀跪神像前，剖腹截肝以啖母，母疾愈而孝子竟卒。遠近詫歎，稱為「蕭孝子」，遍徵詩歌以記之。夫殘形以救母，不可謂非愚孝，然髮膚尚不可毀，乃白屠割，無異犬豕，豈父母之心哉？萬一覆宗絕嗣，為禍滋大，直謂之不孝可也。韓學博日起目擊其事。<br>　　火燒旗竿<br>　　淮安府大教場中，旗竿高數丈，從上而下，自發火，烈燄甚熾。將至根，忽大聲如雷，根突出，燒盡乃止。<br>　　負心獲報<br>　　武林張士進者，丁酉鄉薦，年少美丰姿，同兄士弘赴禮闈。寓與女僧鄰，中一尼明豔，且多藏金，士進與之往來甚密，訂作繼室。尼極歡，先以厚貲贈之，令辦聘。士進獲貲而背盟，及下第，不辭而歸。尼聞之，愧且憤，大哭投繯死，遂為厲鬼，追及士進於中途。隨仆地發狂，口作婦人聲，宛然尼也。群僕哀懇曰：「願釋我主，當延名僧誦經修薦，以解冤愆，何如？」尼復歎息良久，作聲曰：「此讎甚深，特來索命，他非所願也。」抵家三日，竟不起。其僕有知之者，云是尼係富室，十三歲以家難歸空門，潔修十四載，既被污，復為所賣，故恨之刺骨。至今西陵人皆知此事。<br>　　少參風流<br>　　林少參嗣環，字鐵崖，閩人，順治乙丑進士，守瓊州。時有馬伽沙國賈舶抵朱崖界上者，主帥利其重貨，將執而戮之。少參執不可。賈人歸國，國王德公甚，以其國中所畫「漁牧圖」二紙，附賈舶貽之。後竟以前隙劾罷官，遇亂徙越，卜居明聖湖。少參喜功名，好結納，善古文辭，一跌不復振，其牢落不平之氣，一遇之於文。嘗扁舟往來廣陵、建業間，偕騷人墨客，徵歌命酒。與余握手論心，交最晚而最相得。一日，乘醉登妙高峰，撫膺長慟，聲振林木，君子聞而悲之。後竟抑鬱而卒。<br>　　孿生女<br>　　廣陵有老儒，孿生二女，有姿色，俱好文墨，並處不能辨，幼時以香炙面為識。是秋，訛傳掖廷之選，倉卒歸二少年。嫁同日，娠同時，死同病，亦一異也。有賦《漁家傲》弔之者曰：「晝鎖紗窗縈碧霧，瓊花自是無雙樹。並蒂嬌姿憐解語，經行處，花鈿暗識修眉嫵。畫閣肩隨朝復暮，閒情時詠遊仙句。奔月化煙留不住，天風度，飛瓊自挽雙成去。」<br>　　托生為豬<br>　　華亭富人莊某者，善居積，性極纖嗇，挾金錢權子母之利。死後數月，見夢於其妻曰：「我以宿孽，托生某家為豬，明將就屠，可遣兒持銀二兩八錢，速往贖歸，少緩則不及矣。但圈豕甚多，兒至，銜衣垂淚者即我也。」妻驚寤，語二子急持銀往。見一大豬突出，銜子衣伏地而泣。子不告以故，取銀買歸，適符其數。乃於父舊臥處設一榻，具幃褥，置豬其內，日以銅盆盛米粥飼之。歲餘，豬被病死。<br>　　男人女名<br>　　馮婦<br>　　的娘【苗酋，《元泰定記》。】<br>　　徐夫人【《史記．荊軻傳》。】<br>　　尚婢婢【《通鑑》。】<br>　　丁夫人【《史記．封禪書》。】<br>　　念姐【《北史》，羌名。】<br>　　楊奴奴【忠小名，《後周書》。】<br>　　馬仙婢【《南史》，後改。】<br>　　李安人【《北史》。】<br>　　司空命婦【《倉公傳》。】<br>　　五娘【唐李君羨。】<br>　　釋氏命名<br>　　黃羅漢【《通鑑》，梁時人。】<br>　　衛菩薩【《北史》，北齊人。】<br>　　柳達摩【《通鑑》，北齊人。】<br>　　姚沙彌【姚秦尚書。】<br>　　蕭□黎【齊江夏王小名。】<br>　　郭藥師【《唐書》。】<br>　　韓文殊【《北史》魏人。】<br>　　陳和尚【《金史》。】<br>　　崔迦葉【《北史．崔亮傳》。】<br>　　爾朱菩提【《魏書》。】<br>　　康維摩【《北史．源賀傳》】<br>　　爾朱文殊【二人榮子。】<br>　　崔目連【《北史．崔道固傳》】<br>　　尉遲菩薩【醜奴部將。】<br>　　席毗羅【《北史》，周人。】<br>　　慕容三藏【紹宗子。】<br>　　周羅□【見《通鑑》。】<br>　　斛律沙門【《賀拔岳傳》。】<br>　　魯悉達【《陳書》。】<br>　　莫折菩賢【《肅寶寅傳》。】<br>　　蕭摩訶【《陳書》。】<br>　　赫連僧迦【《於仲文傳》。】<br>　　元佛□【《周書》。】<br>　　宇文禪師【《北史》。】<br>　　張須陀【《隋書》。】<br>　　司馬彌陀【《北史》。】<br>　　宋金剛【《隋書》。】<br>　　賀拔難陀【《北史》。】<br>　　人身諸神名<br>　　《靈樞素問》載，人一身有九竅、十二官、三百六十五節，一晝夜一萬三千五百息，脈行八百一十丈。又按道書，身中有萬二千神，三萬六千屍蟲族焉。暇日撮錄其名，以資博覽。《黃庭內景經》曰：髮神蒼華，字太元。腦神精根，字泥丸。眼神明上，字英玄。鼻神玉壟，字靈堅。耳神空閒，字幽田。舌神通命，字正倫。齒神崿鋒，字羅千。心神丹元，字守靈。肺神皓華，字虛成。肝神龍煙，字舍明。腎神玄冥，字育嬰。脾神常在，字魂停。膽神龍曜，字威明。腹神靈元，字混康。臍神桃孩，字合延。《仙訣》云：明堂神，左明童，右明女，中明鏡。洞房神，左無英，右白元，中黃老。上丹田神，赤子，帝卿，元先。中丹田神，真人，子丹，光堅。下丹田神，嬰兒，元陽，谷元。丹田上，中黃真君，流珠宮流珠真人，玉帝宮玉清神母。明堂上，上清真女。洞房上，太極帝妃。左目陵陽，字英明。右目太陰，字元光。左乳名君阿。右乳名翁仲。《中經》云：鼻神太乙，字通盧。口神，字丹朱。兩手神，字魄陰。項神，字上間。肩背神，字女爵。兩神，字陰隱。脛神，字隨孔。足神，字柱天力士。耳神，字嬌女。髮神，字祿之。上元神，字威成。中元神，字中黃。下元神，字明光。陰神，男字窮英，女字丹成。兩膝神，字樞公。《太上胎精記》云：腦神覺元，字道都。髮神玄文華，字道衡。皮膚神通眾仲，字道連。目神虛監，字道童。髓神始謨蓋，字道周。膂神益歷輔，字道柱。鼻神沖龍玉，字道微。舌神始梁峙，字道岐。喉神百流放，字道通。肺神素靈生，字道平。心神煥陽昌，字道名。肝神開君童，字道清。膽神龍德拘，字道放。左腎神春元真，字道卿。右腎神象地無，字道玉。脾神寶元全，字道騫。胃神同來育，字道展窮。腸神兆勝康，字道還。大小腸神蓬送留，字道廚。胴中神受亨勃，字道虛。胸膈神廣英宅，字道中。兩脅神辟假馬，字道成。陰左卵神扶流起，字道圭。右卵神苞表明，字道生。氣海神逮無馬，字道極。《大洞法》云：舌本下神於景清，字會元。玉枕神務猶收，字歸會昌。眉神延陵梵，字履昌靈。左腋神玄元叔，字合符。右腋神郁靈標，字玄夷絕。心宮神理明初，字玄度卿。臍神桃孩，字道康。泥丸神玄凝天，字三元先。頂骨神神運珠，字子南丹。脘間神始明精，字元陽昌。口四際神帝昌，字先靈元宗。背骨神舍景，字兆臺玄精。頸神素玉，字梁南中。喉根神養光，字太昌。胃腕神明君，字明輪。鼻孔神元生，字黃寧。腸口神堅玉，字凝羽珠。胸中神天精液，字飛生。左耳下神拘制，字三陽。右耳下神上歸，字帝子。頭面神翳鬱無刃，字安來。上胸腹神圓華黃刃，字太張。上小腹至腳底神啟明簫刃，字金門。上左手神名接生。右手神名方盈。左足神名飆精。右足神名欻亭。左目童子名飛靈。右目童子名晨嬰。五臟二神，名務玄，字育尚生；又玄歸，字盛昌。藏下胃上二神，名案延昌，字合和嬰；又保谷童，字明天。腸口二神，名斌來生，字精上門；又幽臺，字灌上。小腹二神，名祖明車，字無極；又理維藏，字法珠。百關血節二神，名混離，字叔父堅；又發紐子，字慶玄。命根包胎，共七神：高同生，字左回明；又叔火王，字右回光；又重冥空，字幽寥；又日明真，字眾帝生；又楊堂王，字八靈；又錄回，字絕冥；又照無阿，字廣神。人中神光堅，字靈和。陰莖神林靈天。膀胱神保成曷。陰囊神彰安幸。口舌神長來覺。五臟外神凋梁際。又夢神名宜。《真人制魂魄說》云：三魂，名胎蟲，爽靈，幽精。七魄，名屍狗，伏矢，雀陰，吞賊，非毒，除穢，臭肺。三屍光，上屍青姑，中屍白姑，下屍血姑。蟲，一彭琚，二彭盾，三彭矯。《酉陽雜俎》云：人有九影，神亦有九：一右皇，二魍魎，三泄節樞，四尺鳧，五索關，六魄奴，七灶□，八亥靈，九不可考。<br>　　物名類人名<br>　　歲暮，同人相聚，或分題賦詩，或徵事飲酒。一夕，陶子欲舉鳥獸草木似人名者。余歸，於燈下取腹笥所偶憶者，疏之別幅，附識於後：鳥如人名者，天山曰帝江。函山曰王母使者。瀛洲曰信天翁。蜀鳥曰探花使。嶺表曰秦吉了。《柳歸舜記》有武仙郎，阿蘇兒，自在光生。孔雀曰孔都護。鶴曰蓬萊羽士。神禽曰飛廉。鷹曰凌霄君。鵲曰神女。黃鶯曰金衣公子。子規曰杜宇，又謝豹。鸚鵡曰雪衣娘。燕曰天女。吐綬曰錦帶功曹。鵒曰八哥。鷓鴣曰內史。鷗曰碧海舍人。鷺曰碧繼翁。鴻雁曰殊翁。曰雪姑。鷦鷯曰巧婦。鳩曰郭公。黃鳥曰黃公。雀曰喜賓。姑獲曰天帝少女。鵝曰兀地奴。鴿曰飛奴。獸如人名者，虎曰李耳。熊曰子路。馬曰山子。《王會圖》有獩人俞兒，《南丹》有野婆。猿曰山公，又野賓，又孫供奉。狐曰阿紫。象曰大客。牛曰瞿摩帝，又曰周留。豬曰參軍，又大闌王。驢曰衛子。羊曰髯主簿。狒狒曰野人。山都曰木客。狗曰飛燕，又逍遙郡君。貓曰白老。犬曰守門使。鱗介諸蟲如人名者，龜曰玄夫，又曰玄衣督郵，又東海波臣。綠毛龜曰綠衣使者。黿曰河伯使者。鱉曰河伯從事。水屍曰魚伯。魚曰孩兒，又土父。烏賊曰河伯小吏。蟹曰彭越，又內黃侯，又橫行介士，又無腸公子。書蠹曰脈望，瑟中。蛙曰鞠通。海牝曰東海夫人。鼠曰仲能。蟬曰齊女。蜴蜥曰蛇醫。螟蛉曰戎女。蜘珠曰絡絲娘。蜻蜓曰赤弁丈人。寄生曰宛童。蜂曰笛師。蟋蟀曰王孫。促織曰懶婦。蚯蚓曰歌女。蚊曰黍民。結草蟲曰蓑衣丈人。蝍蛆曰吳公。青蚨曰魚父。螻蛄曰仙姑。葛花上蛇曰亭長。蜣螂曰推車客。蠆曰杜伯。蝦蟆曰田父。蜮曰射工。蜉蝣曰慈母。蠍曰主簿蟲。樗雞曰紅娘子。芫花上蟲曰青娘子。山蟲曰山和尚。水蟲曰水秀才。草木如人名者，木之精曰彭侯。松曰蒼髯叟。林擒曰文林郎。少室山木曰帝休。古賦木曰平仲，曰長卿。棗曰君遷。藤曰簡子，又丁公。竹曰越王。棗曰仲思。茶曰孩兒。松曰羅漢。果曰菩提。冬青曰女貞。木蘭曰女郎。海棠曰妃子。芙蓉曰文官。荔枝曰十八娘。楊梅曰聖僧。蔓生曰史君子。菊曰傅延年。蕉曰美人。莎曰寡婦。赤豆花曰腐婢。大黃曰將軍。甘草曰國老。地丁曰蒲公英。石斛曰杜蘭。淫羊藿曰黃德祖。茄曰離婁。嶺表有素馨。又藥草有劉寄奴、甘遂、杜仲、蘇子等名，不可勝舉。<br>　　鶴湖謠<br>　　陽羨莫進士大勛，筮仕為嘉善令，多善政，釐奸剔弊，群然有卓魯之目。後以治行擢給諫，未幾夭歿。與余稱莫逆交，偶過魏塘，見輿頌載道，百姓思慕不已，因作《鶴湖謠》以悼之云：「湛若寒冰，使君之清。燠如春日，使君之澤。東流之水空潺潺，使君一去不復還。」<br>　　商謎<br>　　商謎之說，兒童婦女皆喜為之，然亦見正史。《南北史》載「箸謎」曰：「眠則同眠，起則同起。貪如豺狼，贓不入己。」「屐謎」曰：「刺鼻不知嚏，蹋面不知嗔。齧齒作步數，持此得勝人。」「鼓謎」曰：「徒有八尺圍，腹無一寸腸。面皮如許厚，受打未渠央。」此謎之始也。至字謎，鮑昭諸集已有之。<br>　　燈謎詩<br>　　遂安毛進士際可作燈謎詩十二首，每句寓一人姓名，皆經生所共習者，偶出示，余思之一夕，悉得之，附錄於後：「美玉無瑕輯瑞同，岐豐佳氣慶雲中。從天產下鱗蟲長，兩道祥光一色紅。」右聖瑞。「虎旅歸來已罷兵，關梁無禁任遙徵。九重天子稱仁聖，雅頌原非鄭衛聲」。右太平樂。「蝶舞鶯啼草色萋，郊門回首日初低。延來師席多怡懌，蠹簡芸編滿架齊。」右閒適。「滿苑棋聲暑氣收，乃翁敗局少機謀。君家季父還猶豫，為語兒童且自休。」右嘲低棋。「綠柳陰中點絳紅，華堂廣廈貴游風。無心邂逅皆年少，一諾何妨縞通。」右贈友。「垂楊枝上漏春光，歸去來詞獨擅長。從此塵勞還久歇，止將田事祀勾芒」。右田家。「將逢彌月祝無災，繡褓啼聲出戶來。諸子兒郎皆長大，含飴最喜是初孩。」右湯餅會。「春日問花花解語，綠楊樹底午風和。東鄰相對憐矯小，爭似椒房絕豔多。」右春遊。「衰年負荷苦難禁，路遠空懷顧僕心。少弟仔肩能代力，餘閒試鼓爨桐音。」右村居。「身長七尺皓鬚眉，俯首長如持滿時。村塾全然無約束，任兒攜幼浴清池。」右村學究。「夜永雞鳴漏未收，官家沉酒百無憂。蛾眉一色誰相讓，南院花輝對院幽。」右宮怨。「中男驅犢向前村，鶴髮山翁暮倚門。更與諸兒相共語，年來齒落復生根。」右老農。白圭、周霄、龍子、丹朱、畢戰、許行、王良。樂正子、景春、東郭氏、傅說、萬章、奕秋、公輸子、子叔疑、子莫、楊朱、屋廬子、逢蒙、然友、泄柳、顏回、長息、神農、浩生不害、子產、公孫衍、季孫、桃應、柳下惠、西子、宮子奇、戴不勝、百里奚、季任、琴張、高叟、戴盈之、師曠、子濯孺子、景丑、王□、顏般、北宮黝、牧仲、太公望、告子、易牙也。毛君善古文辭，所著有《松臯集》。<br>　　花名詩謎<br>　　嚴進士允肇，吳興人，所刻有《石樵稿》。嘗為花名詩謎數十首示余，擇其佳者記之於後：「青蚨百萬散無蹤，二姓飄零共一宗。淵客淚凝芳草露，樗村卻冒管城封。」金錢蘭、楊柳、珍珠蘭、木筆。九苞天上羽儀新，列宿光芒動紫宸。絳幘一聲宮漏盡，西風別院正愁人。鳳仙、滿天星、雞冠、漢宮秋。燭龍光射羽人衣，溽暑涼生六出飛。天挺孤標雲路近，四時臺榭總芳菲。向日葵、六月雪、凌霄、長春。束素凌波瀲灩浮，綠雲斜戴碧搔頭。並刀細斷流黃錦，狼籍春風哂未休。水仙、玉簪花、剪秋羅、含笑花。<br>　　旅庵<br>　　旅庵大師名本月，曾受知於世祖皇帝，特書「天上無雙月，人間祗一僧」十大字以賜之。與余為方外友，備極款曲，時或相聚。吾輩酌酒呼盧，嘲謔雜出，師坐其傍，歡笑無間，故皆愛而近之。既而募資欲種松萬樹於昆峰之麓，以為十年之後，可與蘇臺之靈岩、吳興之白雀齊驅鼎峙，誠勝事也，惜願未果。求之緇流，殆亭亭乎鶴在雞群者與？<br>　　傷友<br>　　王貢生宗蔚，字崍文，自少喜談詩，所著有《蓉樓稿》。為人敦尚氣誼，與人交款曲真摯，久而不渝，破產結客，未嘗有倦色。年逾壯，無子，又多病。一日，在故人坐，方與客揖，仆地卒。吾聞作善降祥，作不善降殃，徵應不爽，乃既奪其年，復斬其祀，天之報施，果有不足據者與？抑惡者未必禍而善者未必福與？不然，何其酷也！曾有詩贈余云：「十載金門客，翻來狎隱淪。花迎綠水動，雨積翠微新。身世憑雙劍，江湖岸角巾。故人海內盡，藉爾慰松筠。」<br>　　著書誕妄<br>　　《拾遺記》曰：「始皇時，宛渠之民乘船而至，名曰螺舟，沉行海底，而水不浸入。」不審何以不行海面，且乘舟者何得無恙？又見一書云：「流波山下有燃海，舟人不知水性，以燭跋投之，火大發，遍海延燒，無一人還者。」既無人還，又孰從而知之，孰從而道之乎？誕妄至此，可發一笑也。<br>　　老子有妹<br>　　《傭吹集》曰：「孔子有兄，老子有妹。」按《史記》注曰：叔梁紇妾生子孟皮，病足，乃求婚顏氏，生仲尼。老子妹，當再考之。<br>　　人變犬<br>　　上海縣新場鎮有瞿某者，字賓卿，慣作硬證害人。忽一日得病，匍匐於橋所，作犬聲，以吠往來行人，伊子進以米穀，不食，竟自尋穢物食之。如是數日而死。噫，天之報施，果不誣也。<br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
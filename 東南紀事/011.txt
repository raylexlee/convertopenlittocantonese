

    
	
		
			第十一卷
			　　○鄭芝龍
　　鄭芝龍，字飛黃，福建南安人。父紹祖，為泉州庫吏。庫接太守官舍，芝龍十歲時，戲投石子，中知府蔡善繼額。捕治，見姿容麗秀，笑曰：「孺子貴而封」釋之。不數年，流入海島顏振泉黨中為盜，頗桀黠。振泉死，代領其眾，屢抗官軍。會閩洊飢，芝龍截商民船，多得米粟，求食者競往投，賊眾至數萬。天啟七年六月，遂犯銅山，人中左所。然芝龍故與他盜異，常念求撫。所過戢麾下，禁侵掠。放還所獲軍將。每戰勝，追奔，輒止兵。
　　崇禎元年九月，因巡撫熊文燦請降。時方徵天下兵，聚遼東，不能討芝龍，用撫羈縻之。芝龍復入海物奇珍，賂中貴人及福省達官，多為之言，授游擊將軍。流寇起，中原多事。而劉香、李魁奇等弄兵，橫海外，芝龍始皆與深好，既假朝命討之，俱授首。芝龍兵益盛，獨有南海之利。商舶出入諸國者，得芝龍符令，乃行，八閩群不逞歸之。後又承詔討紅夷，累功升總兵，由是起降將如小諸侯，權傾督撫矣。
　　松江兵敗，大學士蔣德璟言於朝，欲令芝龍以海師援遼。
　　有言其人庸鄙不可遇大敵而芝龍亦戀閩憚行，復輦金京師，議遂寢。
　　芝龍有弟三人：芝虎、鴻逵、芝豹。芝虎勇，前與劉香博戰死。而鴻逵亦積勞得總兵。福王嗣位，宿將皆例封，芝龍為南安伯，鴻逵為靖魯伯。鴻逵會師京口，明年，奉唐王聿鍵奔福州，卒立唐王。以乙酉七月為隆武元年，諭翊戴功、晉南安伯為平魯侯，靖魯伯為靖魯侯，封芝豹為澄濟伯。未幾，復晉平魯侯為平國公，靖魯侯為定國公，並掌戎事。而封芝龍子森為忠孝伯，賜姓名朱成成。又有永勝功伯彩，彩弟聯，鄭芝龍支族。
　　芝龍距泉州五十里築城安平鎮，置第，海稍直通臥內，積財寶甲兵，充實其中，人物麗盛，專務豐殖。至是，開府福州，坐見九卿，人不揖，出不送。嘗與大學士黃道周爭班，嗾諸生劾道周。又逐左都御史何楷，使盜道截其耳，朝士噤喑。唐王為壇，拜彩、鴻逵分道發兵，芝龍輒辭無餉，行數里罷。蔣德璟告病去，道周竟死徽州。楊廷麟、萬元吉等屢表請駕幸贛，卒制於芝龍，不得出。
　　丙戌七月，王師下浙江，芝龍密遣使請降，盡撤守關兵。
　　師度仙霞，芝龍棄唐王，保安平，唐王陷於汀州。九月，師入泉州，芝龍特撤兵功，意得厚賞，復猶豫慮以立王為罪，乃自安平引兵逃入海。
　　貝勒令芝龍所親持書招之，略曰：「所以重將軍，為能立唐潘也。若不輔立，吾安用將軍哉？人臣事主，苟有可為，必竭其力；力盡不勝天，則投明而事，乘時建功，此豪傑事。今兩粵未平，令鑄閩廣總督印以待，吾欲見將軍者，欲商地方人才故也。」芝龍得書，大喜，決降。臨行，成功力諫，不聽。
　　安昌王恭梟、吏部尚書張肯堂、侍郎朱永佑、忠威伯賀君堯、
　　武康將軍顧乃德，具言不可，平海將軍周崔芝泣訴芝龍曰：「誠惜明公二十年威望，一朝墮地。」貝勒接芝龍，大飲三日，極歡，忽夜半拔營，挾與北去。芝龍哀請子弟不肖，在海上恐為患。貝勒曰：「此與爾無與，亦非吾所慮也。」
　　芝龍已入朝，芝豹奉母居安平。而成功遂起兵鼓浪嶼，鄭彩亦扼廈門，鴻逵會攻泉州，閩海震動。大清順治九年，成功進圍漳州。芝龍恐禍及，陰遣親信回閩，勸成功就撫。朝廷冀招成功，封芝龍同安侯。已知成功果無意降，遂下同安侯高牆。
　　及已亥，成功圍南京，敗歸。辛丑冬，斬芝龍。
　　○鄭成功上
　　朱成功，本姓鄭氏，名森，字大木，平國公芝龍子也。其母日本女，天啟七年，生於日本。幼讀書，為南安諸生。福王時，入國子監，師禮錢謙益。唐王立，召見，奇其狀貌，賜國姓及今名，封忠孝伯。貝勒入閩，芝龍諭成功降，成功不從，曰：「父教子忠，未聞以貳。」比行，又欲與俱見貝勒，叔父定國公鴻逵陰令逸去，得免。遂謀舉兵。時諸鄭潰散，咸集廈門中左所，而成功部旅單弱，乃往南粵召募。其冬，永勝伯彩至舟山，迎魯王次中左。兩廣督撫大臣，奉桂王嗣位肇慶。
　　大清順治四年，成功自南粵回。會故臣將吏設高皇帝位，矢盟恢復，以故受唐王封，賜姓。仍尊隆武年號，自稱招討大將軍罪臣。以洪政、陳輝為左右先鋒；楊才、張進為親丁鎮；餘寬、郭新為左右鎮，移軍鼓浪島訓練。成功年少，有文武略，拔出諸父兄中，近遠皆屬心。於是魯王改次長垣，晉永勝伯彩為建國公，彩弟聯為定遠侯，諸附彩者皆奉魯王，惟成功自為一軍。夏，成功、彩合兵，及招討將軍楊耿入海澄，援兵至，島人卻，洪政中流矢死。
　　其秋七月，鄖西王常湖起兵，襲據建寧。魯王兵攻福州，失利。定國公鴻逵攻泉州，成功引兵會之，軍於桃花山。提督趙國佐率數百騎衝成功壘，張進、楊才迎戰，鴻逵遣林順等夾擊，遂抵城下。別遣小師破溜石炮城，殺參將鮮應龍，軍聲大振，所在蠭起，泉城外號令不行。鄉紳郭必昌子謀內應，舉家被戮。並係前閣部黃景昉、國佐在城中，多殺立威，泉民日夜惴息。會漳州副將王進救至，圍解，鴻逵入據揭陽。
　　冬十月，成功從大學士路振飛、曾櫻議，頒明年隆武四年大統歷。是年，大學士劉中藻起兵福安，取福寧州。戊子春正月，魯王兵取興化。三月，建寧興化皆破，魯王改次沙埕。成功取同安，以葉翼雲知縣事。夏，建國公彩殺大學士熊汝霖、義興侯鄭遵謙。秋八月，總督陳錦大軍至，同安城陷。守將林壯猷、邱晉一軍皆沒，葉翼雲死，遂屠同安。
　　成功募兵於銅山。己丑，遣施瑯、楊才、柯宸樞、康明等攻拔漳浦，遂下雲霄鎮，抵詔安，移屯分水關南岡，留宸樞守盤陀嶺。王師進攻嶺，宸樞死。其秋七月，張名振、阮進迎魯王居健跳所。成功遣光祿卿陳士京朝於肇慶，始用桂王年號。
　　九月，名振等討斬黃斌卿，魯王移屯舟山，遣阮美如日本乞師。
　　庚寅春正月，桂王自肇慶西奔梧州。成功入潮州、南洋、剿楊廣、許隆；渡達濠，誅張禮；剿新墟、金田等寨，皆平之。夏六月，進攻蘇利於碣石衛。施瑯來奔。秋八月，成功襲取廈門，殺鄭聯，並其軍。張名振、阮進、周崔芝，擊破鄭彩兵於沙埕，彩引餘眾逃南海。數年，軍人星散，舟楫損壞，成功招之以書，喜曰：「今不歸後無期矣。」遂還廈門，卒於家。
　　辛卯春，成功南次平海，閩撫張學聖使泉州守將馬得功乘虛襲廈門，入之，前大學士曾櫻自縊死，諸紳咸避於浯嶼。學聖與漳泉道黃澍登山，望島孤懸海外，汪洋萬頃，憮然曰：「此絕地也！脫緩急，豈望救乎？」遽引還。未數日，鴻逵自揭陽來，得功欲退，不得渡，乃好語鴻逵曰：「我不出，島必不全。且公家在安平內地，請熟慮。」鴻逵縱之出。四月朔，成功還至島，得功去已二日，大悔恨。按失島罪，斬其叔芝莞，諸將股栗，軍勢復振。
　　五月，入漳州南溪，敗鎮將王邦俊、提督揚名高，自福州步騎來救，迎戰於小盈嶺，名高大敗。乘勝徇漳浦，守將楊世臣、陳光策降。
　　是年九月，陳錦克舟山，定西侯張名振奉魯王南奔，謀取海壇駐師，致書勸成功會師迎駕。魯王亦與之書曰：「餘與公宗盟也，平居則歌行葦之章，際難合賦脊令之什，公其無吝偏師，拯此同患。」成功乃令兵科給事中徐孚遠，前至魯王行宮，面啟永歷見正位粵西，宜去監國號。王復書，敘所以勉從監國意。乃使奉迎，居王金門，如寓公焉。名振，阮駿等兵皆屬成功。
　　壬辰二月，成功進取海澄，守將郝文興以城降。陳錦來援，成功簡精銳待江東橋北，錦狃於同安之役，意甚輕敵，及戰，大敗，奔回泉州。六月，成功取詔安、南靖、平和，遂圍漳州，兵至二十餘萬。同知張箸、推官石瑋，堅守不下。金衢總兵馬晉寶來救，成功縱之入城，數日，出戰而敗，復退守陴。南軍晝夜百道攻城。距漳三十里有鎮門，兩山屬岸，築斷激水灌城，復列棚圍之。城中升米銀數兩，草木之實俱盡， 敢弩掘鼠。
　　陳錦在鳳凰山，為其下庫成棟所刺，以其首奔成功，全閩大震。
　　漳圍至八閱月，中外困隔。浙江固山額真、金礪、固山大
　　溫都力敖童梅勒、章京徐大貴總滿洲烏金超哈兵與提督名高由
　　長泰間道直抵漳城北，成功營城南鳳窠山，乘高壓壘。王師銳甚，為兩翼擊，島人久敝堅城，皆無鬥志。十月三日，解圍，退屯古縣。合戰，崩潰，追奔四十餘里，積屍布野。成功入海澄，嬰城守。守道周亮工，收漳城骸骨七十三萬，焚瘞一大穴，碑曰「同歸所」。
　　是年秋，張名振北，師次崇明沙，破鎮江，登金山，江南北戒嚴。
　　癸已夏，金礪進攻海澄，成功與諸將飲酒敵樓，指揮治軍。
　　夜，大將王秀奇、郝文興聞空炮發，曰：「師臨城矣。」令其下皆用斧，令曰：「敵至而斲。」有頃，師盡銳渡海，秀奇等大呼登城，斧齊下，先登悉填濠，礪連夜拔圍去。
　　是年，西寧王定國自武岡還，入廣西，圍肇慶，新泰侯郝尚久以潮州應定國，平南王尚可喜救肇慶，定國退。靖南王耿繼茂、將軍哈哈木急攻潮州，尚久以鴻逵前人揭陽，有隙。至是，因郝文興來乞師，成功遣陳六御救之，竟疑，不敢開城納兵。九月，潮州破，六御乃攻鷗汀埧等寨，引還。
　　定國之在肇慶也，以書抵成功，請會師。成功得書，往報師期，並上諸將戰勛於行在。是年張名振復退大軍於崇明之平洋沙。西甯王定國進封晉王。
　　八月，平國公芝龍遣家僕李德歸閩，講撫，成功繆諾，因以休士觀釁。因朝命金礪撤兵還浙，而封芝龍同安侯、學士鄭庫納賚詔及海澄公敕印授成功，封鴻逵奉化伯，芝豹左都督。
　　成功宴使者安平，辭以未裂土，不受爵。而遺書總督劉清泰，謂數十萬眾按甲待和，豈能枵腹？欲就漳、泉、興、福各屬，權宜借餉。不待報，遽遣官四出。清泰密諭諸城守斂戌避。鄭蝦還言成功三議：一先割四府，二不奉調，三不受部撫節制。
　　又比高麗不剃頭，恐如姜驤、金聲桓等降後激變。芝龍恐其子不受詔，復為書與弟鴻逵，使勸之。鴻逵復書，述：「大姪在中左，弟在白沙，兼渠行師所居靡定，相見尤罕，其肯聽弟之言乎？」芝龍悵然，無可奈何。
　　甲午，成功偽設六官，改中左所為思明州，以鄧會知州事。
　　月上魯王豚米及濾溪、寧靖，諸宗室，禮待鄉紳王忠孝、沈佺期、郭貞一、盧若騰、華朝薦、徐孚遠等，軍國大事，輒以相諮。考諸生學秀者入儲賢館。
　　是年，張名振、阮駿再入崇明所，奪北舟及歸者至五日餘艘。別將顧忠至天津，邀糧艘百餘。名振登金山，望哭崇禎先帝，哀動三軍。及議和，成功以不便勞師遠征，使人召還，義師多不欲南，半引去。其後名振遇毒，議者皆咎成功，以故失浙海將士心。
　　島上軍以科餉為名，縱橫衍蔓，上游延建俱有海兵出沒。
　　閩撫佟國器密疏成功異志，恐以撫始終自誤。上密勒福省督撫鎮將，嚴飭守備，毋墮彼計。
　　其年夏秋，晉王定國自廉州出師，下高州，拔高明，圍新會，廣東震動。定國遣使成功請婚，且趣師。十月，使輔明侯林察總督南征，會晉王攻廣州，閩安侯周瑞憚不敢進，於是西師大敗。成功怒，欲斬瑞，諸將為請杖八十，革其職。
　　十一月，漳州守將以郡城約降。成功自思明州入海澄，夜勒兵，諸將未知所向，四鼓直抵漳城，開門迎入。守將樸世用、魏標、魏其志、知府房星耀、知縣周瓊、李奇生、范進等降，泉州諸縣望風潰。成功復取同安。未幾，甘輝攻仙游縣，開地道入之，屠掠幾無遺，和議遂絕。
　　大清命烏金世子統大軍入閩。乙未夏五月，成功遣忠振伯洪旭，北鎮陳六卿，取舟山，守把巴臣興舉軍降。以六御守舟山，洪旭攻台溫，召臣興歸思明。六月，墮安平鎮及漳郡、惠安、南安、同安城撤兵，聚思明。以貝子將至，權清野斂戍也。
　　晉王定國復致成功書。
　　十二月烏金世子至泉州，遣人賚論至思明招降，不納。易函稱書，以祖大壽，洪承疇為辭，成功依違答之。丙申三月，貝子會泉州水師攻兩島，成功遣林順，陳澤以炮舟出御。大舟先為颶風所飄，多登而遁，十餘人浮至金門。斷手刖耳鼻遣之。
　　別將攻白沙，不克而還。
　　六月，前衝黃梧以海澄來降，封海澄公。海澄軍儲多，成功使王秀奇、統黃梧、蘇明同守。明兄茂先為施瑯副將，瑯之得罪也，茂實逸之。及茂從黃廷、黃梧人揭陽失利，遂軍按法誅茂，並梧戴罪，故梧、明皆怨成功。貝子之入閩也，漳泉屬邑皆下，惟海澄未復，梧、明憚秀奇，不敢動。適秀奇出計事，二人遂舉城降。
　　時貝子重兵在漳，成功議率眾北向以肄之，剋期解纜。聞海澄變，諸將皆失色，成功奮然曰：「吾欲圖大，豈以澄邑阻事？有不行者斬！」遂揚帆下閩安鎮，省會震動。督撫出王進於獄，使治守具。南軍屢攻不利，乃城牛心塔，以陳斌戍之。
　　梧封海澄公。明母猶在海上。召明入京為內大臣，梧因獻平海策：請發鄭氏 塚，誅求親黨，設五商及遷海等事。
　　成功用法嚴，其下常懼誅，禮官陳寶鑰、黃開泰，先後出降，大清輒貴顯之，以招島上人，島上人多動心。然降將亦慕成功賚子殊渥，第宅供帳，與已無異。以故郝文興等，迄死不貳。
　　是年，台州鎮將馬信，寧波鎮將張私德，降於成功。各予白金五千兩，蟒衣玉帶一，信母妻各白金五百兩，珠冠霞帔一。
　　是年，晉王定國奉桂王入雲南。八月，大軍復舟山，總制陳六御，英義伯阮駿死。丁酉春正月，晉王定國率兵討孫可望，可望來奔。三月，定國公鴻逵卒於金門。大軍復閩安鎮，島將引還。陳斌孤軍守牛心塔，不得出。遣人招降，至福州，殺之，屠其軍甘輝等還自閩安，攻寧德，滿將阿克襄赴援，恃其驍勇，輕進，馬蹷，裹創步戰，為輝所殺。
　　戊戌，成功議大舉取南京，曰：「據長江則江南半壁，皆吾囊中矣。」諸將多言南京道遠城固，須數萬人，不如近攻完利。惟馬信力贊，乃以黃廷為前提督，洪旭為兵官，鄭泰為戶官，居守思明。自率中提督甘輝、後提督萬禮、武衛林勝、統領餘新虎、衛左鎮陳魁、水陸甲士五萬，號十萬，舉帆入浙。
　　攻陷樂清諸縣，將進長江；次羊山，暴風覆舟，亡數千人。退泊舟山，整固舟輯，以圖再舉。
　　桂王遣周金湯由廣東龍門航海，至思明，封成功為延平王，諸將升擢有差。成功以未有恢復功，辭王爵，稱招討大將軍如故。是年，大清師入貴州，李定國、白文選等皆敗。
　　已亥五月，成功全軍北出，抵崇明，以兵部尚書張煌言嘗從定西侯名振三入長江，知虛實，用為前驅。煌言請定崇沙為老營，不聽。金焦沿江置炮，島人乘南風盛，徑抵瓜洲城下。
　　我師出御，死者千餘，乘勝克其誠。以柯平為同知，守瓜洲。
　　成功留攻鎮江，令煌言先搗觀音門、儀真，官民迎降。六月廿四日，鎮江軍陣江口，成功登陸擊之。戰未合，周全斌率所部先登，陷陣。時大雨濘，騎皆陷於淖，海上軍徒跣擊刺，往來剽輕，我師竟敗。提督管效忠走，朱操江被執，江南北大震。
　　成功入城，以全斌違令先動，將殺之，諸將力請，乃免。於是全斌帶傷守鎮江。七月，成功進圍南京，移檄遠近。
　　張煌言至蕪湖、廬鳳、甯、徽、池，太守令將吏，日納款軍門，凡得府四、州三、縣二十四。金陵守禦雖堅，亦欲議降。
　　煌言將向江西，馳書勸成功急攻南京，而分兵下▉成功不許。
　　崇明副將梁化鳳先已降，又不時調化鳳偵丹陽無備，遂引兵突入南京，乘南軍怠，夜開城出，大有斬獲。次日，滿漢軍傾城出戰，襲破餘新軍，諸軍皆潰，爭赴舟，溺死無算，成功僅得登舟。獲都督甘輝，殺之。
　　成功收潰軍，猶數萬人，揚帆出海，並棄瓜鎮。鎮江書生羅子木，抱成功足涕泣請留，不聽。奉其父以從。成功攻崇明，不克而歸。上江軍聞之，亦潰，煌言跳身間行，得達台州。諸納款者屠戮無遺，江右義旅陳九思眾數萬，保南饒山中，聞金陵之敗，乃降。
　　是年，大軍盡取雲南，桂王出奔緬，李定國攻緬，迎桂王，不克。庚子，台州守將張承恩書詣張煌言，請降。明安達理出浙海，士卒病死大半，不戰而歸。達素兩道指思明：大舡出漳州，小舡出同安，許隆、蘇利等皆以兵會。成功使陳鵬守高崎，遏同安；鄭泰出浯嶼、御隆利。自率周全斌、陳輝、黃庭，次海門。五月十日旦，漳州兵乘風順流迫海門，成功傳令按舟勿動，俟大軍齊出，乃擊。呼吸間漳舡已至，擊破閩安侯周瑞船，瑞與五府陳堯策皆死。遂攻陳輝船，輝舉火藥燒之，滿兵躍起，且戰且卻。近午，風作潮湧，成功親率巨艦衝之，鄭泰自浯嶼引舟合擊，大軍敗，橫屍浮海。有滿兵二百力戰，遣馬信招降，乘夜沉之同安。
　　滿兵向高崎、陳鵬約降，戒所部無動。滿兵恃有內應，未及岸，棄舟爭前。鵬部將陳蟒請曰：「事急矣，豈可待死？」
　　及殿兵鎮隆璋齊出，大軍皆指言鵬降，爭赴之，比至，戰遂不支，蹈海死者十七八。收鵬凌遲，以蟒代之。許隆等聞敗引還。
　　是役，成功空島出御，相持月餘，師不渡海。
　　辛丑，成功取台灣。初，紅夷欲城浯嶼，依粵澳互市。數以巨艦入犯，因泊灣築二城：一曰赤嵌，一曰王城，餘皆土番。
　　立法嚴、土番咸奉約束，歷三十餘年，無敢犯者。成功積苦海上，自南都敗回，無經略中土之志。又虞廈門單弱，謀所向，紅夷譯何斌進曰：「公何不取台灣？台灣沃野千里，四通外洋，橫絕大海，得其地足以應國，取其財足以餉兵士。番受紅夷凌侮，每欲反噬久矣，以公威臨之，如使狼逐群羊也。」陳可取狀甚悉。是年正月，成功決意取台灣，諸將謂夾板船多炮火，難近，鹿耳門水淺，不可渡。成功引舟徑進，三月，次澎湖，至鹿耳門，則水驟漲丈餘，舟大小銜尾而渡，紅夷驚謂自天而下。先取赤嵌，紅夷走王城死守，復燒其夾板舡，盡殲之。圍至十二月，紅夷出降生存者僅百數十人，縱其歸國。
　　乃改台灣為偽東都，王城為安平鎮，赤嵌號天興府。以鄭省英為府尹，省英辟草萊，興屯聚，犯法者親故不假。有諫用法宜稍寬者，曰：「子產治鄭，孔明治蜀，皆以嚴濟事。立國之始，若先尚寬，流弊不可勝極矣。」遂勒諸將移眷。
　　時東荒初辟，人不服水土，多死，又憚法嚴，皆遷延不行。
　　於是銅山守將郭義、蔡祿、前知思明州薛聯桂，同入漳州降。
　　義、祿將挾忠匡伯張進偕行，進曰：「吾守土，有死而已。」
　　密置火藥署中，欲俟二鎮來，並焚之。二鎮遣人促行，遂舉火闔室自焚。進在銅威惠頗著，人甚惜之。
　　冬十月，芝龍死燕市。芝龍屢以書諭撫，否則必見誅僇，成功復言設有不幸，兒當縞素。至是死。
　　大清患閩海久鬥兵，從蘇納海議，盡遷山東、浙江、福建、廣東、濱海居民於內地，立邊界，著令寸板毋人海，粒米毋越疆，犯者死連坐。
　　春燕來巢於海舟。島上食盡，各鳥獸散。成功又聽周全斌讒，使擊忠勇侯陳豹於南澳，豹倉卒不能自明，舉軍人廣州降。
　　又忽命戶官鄭泰監殺長子錦，泰愕恐獲罪。又參軍蔡鳴雪自台灣來思明，聲言將盡誅諸將，於是合謀拒命。值全斌從南澳還，素與諸將不協，恐其為變，誘執之。
　　壬申五月，成功死於台灣。成功感風寒，月朔受謁，尚坐胡牀，諸將不知其病。數日，卒，年三十九。成功在軍，每善處敗，素自厲氣，戾夫宿將，避駭不如。及南都挫衄，輒經營立國，氣頗不振。遙傳桂王遇害，張煌言每勸成功尊立魯王，以存明後。成功不欲，惟奉永歷年號終身。
　　錦在思明，稱嗣封世子發喪，鄭襲在台灣，有異志，錦自將擊襲，與歸思明，又以嫌殺鄭泰，泰弟鳴駿及諸宿將皆懼，先後北歸。靖南王耿繼茂、總督李率泰，遂大舉攻破思明、金門。甲辰春三月，世子錦退守台灣。
　　論曰：餘游吳淞，遇梁化鳳部將管姓者，述已亥戰事頗悉。
　　其人身在軍中，自石灰山轉戰而下，聲如崩山，然猶按步鼓收兵，至後乃大潰，延平師有紀律如此。化鳳西安人，武進士，以破姜驤先登，立功，總兵崇明。化鳳亦言：「當勍敵多矣，未有如鄭家之難敗者。」
　　化鳳始入城，固山等以漢兵輕之，悉奪其馬騾給滿軍。其部卒往往與滿軍嘩而爭，輒得鞭縛，其部卒自恃其勇，不肯下。
　　化鳳亦怒，以是願決勝，一示滿軍。先一日，出城揭死人以投敵，固山等坐城樓，嘖嘖稱歎，由此遂敬化鳳，益與交歡。既退鄭軍，名其門曰「得勝門」今之東南門是也。又言甘輝之死，北人咸謂烈士，其從鄭始末，則未詳雲。

　　


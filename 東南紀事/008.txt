

    
	
		
			第八卷
			　　○王毓蓍
　　王毓蓍，字元趾，浙江會稽人。性至孝，方昏，遭父喪，三年不居內。母沒，哀毀傷目。年十六，始為文，即工。好交天下才士。時海內以文譽擅元禮有道之目者，蘇州有楊延樞，太倉有張溥、張彩，松江有徐孚遠、陳子龍，江西有陳際泰，而紹興有毓蓍。輩雖在諸生，群推人宗。劉宗周講學於古小學，蓍毓及劉世純、陸曾曄、秦弘佑、王朝式、秦承顯、錢永錫等，皆執贄，宗周甚哭毓蓍。毓蓍顧豪邁，不為曲謹小節。每燕，集坐客常滿，風雅諧笑，旁及絲竹。
　　崇禎十七年四月，聞北都之變，奔告宗周，相視流涕。慨然曰：「毓蓍之死始此日。」及明年乙酉，南都潰，浙東歸款。
　　毓蓍不欲生，作憤時致命篇，述意，草成而歌，歌而慟，凡數日，兩兄難之。毓蓍髯且豎，已笑曰：「是不難，聖賢書人讀之，此日揚揚里巷，不忍見也。它日死更難耳。」
　　生平不理家，兒乳名亦不記。是日，問兒名，抱持之，曰：「以屬兄。」越數日，府縣具牛酒迎犒，毓蓍方食，投箸起，大書其鬥曰：「生員王毓蓍不降。」復榜詩文於唐衛士祠及文廟。夏旱，出視泮水淺，乃之柳橋下，坐而死。時六月二十二日，求其屍，色如生。留書上宗周曰：「毓蓍已得死所，願先生早自決，無為王炎午所弔。」
　　是時，宗周既不食十日矣，見書傷悼，曰：「吾講學十五年，僅得此人。」門人私諡正義先生。後魯王贈簡討，死後十三年，友人蔣平階、魏簡等葬之於梅裡尖西阜。其後毓蓍四日死者，有潘集。
　　○潘集
　　潘集字子翔，浙江山陰人。學不喜章句，詩文立就，縱橫絢爛，若不可止。王毓蓍延吳下名士，為文酒會，集方就童子試，試又不利。每彈駁諸名士文義，毓蓍恚，絕不與通。比聞毓蓍死，狂走大叫曰：「集故人也，必死從王子！」走哭柳橋上，曰：「先生往乎？爾友來矣！」有解之曰：「子布衣，無庸然，天下甚大，豈少子？」集厲聲曰：「天下人自生，集自死，集不以愧天下，天下亦不以集愧也。」袖巨石，沈東郭渡東橋死。
　　集負才任氣，酒酣即罵其座人。父為邊郡小吏，以城陷死，每語及，輒涕不止。嘗參沙門雪嶠，雲有所悟。死時年方二十三歲。裡中私諡義成先生，魯王贈禮部主事，葬於城南謝堡。
　　集後十三日，又有死者周卜年，亦布衣。
　　○周卜年
　　周卜年字定夫，山陰人。父孝子文鬱，水漂母棺，七日不食，入水負母屍出，得疾死。卜年少孤，嘗赴府試，不利，憤誓於神曰：「卜年不得科第揚吾親者，死而雷擊其屍。」越城降，卜年哭曰：「終吾年無以報親矣，吾寧赴海與魚鱉處乎！」
　　作五歌以自哀，碎所佩玉雷圈曰：「寧同玉碎，勿瓦全。」翌日，白衣冠哭諸市，從鄰嫗乞一針，紉其衣。而遺書弟曰：「吾死矣！嫂有遺孤，不可不守；無，則不可不死；不能死，不可不嫁。滔滔大海，不復尋吾屍也。」遂赴海死。屍浮白洋之龜山，衣紉如故，遺一履。魯王贈禮部主事。卜年死後越數日，鄭遵謙等兵起。
　　○朱瑋
　　朱瑋，字鴻儒，山陰人。乙酉六月朔，隨父避兵墓所梅裡尖。間語其舅曰：「人畏兵，吾不畏也。吾將得所往耳。」家人謹堤之。比大清兵下鄉，人皆剃髮，瑋亦故稱從剃於招，提防稍懈。瑋既出，遽返舍，以壤書案曰：「志不可奪。」家人慮失瑋，索之，得壤書，曰：「噫，死矣！」逢野父叩之，則見瑋望墓而拜，投河渠死。瑋父號於塘曰：「兵且至，吾守汝以及於難乎？抑捐爾骨以去乎？」三終，踴而出，角巾而立，稍引之，並岸不僕。時年二十四。
　　○倪舜平
　　倪舜平字□□，山陰人。家貧不娶，嘗往來諸暨，授書自給。或趣之府縣試，笑不答。大清兵渡江，則以一航載大缸二，之祖墓，以缸坎墓左。置酒，召村鄰飲墓下。畢，擁所攜書卷，趺坐其中，曰：「覆吾缸，度吾暝，瘞吾土。」有頃叩之，尚嚶嚶有聲，呼曰：「舜平，舜平！」終不答，及夕而響絕。
　　○高岱
　　高岱，字魯瞻，會稽人。世襲歷海所百戶，而岱為崇禎庚午順天榜舉人。數上公車，不得志，返越。聞城下，遂不食。
　　及瞑，呼子朗訣曰：「吾世受國恩，國亡與亡，義也。」郎跪而請曰：「大人教兒忠孝，國不可無臣，家亦不可無子，請先大人死。」遂奔偁江。兄澄追之曰：「弟！止，止！餘長子當隨父死，汝次當奉母。」郎厲聲曰：「兄！死與養孰難乎？弟為其難者。」躍入水死之。
　　○沈之泰
　　沈之泰，字魯瞻，餘姚人，弱冠通二十一史。忠孝內結，同邑孫嘉績、邵之詹、呂章成、邵以貫，皆與為執友。乙酉，恩貢第一。魯王時，為中書舍人。江上敗，之泰鬱鬱不得志。
　　裡中人持其陰事，謂入海朝魯王，係會城獄。海道王天錫欲出之，之泰不可，言：「蹈海固夙志，得死無恨。」在獄賦詩，臨盡，神氣暇適。
　　先是，有菜傭負臣室逋，痛掠，以之泰救，解。至是，傭在武林，職納饌食，將刑前一日，泣語之泰曰：「吾為君子後事。」乞其屍埋之。妻吳氏，家居，聞之歎息。頃，訃至矣，將收家屬，吳氏曰：「吾吏部日倪沈公子婦，日鑄吳公孫也。不可以辱。」立自縊。弟之益，以兄故逃禪，間還家展墓，鄰里無識其面者，後之泰三十餘年死。
　　○徐儀復
　　徐復儀，字漢官，浙江上虞人，崇禎癸未進士。丙戌後，哭泣失志。所居下管山中，日夕貿貿環山行，竟廢餐寐。投崖落深谷死，鄉閭哀之。
　　○趙天麒〔傳闕〕
　　○華夏〔傳闕〕

　　




    
	
		
			第六卷
			　　○鄭遵謙
　　鄭遵謙，字履公，餘姚臨山衛人。父之尹，進士，官山西提學僉事，徙家會稽。遵廉少為諸生，任俠，鬥雞擊劍，不為繩墨之士所禮。始與東陽許都交好，都蓄異意，遂與絕。自南都多故，遵謙陰養健兒，市好馬，意指莫測。奄人屈尚忠逃至越，遵謙笞殺之，曰：「吾聞諸劉先生，凡係逃官，皆可殺也。」郡人義之。
　　杭州失守，遵謙決意起兵，之尹屢禁之，不可。乙酉閏六月辛卯，結郡中少年劉翼明等，合眾水神廟，告以國難，眾皆哭。遇會稽令彭萬里受新命歸，招搖過市，眾怒，殺之清風裡。
　　遂攻郡署，獲署守通判張忄素傳首。即日檄守道於穎，以五百人西扼錢江。詰明，遵謙戎服坐新司堂，悉召纟晉紳入計事。
　　自吏部尚書商周祚以下，皂衣由角門入，遵謙立語舉兵赴難狀，咸悸伏，莫敢正視。士民環轅門呼曰：「鄭將軍今為國，諸公靦受大祿，有貳議者，劍斬之。」是日禡旗。餘姚孫熊之使者已至，遂斷江流，聲震杭州。
　　魯王拜遵謙義興將軍，合技勇出屯小亹。朝議分方國安、王之仁等為正兵，遵謙、孫熊等為義兵。義兵新募，多市井農賈小民，不素練。正兵常陵義兵，食正餉，餉嬉江頭；義兵則食義餉，率告輸富人，常乏食。客將陳梧、高鶴嗚等寇鈔越城、餘姚，一年之間，公私交盡，百姓愁困。
　　八月廿五日，義兵渡江，遵謙戰甚力。副將鄭維翰抵太平門，被炮死。九月，及督師汝霖，武寧伯之仁，期會龍王堂。
　　旦，大風雨，阻潮，遵謙後期，之仁等獨進，大有斬獲。十四日，陳潛夫、張名振敗於觀音堂。遵謙亦失利，夜歸小亹。冬，魯王勞軍西興，以遵謙首義，特封義興伯。丙戌三月朔，杭州開堰放舟，遵謙從之仁迎擊，獲鐵甲八百與軍資。五月，師潰於江，遵謙將家屬浮海，從魯王至舟山。
　　大清兵入紹興，之尹死之。魯王南次中左，諸臣家瑯琦，晉遵謙義興侯。鄭彩專政，以同姓弟畜遵謙，使領陸兵牛田。
　　閩鄭氏以商舶富，遵謙強取二舶，由此交惡。及彩殺大學士汝霖，遵謙恚形言色，彩故撲部將吳輝，使扶傷就遵謙求書，投鄭鴻逵，遵謙信之。過輝船，被擒，輝伏不出。遵謙呼曰：「汝鄭彩廝養，殺我豈出汝意，而慚相避乎？」輝出，就求只雞盂黍，奠汝霖，跳海死。
　　其妾金四姐，故倡也，以殺婢下獄，遵謙破千金出之。遵謙死，四姐束藁象彩，每餽，斬藁哭，並沈海中。軍中慕其義，稱金夫人。始與遵謙同起者，有劉穆。
　　○劉穆
　　劉穆，字公岸，浙江山陰人。貌修偉，善大刀及射，寬而愛人。崇禎中，以武進士授上海把總。南兵部尚書史可法知其才，補應天副將。穆雖為將，家貧，推食食士有氣節者。邑人劉翼明、餘姚邵應鬥、蕭山朱伯玉，從知府於穎轉運南都，穆深結焉。
　　乙酉五月，南都敗，歸里，與穎及鄭遵謙謀匡復。聞方國安潰而東，抄掠寧國、廣德，可急撫為用，穆身往迎之。未還，遵謙已起郡中。武進士沈振東說遵謙，悉取江北船，係南岸，由是杭州兵不得渡。國安至，義師亦集，魯王備物典策，築壇西興巔，拜國安大將軍，封鎮東侯。諸帥橐鞬列山下，以次上，旌旗數十里，戎卒十萬，發令聲動江谷，杭城望之震駭。浙東軍倚以自強，由穆始議也。
　　穆封威北伯，受王之仁節度。明年丙戌，晉侯爵，用翼明左軍都督。翼明亦善大刀，忠果敢戰，嘗為軍鋒。國安愛翼明才勇，欲請致之，翼明不肯，曰：「吾終不負威北恩。且同國事，何分彼此？」穆深得將士心如此。
　　穆子九，短而悍，有膽義，得徽人畢昆陽槍術，穆自以為不如。及兵起，九槍所向無敵，戰於清風嶺，獨殺銳兵數百人，應槍輒倒。縣騎益集，合圍取九，亂斲死，南軍為之奪氣。乙酉六月，穆東奔舟山。是月六日卒，葬於岑港口。
　　○王之仁
　　王之仁，字□□，直隸保定人，大監王之心弟也。累官定海總兵。崇禎十五年壬午，海盜顧榮、廖二掠崇明，知縣守備出戰死。賊將窺江淮，斷漕餉，詔之仁會應撫黃希憲討之。遇賊高家口大安河，連勝，賊北竄。漕督史可法迎擊，賊復折而南，降於蘇鬆兵備程珣，之仁功為多。
　　大清兵下杭州，之仁初議迎降，既從錢肅樂之約，首帥所部入寧波，會孫熊兵俱西。東南承平久，民不識兵事，諸義師多紈衤誇及市井田野兒，眾疑懼。比之仁麾下過，部伍明整，兵甲犀利，眾心大安。
　　乙酉，魯王蒞越，封武寧侯，晉寧國公，壁西興。江上宿將推方國安與之仁。國安惑於馬阮，擁強兵不能用，縱其下行剽，主客患苦之。浙西因是守益堅。鄭遵謙、熊汝霖等所合義兵，無敢抗國安。國安兵常陵義兵，獨憚之仁嚴，支吾依附。
　　魯王倚以為重。之仁憤軍政不一，上疏言：「事起日，人人有鼓行渡江之志。歷今半載，逍遙遊戲，便欲以錢塘為鴻溝，天下事何忍言？臣願以所隸沈舟決戰，今日欲死，猶戰而死；他日即死，恐不能戰也。」會杭人開堰入江，之仁統水師邀襲之江中。是日，東南風大起，南軍揚帆奮擊，碎其舟。
　　貝勒以重兵下浙江。乙酉五月，江涸，貝勒試馬，用大炮擊南營，碎方軍甑灶，國安遂遁。夜趣紹興，劫魯王南行，江上軍遂潰，獨之仁一軍猶在督師。張國維議挑兵五千，分守諸壘，之仁泣曰：「國安壞天下事，今生兵數千萬在北岸，旦晚畢渡，孤軍何以迎敵。之仁有船可入海，公兵無船，當速為計。」國維追從魯王去。
　　之仁度事不支，乃載其妻妾子女婦孫共一大舟，沈之蛟門。
　　獨至松江，峨冠登陸，百姓傳駭聚觀。之仁從容入見內院洪承疇，自稱前朝大帥，不肯身泛波濤，特來就死。八月二十四日，死西市，時人皆為泣下。
　　論曰：鄭遵謙無淵謀長慮，遭國大變，江乾臨敵，尚不廢聲妓，故積為鄉閭所輕。然以全盛南都，將相師濟，長淮為邊，未終一期，邦其淪喪。紹興遠介東表，雅無備禦，遵謙肉袒挺劍，八郡雲合，係名號亦訖一年。唇齒江廣，屏翰閩浙，此顧可忘所自哉。劉穆雅量有儒臣風，父子一心，同死兵事，謀雖不就，不可謂不幸矣。董瑒評江東人物：官兵將領以王之仁為首，義師則熊汝霖為首，蓋其心之剛烈，餘子不如雲。
　　○王正中
　　王正中，字仲捴，直隸保定人，寧國公之仁從子也。崇禎丁丑進士。游高唐州，會大清兵南下，轉運銀槓亦避入高唐。
　　大軍圍高唐，州守以銀槓旦晚敵物，不若鬻，免一州士女屠戮。
　　正中與押狀，事平論死，數年得出，除知長興縣。
　　浙西失守，避地紹興。魯王蒞越，以兵部職方司主事知餘姚，餘姚當紹寧山海衝，軍將往來剽奪，市販朝得紮付，暮入根括民舍。正中設兵彈壓，約各營取餉必經縣，否者以盜論。
　　總兵陳梧敗於嘉興，渡海擄掠鄉聚，正中遣兵擊之。鄉聚犄角殺梧，朝議罪正中。黃宗羲力爭梧見殺，蓋眾怒，正中無罪，乃止。張國柱掠定海，乘潮而西，縱兵入姚城，圍大姓，正中計折諭止之。田仰、荊本徹先後蔽江下，皆帖息去。一年之中，屢經悍將，而邑免大禍，民戴之如父母。升監察御史。
　　正中短小敏練，喜任事，而措置甚大。益募驍勇將，從海道取海寧、海鹽，通浙西路。於是尚寶卿朱大定、太僕卿陳潛夫、主事吳乃武，皆自浙西來，受約束，壇山烽火，連於武林，北門藉無恐，隱若敵國。又通律呂，星象，壬遁，喜讀實用書。
　　乙酉冬，進魯王丙戌年曆。及敗，逸於民間。姚邑遺民沈國模、史孝咸、韓孔當、陳天恕、呂章成、邵會可等，咸共往來。深衣幅巾，假醫卜續食。大清康熙六年八月，卒於山陰之陳常堰，年六十九。
　　○於穎
　　於穎，字瀛長，江南金壇人，崇禎幸未進士。累官工部主事員外郎，知西安府。削籍。起工部郎中，知紹興府。截江之役，升按察副使，分巡寧紹道。間道歸里，杜門終老。穎在紹興，甚有威惠，越人至今思之。
　　○吳易〔傳闕〕

　　


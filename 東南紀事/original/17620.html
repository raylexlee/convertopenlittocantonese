<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東南紀事 - 第十二卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十二卷</font></h4>
			　　○鄭成功下<br />
　　大清康熙元年壬寅，六月，鄭錦入居思明州。靖南王耿繼茂、總督李率泰，遣信史招撫思明。思明大臣鄭泰、洪旭等議曰：「先王東征之日，猶欲權宜通好，今瀕海遷移，慘至此極，可不為桑梓計？」眾意皆合，錦下偽教曰：「先王開國東都，草創未半，遽爾厭世。餘將東承遺緒，諸君苟能息兵安民，無墮先王一生孤忠苦節，幸甚！」泰等乃議照朝鮮例，遣楊來嘉同入京待命。朝廷以錦灰燼垂滅，不許。於江浙閩廣，各設滿漢兵戶郎中一員，專司招輯。島上人望風投款，多張大其事，真偽蒙貿，文武官降者，俱降四級用。又有武改文之例，都督副總改副使僉事，參游改同知。其冬十月，錦入台灣，討鄭襲，執以歸。<br />
　　初，鄭芝龍有子六人：長曰森，即成功、次曰渡、三曰恩，四曰蔭、五曰襲、六曰脈；恩，夫人顏氏出。及渡，蔭、脈，俱死燕市，惟襲在家。今年春，入台灣，以其生事安置之。成功歿，諸將以錦在遠，推襲護理，襲謀自立。引黃昭、蕭拱宸為腹心，諸將多不附。錦聞知，即引兵東出。周全斌為五軍，以陳永華為咨議，參軍馮錫范為侍衛。十月至台灣，昭約諸將出御，皆陽諾。會大霧，東軍迷，後期。獨昭先至，衝錦營，錦營多新募，戰小卻。全斌率親兵數十人力戰，昭中流矢死。<br />
　　俄霧開，則日午矣，眾驚曰：「吾君子也！」並投仗。錦入安平，遣人請襲，襲委罪於僕蔡雲，雲自縊死。收殺李應德、曹從龍、蕭拱宸等數人，餘悉不問，反側乃安。<br />
　　康熙二年癸卯正月，錦自台灣還思明，以內難既平，祭告先王，申固守。<br />
　　汛六月，殺其伯父戶官鄭泰。泰弟鳴駿，子纘緒來奔。秦先有與黃昭書，昭敗得書。及楊來嘉自北還，錦疑泰有異謀，泰不自安，稱病金門。錦率兵將入海澄，泰覘知，以為圖已也，舉家揚帆出金門。有勸泰勒兵入自明者，泰泣曰：「今日救死耳！稱兵重吾罪也。」或又勸之來降，曰：「先生已誤，豈容再誤？」艤舟待命。錦使吳慎賚印論之曰：「兩島之地，一以委伯，餘棹欲東矣。」泰猶豫受印，未敢入謝。鳴駿勸之人，錦待泰如舊。明日，置酒，伏甲執泰，泰自縊。鳴駿大哭曰：「乃吾殺兄。」即引軍踉蹌遁，周全斌等追之不及。以舡二百，兵八千，文武官四百人，入泉州降。封鳴駿為遵義侯，纘緒為慕恩伯。由是蔡鳴雷、陳輝、楊富，何義先後舉軍降，錦勢益衰。<br />
　　是歲魯王殂於金門。其世子及寧靖王諸宗，室悉避亂奔依台灣。十月，大清耿繼茂、李率泰大發兵攻兩島，出同安；令提督馬得功統新降將及紅夷，出泉州；黃梧、施瑯出海澄。錦命周全斌當泉州兵，十九日，遇於金門烏沙。泉州船三百，紅夷船十四，全斌以二十舟深入北 宗，往來衝擊。紅夷炮無一中者，餘舟望見悉披靡，不敢進。得功殿後，為全斌所破，赴海死，眾兵遂貴。而同安、海澄兵大勝，直走島中。錦見不敵，退守銅山。大清師墮廈門金門城，焚掠而還。<br />
　　甲辰正月，銅山糧盡，周全斌、黃廷復率所部降，親舊多散，惟洪旭與陳永華、永華兄子繩武，侍衛左右不去，引餘眾東保台灣。<br />
　　偽改東都為東寧，僭置天興，萬年二州。委永華統庶事，分土列屯，徵租均役，興魚鹽，申法禁，立學校，通市外國，安撫土民。然自後鄭氏之甲，竟不能出東甯，閩廣浙瀕海中外殊絕，民少安枕矣。是歲，前兵部尚書張煌言，移桃花山，被襲，檻車致杭州，不屈，死之。南海悉平。<br />
　　明年，大清以施瑯為靖海將軍，督水師進攻台灣，周全斌、楊富等皆隸之。出外洋，颶風大作，群舟漂沒，引還。未幾，瑯徵入京，撤降兵分屯各省，嚴戍守界，不復以台灣為意。後四年己酉，乃復遣明珠蔡毓榮至泉州，加興化知府慕天顏卿銜，兩入台灣，許以如朝鮮封貢。錦遣柯平、葉亨報使，議卒不成。<br />
　　康熙十二年癸丑，靖南王耿精忠懷逆謀，內畏太妃周氏，未發。密遣番譯黃鏞使台灣，請兵援，錦艤舟澎湖待之。冬，吳三桂反，上詔平靖二王留舊封，精忠謀益緩，乃辭錦，旋師。<br />
　　甲寅春，靖南太妃周氏薨，反計遂決。復遣鏞聘台灣，許歸全閩戈船，曰：「王將水，吾將陸，江浙不足平也。」<br />
　　三月望日，精忠坐府，召督撫以下計事。執總督范承謨，殺福州知府王之儀。巡撫劉秉政請降，遂據福州。馳檄屬郡，自為總統兵馬上將軍，稱甲寅年。提督王進功以泉州，總兵劉炎以漳浦，趙得勝以海澄，各舉軍降。加進功平北將軍，炎寧遠將軍，得勝威遠將軍。海澄公黃梧已降，病疽死，封其子芳度為平和公。遣曾養性取福寧，略平陽，平陽總兵蔡朝佐降。<br />
　　潮州總兵劉進忠密請兵，使劉炎會之，攻續順公沈瑞，並其軍。<br />
　　以進忠為平粵將軍。<br />
　　吳三桂至衡州，僭偽號，國號周，紀元昭武。<br />
　　夏四月，錦遣禮官柯平如福州報聘。精忠始慮下游不服，故藉錦聲援。已而旬月之間，全閩皆下；浙之溫處、江之廣信、粵之潮州，繼踵風靡，意更驕倨，乃欲負約。語柯平曰：「師來不惡，當分地自戰耳。」由是兩家兵端起矣。<br />
　　精忠多忌，以王進功在閩日久，恐其為變，誘留福州。徵諸鎮兵出關，惟興化馬惟興先行。黃芳度遣其兄翼率千人從。<br />
　　復徵趙得勝兵，不及，以海澄待台灣。錦遣侍衛左都督馮錫范督諸軍人思明，得勝深交錫范，會取同安。五月，至同安，守將華尚蘭降。泉州守將張學克，家在同安，縶之以招學克。學克聞變，趨赴不及，遂以軍降。施鳳亦率舟師降。下遊人心搖動，精忠大恐，以王進舊將有聲，擢為都尉使，鎮泉州。<br />
　　是月，鄧錦人思明，以鄭省英知州事。敘海澄、同安功、趙得勝為興明伯，張學克為蕩滌將軍，華尚蘭為神武鎮，楊威為尾宿營，施鳳亢宿營，鄧麟彩知同安縣。舟航始集，部伍始成，舊人鄉戚，咸來問勞。而耿精忠閉福州，會城種帝。鹵簿警蹕，修飾儀衛，鑄「裕民通寶」錢。馬九王出仙霞，為制府李芝芳所遏，不得進。疆眾日蹙，方與鄭氏搆兵，如兩鼠鬥於穴中，識者知東南事大定矣。<br />
　　王進至泉州，步卒僅千人，與城守賴玉厚結，專行威福，任戴國用為牙爪，勒王進功家屬入福州。進功子藩錫與楊青等計曰：「翁被留在省，聞福州兵又至，吾無噍類矣，盍先發？」<br />
　　六月九日，誘玉、國用、李尚文入軍門，執之。遂攻王進，進意氣自若，走登南門，競死鬥。提標無統帥，相持竟日，暮，進遙望揚帆，恐海舶來攻，乃夜潰圍。得省中援軍，整甲徐還惠安，守將邀走之。殺賴玉於市，百姓臠其肉殆盡。絞戴國用，泉民德李尚文，為請，乃釋之。迎島師入城，以藩錫兄弟為指揮使，假理提督軍務，餘官皆復舊職。<br />
　　黃芳度在漳州，聞風欲降，念其父罪重，懼不免死。錦使告之曰：「時際光復，事屬爾父，果抒誠悃，當棄前愆。」乃殺城守劉豹，奉啟泉州承制，封德化公。前提督有請，靡不從。<br />
　　芳度終不安，間道密表於朝，錦亦羈縻之。漳屬皆下，獨漳浦為劉炎所據。於是鄭氏據有漳泉二州，及思明金門。平南兵圍劉進忠於潮州，潮福路斷，進忠由海道獻款思明，錦使後鎮金漢臣舟師援之，以進忠為定北伯，兼右提督。<br />
　　秋七月，精忠兩遣使至思明，行和求泉州。九月，遣王進自興化，別將由上游會劉炎協攻泉，錦使右武衛劉國軒出御。<br />
　　進素輕南兵，泉州之役曰：「是眾寡不當，願益兵。」期取泉自效。步騎二萬，鼓行至惠安，恣焚掠。國軒嚴陣以侍，相守越旬，進退屯楓亭，連營二十餘里，軍勢甚盛。國軒率輕騎覘之，猝遇於涂嶺，許耀少卻，國軒分諸軍搏戰，自辰至已，兩軍殊死鬥，進兵遂潰，追奔至興化，軍郭外，三日夜乃還。<br />
　　十一月，錦以劉炎在漳浦，為右臂患，遣興明伯趙得勝、侍衛馮錫范，由海澄進師。炎與雲霄鎮劉成龍、福州親軍都尉徐鴻弼，合師迎戰於羅山嶺。右虎衛何祐揮兵擊之，炎等大敗，走入漳浦城。島師環陣攻圍，三將皆出降。遂引兵西救潮州。<br />
　　先是，金漢臣救潮州，一軍盡沒。會耿鄭禍結，外援不至。<br />
　　城壞百餘丈，劉進忠悉力守禦，中外隔絕已半載。至是，趙得勝統軍入潮，與廣兵戰於黃岡，破之。廣兵燒營而遁，潮圍始解。得勝班師。<br />
　　先是，三桂初反，遣帛書一入福州，一人台灣，會兵。錦使監紀推官陳克岐、副將陳文煥報之。三桂復遣禮曹員外錢黯通問。值島師入泉，再遣禮曹周文驥來解兵，曰：「天下事重，無操同室戈，貽敵笑。」及精忠聞鴻弼等敗，乃使潘曰興修好。<br />
　　錦報曰：「耿王能如約者聽。」竟未決。<br />
　　鄭氏自成功時，即置六官，多僭帝制。錦再出思明，更多設偽官。以陳永華為御史總制，留守台灣，以六官協理，洪旭子洪磊吏官、楊榮戶官、鄭斌禮官、柯平刑官、楊賢工官，惟不設兵官。置六科都事察言，承宣賓客。諸司親軍，曰侍衛，以馮錫范為之；曰勇衛，留守永華攝之；曰左右武衛，薛進思、劉國軒為之；曰虎衛，何祐、許耀為之；曰五衛，施福為之；曰鑾儀，艾禎祥為之。又有果毅、折衝、五常、五行、五兵、左右先鋒、前鋒、後勁、中權、戎旗二十八宿營制，聽五提督節調。凡文武事宜，皆贊畫參軍陳繩，武侍衛錫范主之。前取餉於東寧，比得漳泉，轉運不繼，始用六官徵催富民紳士。以鄭省英為宣慰使，統督各郡錢糧。前昌密道吳慎為屯田道，清收屯租，諸縣令以六科都事為之，皆台灣來者。人月輸銀五分，名曰毛丁。船計丈尺，名曰梁頭。督造彩船料，鹽司分管鹽場。<br />
　　以陳達章司泉州，馮錫圭司漳州，鄭珍英司潮州。鹽石直二錢，徵餉四錢，餉司科雜稅給軍。<br />
　　康熙十四年乙卯，春正月，精忠遣張文韜如泉州賀年，以五艘如約。遣鄭斌報使，立條誓楓亭為界，自是耿鄭文好。<br />
　　二月，錦殺永春民呂花。花恃馬跳地險，不服徵索，避科斂者依之。錦使左武衛薛進思攻圍，三月不下。永春知縣鄭時英，遣人招諭，許以不死，花出降。釘之，沒其家產。<br />
　　是月，續順公沈瑞以饒平降台灣。瑞叔母尚氏，平南王女也，降耿時遷至漳浦，瑞尚留詔安。廣兵圍潮，瑞趨饒平。及潮州圍解，劉進忠移師攻之，不克。廣兵來援，左虎衛何祐遇於百子橋，敗廣兵，瑞乃降改封懷安侯。<br />
　　五月，錦率師次於海澄。饒平之捷，劉進忠密啟於錦，請討黃芳度。錦亦以黃氏必死之寇，終無降理。是月六日，發泉州，入海澄，實圖漳州。留駐二十日，芳度不敢入見，遣其中軍朱武奉啟，意覘軍勢。錦使鄭斌入漳宣慰，或率兵從徵，或束身自詣，終不至。且召黃翼於關外，密使歸漳。耿移書來徵，又以病辭。遂定計攻城。<br />
　　是月，劉國軒大敗廣東於鱟母山，國軒自涂嶺之役，率所都入潮，同劉進忠行徇屬縣。諸縣堅守，國軒兵老糧乏，欲退守潮州後圖，平南揮步騎來追，國軒及何祐等設伏以待。會吏官洪磊宣慰廣東，厚貲增募，驍勇迎戰鱟母山，伏發，廣兵大敗。<br />
　　六月，黃芳度據漳歸朝。錦自海澄移軍萬鬆關，芳度剃髮守陴，使弟芳泰入廣告急。賴升守平和為之聲援，島人攻漳城不克。後鎮萬宏中炮死。何祐自潮州攻平和，賴升降，漳屬皆復為台灣。芳度孤守漳城。<br />
　　是歲，番舶互市於思明。先是中左所為諸洋利藪，島破，夷舶不至。甲寅，鄭氏復島，英圭黎萬、暹羅、安南諸國，皆獻方物互市，中左煙火市裡，幾復其舊。<br />
　　康熙十五年丙辰，大清兵入福州，耿精思出降。王師進克泉州，黃芳度以漳州後來會。劉國軒復來爭泉州，攻圍兩月不下。芳度遣兵復平和，屢攻黃瑞鑣於漳平，不克。七月，將軍喇哈達師次漳平，瑞鑣無援，始出降。喇哈達間道永安，援泉州，湖頭李光地練鄉兵自守，為鄉導。巡撫吳興祚自仙游復永春，提督楊捷自興化下惠安。林賢、黃鎬、陳子威以舟師出閩安鎮，剋期救泉州，國軒水陸布御，恐分兵力薄，乃引退，趨長泰，諸縣皆棄還。林賢等進復定海，島將章元勳戰死，蕭琛退泊海山。錦召琛還，斬以徇。遣左鎮陳諒、後鎮陳起明、督朱天貴等御林賢。<br />
　　九月，大清師敗劉國軒於漳州之溪西。國軒自泉退師，墮同安城，進兵溪西。滿漢盡銳迎戰，至午，國軒步卒飢乏，鐵騎橫衝，首尾不相顧，遂棄長泰，出江東，扼守三叉河玉洲水頭鎮門。王師軍壘相望，督造江東橋。<br />
　　冬十月，督撫遣漳州進士張雄如思明議和。時漳泉郡縣皆復，獨海澄未下，度島人必爭，難猝攻。乃為公書以生民塗炭，勸令息兵歸台灣，如先王時。雄還，又遣泉紳黃志美人議約，必得海澄，始可成好，錦不聽。<br />
　　康熙十六年丁已春，大清師攻救海澄，錦復破之，遂圍泉州。錦下偽教敘諸將功，以中提督劉國軒為武平伯，徵遠將軍，後提督吳淑為平遠伯、寧北將軍，左虎衛何祐為左武衛，前虎衛林升為右武衛，右虎衛江勝為左虎衛，俱授左都督。餘鎮營各加級有差。<br />
　　某月，大清師克復海澄，擊破鄭錦兵於泉州，錦撒兵還思明，閩地悉定。十二月，詔復遷各省沿海人民於內地，置戍，禁出入。甲寅之亂，閩省遷民悉還故地，至是閩平，復議遷界。<br />
　　康親王疏稱遷界累民，請罷之，已報可。後島人就掠內地，督撫提鎮請仍從順治十八年例遷，值破海澄，圍泉州，事暫停。<br />
　　及泉圍解，遂行遷界之令，益不聊生。唯廣東尚王力請不遷，得已。<br />
　　康熙十八年已未，春正月，詔築沿邊界寨，自福寧及詔安，率一二十里置寨。量地險要，截內外，濱海數十里，無復人煙。<br />
　　二月，鄭錦復取海澄，以張廷輝知縣事，劉國軒使吳淑率諸軍據果塘寨。廿九日，大軍敗於定海，是日旦，朱天貴、陳諒自海壇乘南風進泊定海，北舟大小百餘艘，由五虎門銜尾而進。天貴與陳啟明率熕船先澄，啟明船遭風失舵，還泊海山。<br />
　　三月，鄭錦旌思明義輸寡婦辛氏。兩島地狹，數戰徵輸繁重，丁已之役，州民人月輸米一斗，至是，月輸米三斗，不堪命。中提督劉國軒辭月俸，自餉轄兵三月。吳淑、何祐等皆效之。水師五鎮蔡仲琱守惠安，駕小舸逃入泉州，投巡撫吳興祚，降。漳州守備呂韜降於台灣。鞱守江東橋，敗歸。劉國軒進軍海澄，陰以漳郡通款事泄，羈候，將入省待理。鞱遣人要英毅鎮林彪請援，行至同安界，彪伏兵取之以歸，以為折衝左鎮，移其家入台灣。<br />
　　初，蔡寅詭稱三太子，起兵，耿逆故將紀朝佐、同安武生鄭奇勛，從之。後同歸台灣。未幾寅死，二人請再舉，入山召募，為大軍所困，不能出，詣總督姚啟聖降。鄭氏南北汛防，多以缺船餉為辭，徵調不至。於是上及普陀，下及廣東，平海大蓬，皆遣官監紀，歸鹵獲婦女寧民。<br />
　　夏四月，鄭氏以長子克{臧土}居守台灣，總制陳永華言：「克{臧土}長成，蒞事明達，請循君行則守之典，立為監國。」<br />
　　錦從之。時年十六，偽號監國世孫。<br />
　　六月，以屯田道鄭時英監理鹽法，駐東石。大清師築靈水寨以逼東石，右武衛楊忠率兵趨潯尾南北場掘鹽，口貪利，捨舟開至深滬。閱兩日夜，泉州大軍侵晨驟擊，忠殊死御，不敵，中炮沒於海。<br />
　　秋七月，鄭氏築潯尾寨。溽尾在同安，咫尺直廈門，高崎。<br />
　　癸卯之役，大清師從此過島，劉國軒請築寨其地，一夜成之。<br />
　　同安出兵爭，不得，築石城一，土城一，復築兩洲城。<br />
　　八月水師提督萬正色至福州。初，施瑯督水師，瑯徵入京，官亦裁。丁已冬，以海澄公黃芳世兼水師提督，及灣腰樹戰敗，病死。督撫請瑯復任，朝廷不許。擢鎮江將軍伯王之鼎，以嘗任漳浦知閩事也。之鼎入閩，屢疏不諳水戰，更授四川提督，以正色代之。正色泉州晉江人，頂投誠銜紮，累升岳州總兵。<br />
　　及湖南平，乃有是命。<br />
　　初漳浦江機與楊一豹結，約聚兵江石，耿精忠以為左軍都督。耿敗，置壘江西浙閩交界。據深險，時出酷掠。江西制府董衛國屢遣兵討之，不克。走款台灣，授徵夷將軍。機跛，號江拐子。浙江制府李之芳，懸重募解散其黨。機引餘眾奔閩中建寧，城守劉起龍御之，陣傷而死。<br />
　　九日，大軍取東石塞。丁已春，鄭氏使右武衛林升守東石。<br />
　　明年，移升攻海澄，以楊忠代之。及大軍設兵防界，又欲築靈水寨，忠懼兵單難守，請檄升回汛。忠死，升復出征。以施廷、陳申守之，才餘疲卒二百，精銳皆挑以行。有降人入泉，言東石空虛可取狀。發滿步數千，以廿六日平明填濠，四面環攻，廷被創，申力戰死，遂奪東石。增築三寨。<br />
　　於是鄭氏失險，議守思明。調州中鄉兵團練，州經殘破，新復，入籍甫千許，以康熊、吳桂統之。桂北人，歸鄭為亢宿營，故守同安思明。丁已之役，桂獨斂兵完，島授建威中鎮。<br />
　　以姻親陳愷叛，引嫌辭兵，歸其子箕宿營吳天祿。至是，復起授協理五軍，與總監營康熊分督州兵。<br />
　　北人畏劉國軒如虎，兩軍相持，閱歲，互殺傷。大軍十萬，國軒才萬人，營壘咫尺，指揮自如。國軒以果堂地要，夜，於其後版尾加築一寨。督撫提鎮將軍率滿漢數萬爭之，國軒、吳淑以二千人依寨進，且戰且守，害章京巴石免等。十一月，台灣後提督平遠伯吳淑卒於營。淑前戰創甚，版尾新築，諸衛鎮畏不敢守，淑毅然請自守之。大軍築壘環攻，炮日夜不絕。淑神氣自若。會霖雨牆壞，淑揮左右使避，自據胡牀寢，竟壓死。<br />
　　屍至思明，錦親臨哭，盡哀。以其子天駟為建威石鎮，統其兵。<br />
　　是年，詔封賀蘭國王，請夾板船圖思明。初，江毛失台灣，常思恢復。癸卯間，李率泰使人招撫紅毛，許以先平兩島，後取台灣歸之。紅毛喜，自備舟仗糧肉助戰，且請於廈門互市。<br />
　　率泰為後防，不許，第令數年一貢。至是，總督姚啟聖請如癸卯借紅毛合攻事例，報可。乃遣知府劉仔，偕通事林奇逢、黃鏞等，往封賀蘭，並請夾板船會攻。<br />
　　十二月，鄭氏遣右武衛林升督舟師出思明。時福州造戰艦四百餘艘，會江浙舡各一百，潮州碣石船一百，剋期大舉。鄭氏悉發官私及洋艘炮船，以升為總督，江勝、朱天貴為副總督，配兵北上。<br />
　　先是，耿精忠之變，漳南道陳啟泰密啟陳耿陰事於范承謨。<br />
　　後耿搜得書，啟泰懼禍，殺其家屬十餘人而自縊。鄭氏入漳，葬之。丁已，大軍復漳，啟泰子汝器將入城負骸回京，為東石守將年獲，羈台灣，贖以萬金，乃始得歸。鄭氏之貪利失大體，多類此。<br />
　　辛酉壬戌，總督啟聖巡撫興祚，會提督瑯正色攻克廈門中左所。鄭錦退守台灣，復進兵攻之，錦卒。癸亥，錦子克塽奉表，以台灣降。<br />
　　前四日，寧靖王術桂謂宮眷曰：「此地已破，更無他往，吾以身殉，若等可自為計。」夫人袁氏、王氏及侍姬三，皆對曰：「願從死，請予尺帛。」冠笄先縊，王具含殮，明日，五棺出葬於郡南山，校隸扶櫬至，王翼善冠，衣▉，腰王係綏，以寧靖王實持付克塽，拜辭天地祖宗。郡人士無幼老皆入拜，王答拜。乃登帛自絕，面無變容。<br />
　　諸宗室隨克塽內遷。詔存先代後，給屯田種牛，占籍河南。<br />
　　魯王世子得許州。術桂無子，繼益王后宗位於儼鉁，年七歲，屯 巳縣。術桂死年六十有六，與元妃羅氏，合葬竹滬。<br />
　　○鄭鴻逵<br />
　　鄭鴻逵字高儀，芝龍親弟。以崇禎三年武舉，隸天津巡撫鄭宗周，為坐營。轉屬都督孫應龍，登州反，應龍失機，從係天津獄。已辨釋，隸大同巡撫張拱廷麾下，用兄芝龍平紅夷功，得錦衣衛，掌印千戶。復與計偕，十四年庚辰，成進士。故事，勳衛射策武甲科加三級，進都指揮使。十六年，授副總兵，設南贛兵三千，以鴻逵統之。十七年正月，前兵科都給事中曾應麟薦鴻逵緩急可用，詔益南贛兵二千，配鴻逵鎮守。<br />
　　福王嗣位南都，檄守彩石，以左軍都督領水師掛鎮海將軍印，封靖魯伯。邂逅唐王聿鍵京口，心相善。及南都敗，退走，又遇王錢塘江乾，泰之入閩。以王賢明可繼大業，遂與兄芝龍及巡撫張肯堂等，戴王建號。爵鴻逵侯，尋晉定國公。<br />
　　時八閩由鄭氏，鴻逵不以家勢陵耀同列。然性雅懦，不能與芝龍立同異。唐王築壇，具殊禮，命與永勝伯彩督師，分道出關，竟不進。芝龍亦不發餉，乃黜鴻逵爵。彩數敗退，又好掠，時議多罪彩，頗恕鴻逵。大軍度仙霞，芝龍竟賣關，且招子成功同北行，鴻逵陰逸之。成功建義，鴻逵有力焉。<br />
　　大清順治四年八月，會成功攻泉州，已引兵西據揭陽。明年，還廈門。會馬得功襲破廈門，鴻逵軍適至，得功不得退，以好語來說鴻逵，因縱之。居二日，成功自平海還，按失島罪，斬守將叔芝筦.鴻逵愧謝，退居白沙，築寨名曰華角。芝龍京師屢寓書，使勸成功歸朝，否者家屬見屠。鴻逵復以「養病退閒，無與人事，大姪意堅，勸之無益。」為說。鴻逵有足疾，修園亭，種花木，高吟度曲，品笙自娛。丙申，貝子入泉州，別將攻白沙，鴻逵移榻金門。明年三月十六日，病甚，卒，年四十五。子耀基，亦隆武賜姓。時稱成功國姓，而耀基為小國姓，死台灣。芝筦子省英，為偽天興尹。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
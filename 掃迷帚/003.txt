

    
	
		
			第三回　　嗤討替語語解頤　斥祈禳言言動聽
			　　心齋一夢醒來，早已東方放白，在枕上思想昨日光景，自言自語道：「我那表兄，不信命又不信鬼神，我欲難他，反被他一番議論，說得我啞口無言，但是我終不輸服，須再尋一二事與之辯難。」
　　正在起身，資生已踱將進來，難免又有數聲套話。飯罷無事，心齋偶翻日報消遣，忽檢著一紙內有蘇城童稚，連日被溺一則，略謂童稚被溺，係此地溺鬼討替所致，並有某少年撰一短篇文字，刊於報首。心齋閱畢，喜有同志，因故意把這篇文高聲朗誦道：「地非臨濟，何來妒婦之，津境異瀟湘，詎赴靈妃之召。而乃無端而效徐貞之負石，學屈子之沈淵，誦公無渡河之句，能無為蘇城被溺之童稚代籲無辜耶？吾雖不文，敬賦公無渡河以弔之曰：『公無渡河公竟渡，馮夷震懾老蛟怒，狂夫白首且不可，婉戀之年毋乃誤。』」
　　心齋且讀且歎，及偷眼看資生時，但微微含笑，置若罔聞。
　　心齋不能複耐，把報紙示資生道：「表兄，你看上面所載，這種溺鬼，己欲溺而溺人卻也可恨。」資生道：「童子失足溺死。亦是常事。這討替之說，哀溺之文，皆好事者為之，弟何憤為。」
　　心齋道：「據理而論，有人於此，忽入罟護陷阱之中，無術自解，則後之來者，不必皆為其鄉黨朋友，即嘗有睚眥之怨，苟非必欲其死，無不大聲疾呼，遙相告語，使救其命。一為鬼則不然，無論死於火、死於水，死於縊，死於鴆，皆有所謂討替者。豈一入鬼道，即居心殘忍，雖行路之人，皆將引為同調，而亦使其死於火，於水、於縊、於鴆而後快耶？抑非討替不得再轉輪回，閻羅老子亦糊塗昏瞶，一任斯人之蹈覆轍者，迴圈不已，不一過問耶？是誠冥冥中之大疑竇，令人索解不得，兄能出一言判其理否？」
　　資生笑道：「可又來昨既力斥鬼神，又安有所謂溺鬼？既無溺鬼，又安有所謂討替？憶昔人有遇縊鬼者，鬼以繩結環相示，誘此人引頸就縊，此人佯為不能，徐以一手置環中，鬼曰：『誤矣。』乃縮回其手，而以一足置環中，鬼又曰：『誤矣。』此人笑曰：『汝誤才有今日，我不誤也。』鬼大哭而滅。又袁簡齋《續齊諧》中，有豁達先生者，遇一縊鬼，欲討替。先生大聲喝曰：『好大世界，無遮無礙，死去生來，有何替代？要走便走，豈不爽快！』說者謂豁達數語，可將一切討替鬼立時喚醒，作大解脫。吾謂以上二則。都是寓言，謔浪盡致，非謂世上真有討替鬼，實欲喚醒一切信討替鬼之人，諷誦一過，應自默會，子何猶惑於討替之說耶？」
　　言次，忽一女僕取茶點進，口稱奇事奇事。資生問他何事驚怪？女僕道：「方才遇見一同鄉人，說及他鄰家有某甲得罪神道不肯祈禳，終竟死了，臨死口叫懊悔不絕。」心齋不待說完便插嘴道：「如何！如何！可知祈禳之事尚不可廢。即鬼神之說，不盡無憑。」
　　資生哼了一聲道：「屢言不悛，表弟何頑固若此。可見吾中國這班士子實不中用。手孔孟之書，膝程朱之席，而膠執鮮通，不明真理，殆皆我弟一流人物。鄙意人當疾病纏身，只有節飲食，慎起居，求醫服藥，勉盡人事，除此別無他法。無如積習相沿，難以理喻，一遇疾痛，輒謂鬼神作祟，信巫覡僧道等胡言，百般祈禱，幸而獲安，不以為病本可不死，以為其術之神，實足挽回造化。若輩遂得飽所欲而去，設仍不諱，非特無片言一斥其謬妄，反悻悻然謂此因不早祈禳，以至觸怒鬼神，愚夫愚婦，如醉如癡，妄費鉅資，在所不恤。那曉得人之壽夭，斷非此等人可主宰其間。苟或生死之權，果由若輩操之，則與其臨渴掘井，不若未雨綢繆，人何不於未病之先豫倩其專誠祈禱，以免夭劄。則凡擁資財，挾權勢者流，又皆可恃此無恐，長生不死，有是理乎？明此而祈禳之說，不攻自破。更堪笑者，民間或築墳，或造屋，其鄰近之人，設抱微恙，家人輩必相聚議說，是必動土觸犯太歲神所致，急宜延巫祈禳，或請僧道作福，庶保無虞。不知冤各有主，太歲有靈，自當於築牆造屋之家，肆其荼毒，何致殃及無辜，無理取鬧。其尤甚者，則以鄰近並無土木之興。師巫無可藉口，乃逞其搗鬼伎倆，以為是必飛來土煞所致。無論並無土煞，就令有之，既可飛來，即可飛去，何妨任其來去自由，置諸度外？或謂天狗、騰蛇、白虎等星，亦能在人間作祟，實在並無此星，何所謂祟。其說荒謬絕倫，更可付諸一笑。或又謂祖先作祟，理宜祈禱追薦，以妥幽靈，於理尤覺不順。祖先果有知，必加意護佑子孫，使永無災悔，安肯無端作祟，自害後嗣。至異姓鬼魂，生既與之無隙，死豈轉為尋仇，天下本無事，庸人自擾之，殊堪怪歎？」
　　心齋側著耳朵，覺得此段議論入情入理，不禁連連點首，蹷然起敬道：「表兄，你的說話甚是真切，今而後如夢初覺，可不為一切幻說惡俗所迷。」


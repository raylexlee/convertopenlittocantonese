
			　　卻說敬瑭見殺了張后，回嗔作喜曰：「殺得好！」公主來到，敬瑭接入，問：「公主出宮有何事說？」公主道：「妾當初在冷宮之時，多得李玉英扶持，故今日得與駙馬聚首，皆此人之功，乞駙馬當報其恩！」石敬瑭即令宮中尋訪李玉英。左右報：「玉英因軍亂入城，走在馮丞相府裡去了。」敬瑭差人尋得玉英來，賜她珠冠，出入宮禁，與公主同享富貴不提。

　　次日，石敬瑭聚集舊時文武，在長朝殿商議，欲訪唐室子孫，迎來接位。舒必達厲聲曰：「大唐已無後矣！天運當屬明公，今日就理國事，何必更訪迎他人？」敬瑭再三推讓，不肯自立。契丹主謂敬瑭曰：「吾不憚三千里遠來相助，幸喜仇家已滅，觀汝器貌識量，真中原主也！吾欲立汝為天子，汝意若何？」敬瑭曰：「皆賴大王之力，愧某無德，敢當此大位？」

　　契丹主曰：「不必謙辭，吾意已定。」諸將共勸，敬瑭不能辭。

　　於是，契丹主親作冊書，命敬瑭即皇帝位，國號大晉，改元天福，自解衣冠授之。

　　當日，敬瑭寫立合同文字，先割幽、薊、瀛、莫、涿、檀、順、新、媯、儒、武、雲、應、寰、、朔、蔚十六州，付與契丹主，以為報酬之禮，仍許歲納錦幣三十萬。契丹主受了文字，遂帶人馬，自歸本國不提。

　　卻說敬瑭既送契丹還國，自稱號曰高祖皇帝，朝例法制皆遵明宗舊典。封趙瑩為翰林承旨，桑維翰為翰林學士權知樞密院事，劉知遠為侍衛馬軍都指揮使，客將景延廣為步軍都指揮使。立永寧公主為皇后。其餘文臣武將，各個論功升賞。時藩鎮多有未服，皆懷憂懼不安。兵火之餘，府庫憚竭，百姓困窮，而契丹徵求無厭。桑維翰勸晉王，推誠棄怨，以撫藩鎮；卑辭厚禮，以事契丹；訓練兵卒，以修武備；勸課農桑，以實倉廩；通商薄稅，以豐貨財。晉王大喜，嘉納其言。

　　時天福二年二月，洛陽城中，軍情告急。信州刺史謝天然，表稱王延政稱帝於閩之建州，國號大殷，置宮立妃，反背朝廷，興兵侵犯邊界，動擾南方。當時晉王命誰出師，且看下回分解。

　　唐自莊宗至此，凡四主實三姓共一十四年，唐遂亡。石敬瑭接位，改國為晉，殘唐到此，其統絕也。有詩為證：位立莊宗甲馬消，明宗仁德歲豐饒。

　　石郎兵出潞王死，一統山河屬晉朝。

　　卓吾子評：

　　父事契丹而獻幽、薊十六州土地，陷於腥羶四百三十二年，是敬瑭、維翰耳。敬瑭以此而得國，維翰以此而得相。雖然敬瑭欲尋唐室子孫禪位，辭遜至再，不可不敬。勉而即位，改國為晉。嗚呼！唐代絕矣！




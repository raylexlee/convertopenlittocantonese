
			　　當日，嗣源乃入洛陽，止於私第，禁止焚掠，得莊宗之骨於灰燼之中，以帝王禮殯之。文武百官三上箋請嗣源監國，嗣源乃泣訴於莊宗柩前，遂即皇帝位，稱號明宗皇帝，改元天成元年，立淑妃曹氏為皇后，立子李從厚為太子，封馮道為平章事，封婿石敬瑭為六都衛副使，封郭從謙為景州刺史。從謙既至景州，唐主遣使誅之，夷其三族，以從謙叛莊宗之故也。

　　卻說唐主自即位以來，年已六十，每夕於宮中，焚香祝天曰：「某本胡人，因天下擾亂，為眾所推，願天早生聖人，為生民主！」明宗初無為帝之心，遭時多艱，邂逅得國。蒞政之初，內無聲色，外無游畋，不任宦官，廢藏庫之財，賞廉吏，治贓蠹，雖不知書，而所行暗合於道，年穀屢登，兵革罕用，校於五代，名為小康。

　　是年長興四年，秋八月，唐主染疾甚重，秦王從榮入內問疾，唐主低頭不語。從榮見唐主病勢已危，遂抽身出外，行不數步，只聽得後面哭聲震外，從榮疑是唐主殂了，恐不得為嗣。

　　次日遂稱疾不朝，密與其黨設謀，欲帶兵入侍，先制服權臣。

　　乃遣都押牙馬處釣，謂朱弘昭、馮斌曰：「吾欲率牙兵，入宮中侍疾，且備非常！」二人曰：「主上萬歲之後，大王宜竭心忠孝，不可妄信浮言，妄行非為之事！」處釣將二人之言，回告從榮。從榮大怒。復遣處釣再往謂曰：「公輩殊不愛夷家滅族耶？何敢以言拒我！」二人患之，遂先入告王淑妃。淑妃大驚，急召孟漢瓊、唐議誠商議拒王之計，議誠等面面相覷，竟無一策。

　　當日，從榮率步騎千人，陳於天津橋，先遣馬處釣至馮斌私宅。謂之曰：「吾今日領兵決入，公等存亡禍福，只在須臾之間耳！」斌聽之大驚，乃馳入右掖門，來見弘昭議誠、漢瓊及三司使孫岳。馮斌謂議誠曰：「公勿以兒在秦府左右，顧望主上拔擢吾等，自布衣列至將相，非一旦之計得人，苟使秦王兵得入此門，置主上於何地？」議誠默然無語。數人正在商議，未及半晌，忽見監門將士來報：「秦王帥兵已至端門矣！」漢瓊聽言，拂衣便起，趨入殿門，弘昭與斌隨之。議誠此時不得已亦隨之。

　　漢瓊見唐主曰：「今從榮作反，欲謀為帝，帥兵攻打端門，乞陛下聖裁，早為定計！」此時唐主昏暈在榻，不能言語。久之，乃以手指天，徐徐泣下。謂議誠曰：「卿自處置，勿驚百姓。」控鶴指揮使李重吉，從珂之子也，時侍於側。唐主曰：「我與汝父，親冒矢石，出萬死於一生，以定天下。從榮輩有甚功勞，今乃為人所誘，為此悖逆之事乎！以今之計，當呼汝父，授以兵柄。」重吉聽言，即率控鶴軍守宮門。漢瓊遂召馬軍指揮使朱洪賓，使五百騎將，共討從榮。

　　從榮見內兵已動，其勢浩大，不敢交戰，即走回府，僚佐驚懼，盡皆逃遁，牙兵潰去。皇城使安從益，力斬從榮並其子，以獻唐主。唐主駭然大叫一聲，昏絕久之。左右急救，半晌方醒，宮人復進湯藥，田是疾愈沉重。時從榮一子尚幼，養在宮中，諸將欲除之，並滅餘黨，以絕後患。唐主泣曰：「此子何罪？苦欲殺之！」諸將力贊，唐主不得已，竟至典刑。馮道曰：「從榮所親者，高輦、劉陟、王說而已，今數人已死，自非與之同謀，豈得一切誅之。」於是遂止。

　　時宋王從厚為天雄節度使，眾臣會議，遣孟漢瓊召之。唐主乃召馮道聽詔，囑以後事。唐主遂崩，年六十九歲。時長興四年也。史官評曰：明宗美善頗多，過亦不至於甚。求諸漢唐之間，蓋亦賢主也。觀其內無聲色，外無游畋，不任宦官，廢內藏庫，四方貢物，悉歸之有司。褒賞廉吏，嚴治貪墨。雖四方未平，而中土綏靖，享屢豐之報。若輔佐得人，過舉當又少矣！其焚香祝天之言，發於誠心，天既厭亂，遂生聖人。用是觀之，武丁恭默思道，夢得傅說，周公納策金滕，武王疾瘳。天人交感之理，不可誣矣！

　　凡在位天成四年，長興四年，共八年。欲知後事如何，且聽下回分解。後人有詩贊曰：明宗五代羨賢君，誠意祈天產聖人，宋祖應期生甲馬，天人交感理斯明。

　　逸狂有詩贊曰：

　　明宗御極本天成，泣訴莊靈發至誠，

　　外戒游觀安社稷，內無聲色肅宮庭，

　　親賢懲蠹褒廉吏，寡過修身幾太平，

　　五穀豐登民樂業，漢唐賢主不多稱。

　　卓吾子評：

　　明宗不以位為樂，《綱目》於其得國無譏詞。即位數年，善多可紀。五季之君，若明宗之賢者，抑寥寥矣！




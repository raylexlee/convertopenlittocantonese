
			　　話說五龍逼死王彥章，梁兵四散奔走，降者極多，唐兵逕奔汴梁，遠近守將，望風歸降。時梁王聞彥章已死，乃聚宗族長幼，相向而哭，君臣商議破敵之策，皆莫能對。遂謂宰相敬翔曰：「汝嘗有生子，當如李亞子，教吾事唐，吾一時不從，以至於此。今事急矣，將若之何？」翔泣曰：「臣受先帝厚恩，殆將三世，名為宰相，其實朱氏老奴耳！事陛下，獻言莫非盡忠，陛下不肯早圖，致有今日，縱使陳平更生，諸葛復出，誰能為陛下計也？臣請先賜一死，不忍見宗廟喪亡！」因與梁王慟哭一常城中尚有控鶴軍數千，朱珪請帥之出戰，梁王不從，乃命王瓚驅市中百姓，登城守禦，比及五日，唐兵打入大梁，梁王疑諸兄弟，乘危謀亂，盡行殺之。至是，梁之眾臣，各懷忿怒，遂將朱友從綁出城來，為唐亂兵所殺。

　　當日，大唐眾王子商議，皆言：「李存勖是晉王嫡子，志氣遠大，英雄無敵，當應天順人，以承大統。」眾人共立為帝，是日即位，稱號後唐莊宗皇帝。改元為同光元年，大赦天下。

　　時張全義請遷都洛陽，唐主從之。封馮道為左右僕射，封李嗣源為行兵大總管，封郭崇韜為侍中。崇韜深有謀略，輔佐唐主，以成帝業，至是權兼內外，謀猷規益，竭中無隱，薦引人物，他相受成而已。

　　卻說唐主自滅梁後，溺於酒色，專事音樂，或時自傅粉墨，與優人共戲於庭，優名謂之李天下，嘗自呼：「李天下，李天下！」言尚未絕，只見一人向前披其額曰：「李天下只一人，尚誰呼耶？」唐主視之，乃是一優人，姓敬名新磨。此人善於音律，尤精歌舞，甚得帝所鍾愛，至是如此戲之。當時諸樂人，出入宮掖，侮弄縉紳，群臣疾忿，莫敢出言，亦有交相附托，納賄以乾思澤者。蠹政害人，恣為讒慝，且疏忌宿將，不恤軍土，數出遊畋，蹂踐民間五穀，上下恣怨。

　　時有魏博將守瓦橋，留屯貝州，趙在禮據守鄴城，遂謀作亂。唐主遣李嗣源率兵五萬討之，嗣源領命去訖，星夜到鄴都紮了營寨。嗣源下令，命眾軍準備，次早進兵攻城。是夜指揮使從馬直部下軍士張破敗作亂，率眾大噪，殺都將，焚營寨。

　　比及平明，眾兵各個持槍帶劍，圍逼中軍。嗣源厲聲叱而問曰：「爾眾人欲何所為？」眾軍齊聲答曰：「吾等從主上十有餘年，百戰以得天下。今主上棄恩任威，且云克城之後當盡坑魏博之軍。我輩初無叛心，但畏死耳！今眾議欲與城中合勢，擊退諸道之軍，請主上帝於河南，令公帝於河北，以為軍民之主。

　　」嗣源曰：「汝等是何言乎？」因泣下以諭眾軍士，軍士於是厲聲一呼，左右相從，即共擁嗣源入城，城中軍士不受，城外眾軍挺槍混戰，內外皆潰。嗣源詐言，方得出城，即欲召兵，以攻為亂者。安重誨曰：「不可！公既為元帥，不幸為兇人所劫，安可以攻之？不如星夜詣闕，以見天子，庶可自明，此弭亂之計也！」嗣源聽言，即日結束，南奔相州。

　　正值李紹榮在唐主面前進獻讒言，奏嗣源在鄴城已叛，自立為帝，唐主信之。比及嗣源上表，訴明其事，又為紹榮所遏，不能上達。嗣源由是疑懼，石敬瑭謂嗣源曰：「夫事成於果決，而敗於猶豫，安有上將與叛卒入城，他日得保無恙乎？今日事勢如此，早宜決計。吾觀大梁，乃天下都會之所，願先取之，始可全身無事，此為上策也。」康義誠亦曰：「今主上無道，軍民怨望，公若從眾則生，守節則死。」嗣源曰：「吾亦知如此，恐招不義之名。」乃令安重誨移檄會兵。於是，軍聲大振，遂以石敬瑭為先鋒，李從珂為都總兵，引兵逕入大梁。

　　報至洛陽，此時李紹榮請唐主幸關東，招諭中原，唐主從之。及至萬勝鎮聞嗣源已據大梁，諸軍離叛，神色沮喪，乃登高歎曰：「吾不濟矣！」即命旋師，逕回洛陽。當日與群臣正在商議御亂之策，忽聞禁中喊聲大舉，殺氣沖天。唐主問：「是何處喧鬧？」近臣奏稱：「從馬直指揮、伶人郭從謙率所部兵，攻興教門。」唐主聽得大驚，急召救援。時朱守殷將騎兵在外，召之不至，唐主親自率衛兵擊之，亂兵四散，各自奔出門外。唐主乃引兵憩息於茂林之下，未及半刻，亂兵已燒興教門，一湧而入。

　　此時近臣宿將，皆解甲逃躲，獨有指揮使符彥卿、軍校何福、王全斌十餘人，力戰拒敵。俄而唐主為流矢所中，須臾而殂。彥卿等慟哭一回，不顧而去，左右皆從。伶人善友，欽樂器而焚之。劉皇后見唐主已死，遂收拾金寶，包裹數囊係於鞍轎之亡，與申王存渥及李紹榮焚嘉慶殿出奔去了。朱守殷領兵入宮，領宮人三十餘個，納於其家。於是，諸軍大掠一番。

　　是日，李嗣源至罌子谷，聞之大哭。謂諸將曰：「主上素為群小蔽惑，致有此失，吾今將安歸乎？」欲知後事如何，且聽下回分解。逸狂詩曰：滅梁繼統後唐興，何事莊宗政不明，信任奸邪耽酒色，偏貪音樂寵優人，遷都恣怨荒朝政，畋獵游觀擾庶民，自取亂亡何足惜，彥卿慟哭亦虛情。

　　卓吾子評：

　　莊宗滅梁即位，以聲色自娛，寵優信讒，致死於郭從謙之流，抑可憐不足惜也！




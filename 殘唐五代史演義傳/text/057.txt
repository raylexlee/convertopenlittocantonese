
			　　時救起幼主者，乃侍御官彭義也。幼主半晌方醒，義泣奏曰：「不如從李崧之議，即便遣使，見契丹主乞降。」幼主差李崧齎表章，逕到契丹主營中，奏曰：孫男石重貴，禍至神惑，運盡天亡，情願乞降，以全生靈。

　　今特奉表大皇帝行營，早整車駕，孫男臣伏道以俟，早賜炳照。

　　契丹主看畢大怒，罵道：「晉主負盟背義，吾必斬之，方消此恨！」令將李崧監在營中。退入帳後，有述律太后，見契丹主怒，乃勸道：「今便將幼主殺之，爾亦不能為中國之君也，不若准其納降，回兵歸國。」契丹主自思所言有理，即放李崧，叫晉主準備來降。李崧回見幼主，將契丹主言語奏知，晉主只得領群臣迎接契丹主進城，走馬登殿。幼主率群臣，拜伏階下。

　　契丹主叫手下將石重貴脫去袍，只穿素服，發去封禪寺聽候。

　　拿過景延廣，契丹主怒恨，指著罵道：「致兩國不和，皆爾所為也！」令將檻車囚起，延廣受辱不過，夜間用手插入咽喉而死。歸殺桑維翰，契丹主憐他是個忠臣，令人葬之於城東。

　　卻說晉幼主與太后被監寺內，餓了數日，太后使人問僧求食，僧曰：「遼兵四下看守，要害你母子，不敢獻食。」俄有使報，契丹主降封晉主為負義侯，同太后徙居黃龍府，即日就行。晉主在位五年，自高祖至是，凡二帝，一十二歲而亡。按史臣斷曰：齊王舍桑維翰之忠謀，信景延廣之狂策。內政不修，而外挑強胡，自陽城一捷之後，顧謂國勢無虞，驕奢益甚，四方貢獻，皆歸內府。廣置宮室，崇飾後庭，賞賜伶優，多寡無算。

　　委任馮玉，倚勢弄權，賂遺輻輳，朝政日壞。當旱蝗水潦，國脈如線之時，方且遣使括民之谷，括民之財。迨夫契丹入寇，境內皇皇，猶調鶯御苑，排阻人言，遂使哭聲振天，橫屍蔽野，其君束手就縛，其臣計籌伏辜，跡其人謀，豈不幸哉！

　　麗泉讀此，有詩歎云：

　　稱臣割地非天命，晉祖當年孕禍胎，

　　維翰遜辭延廣阻，身亡國滅可哀哉！

　　是時，東方群盜蠭起，互相為亂，契丹主乃召晉朝百官諭之曰：「不意中國之人，難制如此，今天時炎熱，不如引兵北歸，別有良策守此地耳！」乃以蕭翰為節度使，留守洛陽，即日拔寨而歸。晉之文武諸司從者數千人，盡載府庫金寶以行。

　　遠近之人，見者無不下淚。欲知後事如何，且聽下回分解。

　　卓吾子評：

　　桑維翰非有他策，不過勸帝稱臣謝過，割關以增賂耳！此但可以救目前之危，終不足以弭異日之禍。





			　　卻說晉王，正在宮中熟睡，宮人來報：「五車掙死存孝！

　　」唬得晉王汗流沾背，魂不附體，急跑出殿前來視之，存孝已死，掙為五塊。晉王大哭數聲，望後便倒，昏絕於地，左右急救，半響方蘇。晉王問：「誰殺存孝？」左右細說前因。晉王曰：「存孝已死，只吾休矣！」此時，君利、存信逃去數日，晉王遣人追之，半路捉回，正欲碎剮，忽報劉妃還宮，晉王急令接入。原來劉妃與嗣源，逕到黃河界口，絕無動靜。知是二人用計，急回賓州，知存孝被掙死，直來見晉王。劉妃曰：「君利、存信如此無禮，罪不容誅，請大王剮此二賊，為存孝報仇！」晉王曰：「存孝如此，吾豈能獨生哉？」

　　正在慟哭，忽見一彪人馬，飛奔而來。眾視之，乃存孝之妻鄧瑞雲也。瑞雲知此消息，帶領六將到來，放聲大哭，昏絕於地，三五番幾死，眾軍無不哀慟。瑞雲再三上言曰：「今存孝死於不幸，大王念父子之情，早為報仇！」當日，具棺槨盛裝存孝屍首，停於正庭，六將掛孝，軍土舉哀震地。晉王喚武士，將君利、存信二賊，倒澆一對照天蠟燭，在於柩前，請高僧做水陸大醮超度，復圖存孝儀像掛起。晉王親自設祭一壇。

　　祭文曰：

　　嗚呼勇南！天下戰士，古今無雙。何天不弔，令死於奸人之手？使我慟傷。嗚呼！吾今年八十，兒今既死，吾料隨亡！

　　吾今取二人於市，熬油點燭，照爾幽光。爾冤既白，爾仇亦報，爾名孔揚。嗚呼勇南！魂其有知，曷維尚享。

　　後人讀史至此，有詩歎云：

　　存孝英雄獨佔奇，開疆展土定華夷，

　　當時恨殺丹青手，不畫山前打虎威。

　　晉王傷悼不已，望棺前欲拜下，德威急向前止之曰：「不可！大王父也，存孝子也，豈有為父而拜子之理乎？」晉王乃止。晉王曰：「吾豈不知之，但以先死為神，吾之哀毀逾禮，不覺形於此耳！」後人有詩云：李存孝能文能武，滅黃巢蓋世功名，是晉王不合拜子，也須知先死為神。

　　當時報入長安，昭宗知存孝已死，念存孝英雄冠世，有恢復之功，大加慟切，遂遣官具禮前來致祭。晉王請使者入見了，始知昭宗遣周德威代祭，德威就將祭品，擺列存孝靈前，親自奠酒拜下，令趙文宗讀祭文曰：維大唐天復三年秋九月上旬，祭主大唐昭宗皇帝，遣兵部大司馬周德威，謹以清酌庶饈之儀，致祭於敕封鎮守沁州地方協理軍務飛虎將軍勇南公李存孝之靈曰：嗚呼！存孝不幸橫亡，天高日短，無人不傷。伏念生居朔漠塞北之方，長自飛虎靈求之峪。滅黃巢，扶僖宗，復入長安，誅奸黨，立昭宗，建都天下。官居一品，加為勇南公之職，勢壓諸邦，是飛虎將軍之譽。

　　唯君正宜享富貴於高堂，豈期命早喪於奸讒。人之死沒，自古難免。不料君父以酒誤害忠良，將二奸盡行誅戮，與汝雪恨。

　　將軍陽世不將金印掛，陰司多握鬼兵權。嗚呼哀哉！尚享。

　　德威祭畢，淚流滿面，哀動三軍。晉王自歎曰：此事非於別人，只是我以酒誤害忠良，致有此失。」遂自感歎一詩云：終朝飲酒醉醺醺，耳聽讒言害好人，破巢之時用存孝，太平不見勇南君。

　　欲知後事如何，且看下回分解。

　　卓吾子評：

　　奸讒陰害忠良，何代無之？不特克用之於存孝而已。然則克用酒誤太甚！




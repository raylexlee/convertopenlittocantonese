
			　　卻說李晉王傳令，殄除黃巢餘黨，安撫百姓，號令軍士秋毫無犯，居民安堵。一面設宴，慶賀功勞，一面差人，肅清宮殿。與眾諸侯宴罷，就令城外屯紮，伺駕還朝，請旨發落。諸侯依令安紮去訖。晉王命程敬思往西祁州，迎帝還京，又令李存孝同往保駕，敬思拜別晉王，逕往西祁州而來。

　　且說唐僖宗在西祁州，日夜焦思，每言及兵變輒唏噓淚下，不知何日能復故都。又一日，宣鄭畋問曰：「朕命程敬思宣皇兄帥藩鎮諸侯破巢，未有見報，此事不知如何？」畋奏曰：「臣時常差人探聽，晉王自河中府會兵，屢戰屢勝，必有捷音，陛下不須煩悶。」君臣談議未畢，忽殿下一官，捧一表進曰：「晉王李克用差臣程敬思，資表迎接聖駕歸長安登位，伏候聖旨。」帝聞奏不勝大喜，即宣程敬思上見，拜舞畢，帝曰：「卿至直北往回，風霜勞苦，晉王音問如何？細說一番。」敬思奏曰：「臣奉命往直北，調李克用會兵河中府，先敗葛從周，次即洗蕩黃巢，復取京師。今差臣來啟請皇上，進長安，以政天下。」帝又問：「破巢何人功居第一　。」敬思奏曰：「晉王部下十三太保五百家將，惟第十三太保、飛虎將軍李存孝英雄無敵，已上他功居第一。晉王特令存孝同來保駕，今存孝亦在午門外候旨。」帝曰：「既在此，宣來見朕。」須臾，存孝人至殿前拜舞。帝命抬頭，看曰：「此等人，焉能成此功績？」

　　敬思奏曰：「此人貌雖微小，且有奇能，陛下不知，臣當細奏。

　　」遂將存孝所歷戰功，一一奏與帝聽，帝亦不准信。帝謂敬思曰：「且待存孝跟駕有功、回京查實功績，然後論賞。」存孝、敬思叩頭謝恩出朝。

　　次日傳旨，令文武百官收拾起行，出了西祁州，存孝披掛在馬上，緊隨車駕，正行之次，前軍飛報，一支人馬，攔住去路，聲言與黃巢報仇，要劫車駕。帝聞傳報大驚，程敬思下馬奏曰：「賊兵擋路，主上可命存孝剿擒。」帝即傳旨。存孝拍馬，直至前隊，大聲喝曰：「何處賊徒，敢攔聖駕！」那將曰：「吾乃齊主族兄黃豹、黃虎，特來報仇，你是何將？」存孝曰：「吾是大唐飛虎將軍李存孝。」黃豹聽罷，輪刀直取存孝，被存孝一搠，死於馬下。黃虎來迎，亦被一搠，死於陣後。賊將五十餘員，齊聲向前混殺，被存孝一搠一個，連搠死二十八將，餘將見事不濟，勒馬衝突而走，軍卒盡皆星散。

　　帝在車上看見，十分歡喜，謂敬思曰：「卿奏存孝之功，朕甚不信，今見此陣，果然勇猛無敵，論功第一，更又何疑？

　　」急宣存孝來見，直至御前。帝曰：「朕今車駕復轉長安，朕憐卿勞苦，封卿為大唐護國勇南公之職，待朕還朝，再賜宴賞。

　　」存孝叩頭謝恩畢，帝命催趲前行。

　　且說晉王準備接駕已久，正與諸將說話間，忽報馬稟曰：「車駕已到，離城不遠。」晉王忙令召集眾諸侯，文官武將，一齊擁出長安，迎接聖駕入城。帝升御座，晉王引眾朝賀，帝受禮畢，傳旨改今年為光啟元年。宣晉王上殿，撫慰勤勞，仍享晉王之爵，另賜並、沁、遼、朔四州之地，所輸賦稅，以克祿享。就於太原府內，建造王宮，出入半朝鑾駕。命程敬思、郭景除、周清、史敬思各文武官，護送皇兄上並州，永享富貴，少慰朕懷。晉王叩頭謝恩，復奏曰：「誅滅黃巢，非臣之能，一則主上洪福，二則眾將效力，但臣部下，智借周德威，勇賴李存孝，存孝已蒙封賞，惟德威與諸節鎮諸將，莫不盡忠竭力，望我主聖鑒。」帝曰：「俱有封賞，皇兄可令各官候朕出旨。

　　」晉王欣喜出朝。帝次日傳旨，封周德威為大司馬，即日隨朝。

　　諸節使照仍前職，另行頒賞。其餘文武將校，具各封賞，設宴慶賞，各就任所，勿留京師。當下，眾諸侯文武於午門外，聽罷聖旨，伏闕謝恩訖，二十七鎮諸侯，先出京城。

　　晉王次日，亦收拾人馬，逕上並州。乃喚存孝吩咐曰：「吾領王爵，汝封國公，主上之恩，無以加矣！你可領一支人馬，巡視河北，吾領一支人馬，巡視河南。一則安撫百姓，二則搜剿賊黨，俱至汴梁城北門外，淤泥崗上取齊，不得違令。」存孝領諾。次日話別，存孝曰：「父王若先到汴梁，兒不在面前，朱溫設計詭騙，切宜提防，不可誤中奸計。」晉王曰：「此事不妨，但吾兒宜早來會！」言畢，遂各分頭取路而去。未知後事如何，且聽下回分解。後人感僖宗長安復登寶位，有詩為證：一從兵變避西祁，幾向斜陽哽咽悲，鬢髮虛過新歲月，夢魂常繞舊宮闈，青瑣忽傳唐將捷，黎民重睹漢官儀，輿圖此日歸天府，四海顒顒樂際熙。

　　卓吾子評：

　　聖駕中途又遇巢黨黃豹、黃虎攔截，若非存孝保護，恐又不免。唐家社稷重新，非存孝之功而何？




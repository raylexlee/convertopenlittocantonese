
			　　卻說郭威，兵至澶州，李洪義納之，王殷亦引兵相會，合於一處。郭威心有退兵之意，諸將皆曰：「國家大事，在目下一舉，明公何退縮耶？國家負公，公不負國家，所以萬人爭奮，如報私仇！侯益輩何能為乎？」於是，眾皆踴躍前進，軍聲大振。

　　次日，兵至梅坡，紮了營寨。隱帝聞郭威兵已至近，心甚驚駭，復遣袁義、劉重進帥禁軍，與侯益等會屯赤岡，彥超以大軍屯七里店，隱帝欲自出勞軍，太后止之。忽人報郭威兵來搦戰。帝命彥超出馬，喚敵兵答話。威遣李榮出陣，與彥超交鋒約戰十數合，彥超料敵李榮不住，撥馬便走回本陣，李榮縱馬追襲，被兩翼兵射住，榮遂退回。

　　當日彥超罷兵，部下死者百餘人。於是諸軍銳氣稍挫。北軍侯益等，潛往見威，威各遣還營。彥超戰敗，遂與十餘騎奔還兗州。隱帝獨與三相，及從官數十人宿於七里寨，餘皆逃潰。

　　次早將還宮，入至玄化門，劉銖已在門上，拽弓搭箭，來射隱帝，隱帝躲過，急勒馬奔回西北。比及到趙村之時，後面追兵已至，隱帝見勢迫，遂下馬步走，為亂兵所弒。蘇逢吉、閻晉卿、郭允明等，皆自殺。郭威自迎春門入，歸至私第，諸軍入城，大掠一番。

　　次日，文武百官，朝於太后，具奏稱禪國事。王殷請曰：「國不可一日無君，請早立明君，以安天下。」太后下詔，迎立隱帝之弟、河東節度使劉灑即皇帝位。此時，贇尚未至，正值契丹入寇，太后乃遣郭威督大軍擊之。威至澶州，將發之際，將士逾數千人，忽大喧鬧，急令閉門，將士逾垣而入，曰：「天子須侍中自為之，然將士已與劉氏為仇，不可立也！」言未盡，只見一將官，裂一面黃旗，披於郭威身上，共挾抱之。聲聞數十里，因擁威南行。威乃上太后箋，請奉漢之宗廟，事太后為母太后，乃下詔廢贇為湘陰公，即命郭威監國，百官及藩鎮，相繼上表勸進，威遂廢漢。漢傳二帝，歷年四，是歲辛亥，漢遂亡。史臣評曰：高祖擁精銳之兵，居形便之地，屬胡騎北旋中州之主，故雍容南面，而天下歸之，豈其材德之首出哉？乃會其時之可為也。夫根疏者不固，基薄者易危。隱帝雖有南面之號，而政非已出，民不知君，輕信群小之謀，欲除跋扈之臣，禍不旋踵，自然之勢也。父子相繼，四年而滅，自古享國之短，未有若茲也！吁，哀哉！

　　卻說郭威，乃太原人也。唐莊宗有宮人柴氏歸其家擇姻。

　　一日窺於門，見有疾走而過者，柴氏大驚，問：「此人為誰？

　　」有識者告曰：「從軍馬使郭雀兒也！」柴氏欲嫁之，父母曰：「汝乃皇帝左右之人，歸當嫁節度使，奈何欲嫁此等之人？」

　　柴氏堅不他適，竟歸於威。威既即位，自謂乃周虢叔之後，國號後周，稱為太祖高帝，大赦天下，改元廣順元年，封柴氏為皇后，周主無子，乃立妻兄柴守禮之子柴榮為嗣，封榮為晉王。

　　此時，劉崇稱帝於晉陽。初，崇聞隱帝遇害，欲起兵南向，及聞迎立贇，崇大喜曰：「吾兒為帝，吾復何求？」復聞贇死，遂自稱帝，所有並、汾、忻、代、嵐、憲、降、蔚、沁、潦、麟、石十二州之地，盡歸所有。以判官鄭珙、趙華國為平章事，謂其臣曰：「朕以高祖之業，一朝墜地，今日位號，不得已而稱之，顧我是何天子，爾曹是何節度耶？」國號北漢。

　　卻說周主在鄴都之時，奇愛小吏曹翰之才，使翰侍事晉王榮，榮鎮澶州，以翰為牙將。榮入尹開封，翰請問曰：「大王國之儲嗣，萬民之所瞻仰，昨聞主上得沾一疾，大王當入侍醫藥，奈何猶決事於外邦？若一旦有變，誰肯為之主耶！」榮聽言大驚，遂欣然回闕。周主疾篤，乃詔晉王聽政。周主戒曰：「昔吾西征之時，見大唐十八陵，無一陵不遭廢掘者，此無他，惟多藏金玉故也。我死後當衣以紙衣，斂以瓦棺，壙中無用石，以甓代之。工人役徒皆和僱，勿使勞役百姓。既葬之後，募近陵之民三十戶，蠲其雜傜，使之守視。勿修下宮，勿用宮人，勿作石羊、石虎、石人、石馬，惟刻石置陵前云：周天子生平好約，遺命用紙衣瓦棺，嗣天子不敢違也。汝違吾言，吾不福汝矣！」言訖，大叫一聲，氣絕而殂。年五十三歲，時廣順三年二月上旬也。史臣斷云：周祖兩弒其君，纂取大位。得國之初，罷四方貢獻珍食，詔百官上封事，毀漢宮室器皿，立詞翰法，定稅租皮法，罷戶部營田，除租半課。又如曲阜謁孔子祠，復拜其墓。況有王濬以贊軍事，范質以定法度，李谷以導上意，雖享國日淺，而施為有足稱者。故先儒稱其為唐明周世之亞，蓋以此耳！然其既已文身，而甘心從之，而又偃然自處天位，則是黃屋中居一黥人耳！何以令天下眾庶乎？觀其語劉崇曰：「自古豈有花項天子？」則周祖之自處亦明矣！

　　周主既殂，殮於偏殿，百官有司，哀慟至甚。平章事范質曰：「主上晏駕，天下震動，請早立嗣君，以承國統。」乃請晉王榮即皇帝位，稱號世宗皇帝，改元顯德。晉王本姓柴，時年三十三歲，封馮道為太師。後八月，葬周主於新鄭，諡曰太祖皇帝，尊皇后柴氏為太后，入養老宮，大赦天下。

　　卻說北漢王劉崇聞周主已殂，乃大喜曰：「郭威纂吾家天下，每欲復仇，未得其由，今郭威已死，吾無憂矣！」即遣使厚賂金帛，請兵於契丹。契丹主遂遣大將楊兗，率領萬騎前來助戰。北漢主自帥三萬人馬，殺奔洛陽。邊關累累告急，世宗聽知，聚群臣商議，欲自將兵以御之。群臣奏曰：「不可！劉崇自平陽遁走以來，勢蹙氣沮，必不敢自來。陛下初登大寶，山陵有日，人心易搖，不宜輕動，只遣一大將御之足矣！安勞聖駕以親討乎？」世宗曰：「不然！崇乘我大喪，輕朕年少新立，此必自來，朕不可不往！」馮道力爭之，世宗曰：「昔唐太宗定天下，未嘗不自行，聯何故偷安？」道曰：「未審陛下能為唐太宗否？」世宗曰：「以吾兵力之強，破劉崇，直如推山壓卵耳！」道曰：「未審陛下能如山否？」世宗不悅，惟王溥勸車駕行。未知勝負如何，且聽下回分解。

　　卓吾子評：

　　世宗以北漢未服，則親冒失石，期於必克，亦可稱英武之主矣！




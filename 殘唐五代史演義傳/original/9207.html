<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>殘唐五代史演義傳 - 第二十九回　朱溫計逼五侯反</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十九回</br>　　朱溫計逼五侯反</font></h4>
			　　卻說朱溫，敗回汴梁，聚眾將議曰：「晉王屢次欺吾太甚，無奈他何，汝眾將有何妙計？」葛從周曰：「某有一計，叫克用死無葬身之地！」眾人大驚，便問：「計將安出？」從周曰：「此乃故逼五侯反太原之計。今僖宗晏駕，昭宗登位，有五路諸侯，未曾朝賀服喪，用此計逼之，必反太原，以擒克用矣！<br />
　　」溫曰：「是何五侯？」從周曰：「河中王重榮、華州韓鑒、曹州曹順、兗州周順、鄆州赫連鐸。此五路諸侯，大王可假昭宗旨意五道，將五侯問罪，領著三般朝典，五侯一見，必扯破詔書，殺了使命。先逼反了五侯，大王再將金寶結好五侯，一齊起兵到泥脫崗，安排筵席，相待五侯，令他起兵，先上並州，去擒克用，然後梁兵繼至。若戰敗時，也只敗了五路人馬，吾兵有盤石之安。」<br />
　　溫大喜，遂假傳旨意五道、三般朝典，即差尚讓去河中府王重榮處，然後命齊克讓，隨至各路。朱溫親自操練軍馬，以備攻擊。卻說尚讓、齊克讓二人去了，不消旬日，果然逼反了五侯。溫又將金寶買他，未及一月，那五路軍馬，各帶文武官將，齊到泥脫崗來，各自安營下寨。溫乃宰牛殺馬，大排筵宴，款待五侯。酒至數巡，溫欠身告五侯曰：「今天下擾亂，各自稱尊，吾只受李克用之氣不過，皆因他撥亂流毒，以致如此。<br />
　　」王重榮曰：「大王勿慮，今朝廷失敗，說我五鎮不去朝王弔孝，遣使領朝典來典我，倒逼反了多五鎮人馬，既蒙大王厚賜金寶，要吾等人馬，先上並州，生擒克用，某等安敢不從？」<br />
　　溫大喜，當日王侯商議進兵之策。溫曰：「赫連鐸可留下，白馬高思繼、曹順可留下，鄧天王二人攢運糧草，應付諸營，勿使有失。」王重榮問：「誰肯為前部先鐸，直抵並州擒賊？」<br />
　　張凱出曰：「某雖不才，願充前部。」重榮許之。張凱領人馬向前，一聲炮響，只見旌旗蔽日，金鼓喧天，五侯之兵，直上並州，不在話下。<br />
　　卻說李晉王，自至太原之後，每日飲酒，更闌方撤。忽報五侯兵到，晉王大驚，急聚眾將商議。晉王曰：「此必朱溫逆賊，用計逼反了五處軍馬，料五侯決無此意，眾將有何妙策？<br />
　　」周德威曰：「今五路軍馬，遠來疲困，當先戰他一陣，以挫其威。」晉王復問曰：「誰敢當先對敵？」李嗣源曰：「兒願對敵。」晉王曰：「可帶兩路軍去。」嗣源曰：「三千人足矣！<br />
　　」李存孝曰：「吾不用許多，只帶一百人馬，即可破敵。」嗣源大怒曰：「汝甚等人，敢誇大口！」存孝曰：「用人之際，何分你我？」二人似有相爭之意。晉王曰：「先叫嗣源領三千人馬，前去破敵；卻叫存孝，只可帶一百人去。」二人領令前往。<br />
　　卻說嗣源上馬，帶三千兵，出林墩口而行。塵頭起處，五路兵來。首將張凱出馬，與嗣源交鋒，兩將戰五十合，勝負未分。晉王恐嗣源有失，令收兵回營。存孝見隊伍回營，即時進曰：「兒曾引十八騎殺入長安，今夜亦只是十八騎去劫五候之營，如折了一騎，也不算功。」晉王曰：「汝昔十八騎殺入長安，彼皆不知，故能如此。今五侯已有準備，安得成功？」存孝曰：「若劫不得，願立軍令！」晉王調撥帳下精銳軍馬十八騎，並酒肉賞犒戰士。存孝對十八人曰：「今夜奉命劫寨，請公滿飲，各宜勉力。」十八人面面相覷，皆言五路之兵，勢若泰山，如何敢去？存孝見眾人各有難色，乃拔刀立於其中曰：「我為上將，尚且奮不顧身，汝等為何懼怯？」薛阿檀與安休休眾人，見存孝怒起，皆起身言曰：「願效死戰，何懼之有？」<br />
　　夜將三鼓，眾將披掛上馬，來至敵寨，直殺人王重榮寨中，奔中軍而來。原來王重榮寨中，以車仗穿連不斷，周圍繞定，不能前進，只憑十八騎左衝右突，往來馳驟，如入無人之境，逢者便殺。各寨盡皆鼓哨，烽火燭天，喊聲大振。存孝望南殺出，敵軍莫敢抵對，晉王使人引軍接應，存孝十八騎人馬，早已回至林墩口，五路兵見是存孝，莫敢追襲。後人有詩贊云：鼙鼓聲喧振地來，將軍到處鬼神哀，輕騎衝入五侯寨，方顯英雄虎將才。<br />
　　逸狂有詩贊曰：<br />
　　甘寧百騎劫曹營，威報東吳至此稱，<br />
　　曾似勇南兵十八，五侯破膽盡皆驚。<br />
　　存孝引軍回時，點將十八人，不折一騎。來至寨門，眾將歡聲大振，晉王親自出接，存孝下馬，拜伏道左。晉王曰：「只此一戰，足以驚喪五侯之膽。」即賜絹十八匹，刀十八口，存孝受下，分賜十八人。卻說五侯，被存孝劫了寨，互相驚懼。<br />
　　赫連鐸曰：「今日吾等皆被迷惑，全中了梁王之計，不合受他金酒，把五路兵盡喪於此，倘存孝明日復來搦戰，誰敢擋之？<br />
　　」張凱進曰：「吾既為先鋒，當先破敵，豈懼彼哉！」<br />
　　次日，張凱引軍搦戰。存孝親自上馬，左有薛阿檀，右有安休休，三軍在門旗下迎敵。赫連鐸縱馬提刀而出，左有謝瑁，右有張凱。安休休挺槍，直取赫連鐸，兩下戰到八十餘合，勝負不分。不防後面暗射一箭，正中安休休坐下馬胸膛，那馬直立起來，把安休休掀在地下。張凱提槍欲刺，只聽得弓弦響處，一箭射中張凱面門，翻身落馬，眾軍各出，救了回去。赫連鐸退回，醫治張凱。安休休回寨拜訴存孝，存孝曰：「放箭救汝者薛阿檀也。」安休休頓首拜謝。欲知後事如何，且聽下回分解。逸狂詩曰：赫連鐸自戰休休，射馬先輸暗算籌，神箭阿檀施報復，可憐張凱喪荒丘。<br />
　　卓吾子評：<br />
　　勇南公於五侯寨中，前戰後殺，左突右衝，無往不勝。五侯膽魄俱喪，讀之令人擊節。<br />
<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
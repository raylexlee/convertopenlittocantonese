<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>殘唐五代史演義傳 - 第五十八回　漢主謀殺史弘肇</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十八回</br>　　漢主謀殺史弘肇</font></h4>
			　　卻說劉知遠封為北平王，鎮守河東，卻有諸將勸知遠稱尊，以號令四方，知遠不從。及聞晉主北遷，又稱說欲出兵井陘，迎歸晉陽，命指揮使史弘肇，集諸軍商議，告以出師之期。軍士皆曰：「今天下無主，平天下者，非我主而誰？宜先正位號，然後出師！」於是，眾軍山呼不已。知遠曰：「虜勢尚強，吾之軍威未振，當建功恢復主室，迎立新君，汝士卒何知天命有在耶？」郭威與都押衙楊鄰入說知遠曰：「此天意也！大王不乘此以取中原，人心一移，則反受他人所制矣！」知遠從之。<br />
　　是時契丹遣將劉願為保義節度副使，陝人苦其暴虐。都頭王晏，與指揮使趙暉、侯章謀曰：「劉公威德遠著，吾輩若殺劉願，舉陝城以歸之，為天下首倡，取富貴如反掌耳！」暉等皆言：「此計甚妙！可速行之。」至是，王晏、趙暉、侯章等，持刀直入帥府，共斬劉願，舉城降於知遠。知遠乃即帝位於晉陽，復遷於大梁，諸鎮多降，國號曰漢，改元乾祐，更名曰杲。<br />
　　封楊邠為同平章事，封郭威為鄴都留守。威辭行之時，言於帝曰：「親近忠直，放遠奸邪，善惡之間，所宜明審。蘇逢吉、楊鄰、史弘肇，皆先帝之舊臣，願陛下推心任之。至於疆場之事，臣願盡心以報陛下。」漢主斂容謝之。<br />
　　威至鄴都，以河北人民困弊，乃號令邊將謹守疆場，嚴加巡警，勿得侵掠。契丹入寇，則堅壁清野以待之。漢主在位方二年，忽染暴疾，崩於正寢。群臣發喪舉哀，遂迎立太子劉承祐即皇帝位，稱號隱帝。承祐年方十八，；即位之後，諡漢主為高帝，尊母李氏為皇太后，葬高祖於睿陵。<br />
　　卻說隱帝自即位以來，日益驕縱，政非已出。是時，樞密副使楊邠掌機政，郭威主征伐，史弘肇與宿衛王章掌財賦。鄰性忠直，門無私謁，雖不卻四方饋遺，然有餘輒獻之。弘肇督察京城，道不拾遺。王章捃摭遺利，供饋不乏，國家粗安。弘肇嘗謂：「治天下，須用長槍大劍，安用毛錐子？」王章曰：「若無毛錐子，財賦從何而出？」於是，將相始為仇隙。<br />
　　時隱帝左右，盡皆寵幸之人用事，太后親戚執政，鄰等屢裁抑之。太后之弟李業，求為宣徽使不得，心甚怨望。與閻晉卿、聶文進、郭允明、劉銖數人，皆有寵而久不遷官，各懷不忿之心，恨著執政之人。時隱帝除喪聽樂，厚賜伶人以錦袍玉帶。弘肇怒曰：「士卒守邊苦戰，受盡汗馬之勞，猶未有以賜之，汝曹何功而得此乎？」即命盡奪之。隱帝年益壯，厭為大臣所制。<br />
　　忽日，邠與弘肇議事於殿前日：「陛下但禁聲勿語，凡百事，臣等自有公道，處之必合於理，豈勞聖慮乎？」隱帝每聽之，憂悶不已，積恨在心。於是左右之人，相共讒之云：「邠等執法自恣，終當為亂！」隱帝從之，遂與李業、聶文進、匡贊、郭允明謀誅邠等，以此事入奏太后。太后曰：「此事何可輕發，更宜與宰相共議。」業曰：「先帝嘗言，朝廷大事，不可謀及書生，恐其懦怯誤人故也！」太后堅執不可。隱帝怒曰：「國家之事，非閨門所知。」遂拂衣而出，復與數人商議，定下計策，先埋伏甲士數千於廣政殿。正值鄰等入朝，眾兵一湧而出，喊聲鼎沸，挺刃向前，殺邠與弘肇及王章於東廡下。<br />
　　此時，隱帝急宣眾文武齊至殿下，親諭之曰：「楊鄰、史弘肇等，欲為大逆，朕故殺之，與汝等各無干礙。鄰等尚有阿附親黨，各出鎮外郡，宜遣使收捕，盡皆殺之，以除後患。」<br />
　　眾臣皆曰：「邠等謀為不軌，陛下殺之，正合其理。臣等安敢復生異心！」隱帝即日遣供奉官孟業，齎密詔至鎮寧，令李洪義殺弘肇餘黨步軍指揮使王殷。再令行營指揮使郭崇威、曹威，謀殺郭威及監軍王濬。李業奏隱帝曰：「郭威、王濬二人，家屬皆在京師，可使人執下監之。二人若知，先除內患矣！」隱帝大喜，便差劉銖領兵抄殺郭威、王濬家屬。銖為人極其慘毒，領兵至彼二家，老幼無一得免者。復遣李洪建抄殺王殷家屬，洪建但使人守視，仍與之飲食。<br />
　　卻說盂業，行了數日，已至澶州。使人報知李洪義，二人接見，業悉以前事告之。洪義驚曰：「主上無道，謀殺大臣，此取亂之道也！若果如此？吾等死無葬身之地矣！」即將孟業監下，使人請郭威以詔示之。威見詔大驚，遂召魏仁浦同來視詔。郭威告曰：「今隱帝無道，謀殺大臣，復遣使齎詔前來，欲殺我等，此事若何？」仁浦曰：「且自勿慮，公乃國之大臣，功業昭著，加之掌握大兵，據守重鎮，一旦為群小所窺，禍出非意，此豈辭說所能辨解！時勢如此，豈可坐而待死乎？」郭威曰：「吾亦知此道理，怎奈未有奇策，猶豫不決。」仁浦曰：「如何難決？今日進則有生，富而且貴，退則有壘卵之危矣！<br />
　　不如乘此機會，眾人必然相助，何難決之有？」郭威曰：「汝言有理，深合吾意！」乃召郭崇威、曹威及諸將，告以邠等冤死，及有密詔之故。且曰：「吾與諸公，披荊棘從先帝以取天下，復受托孤之任，竭力以衛國家。今諸公已死，吾何獨生？<br />
　　君等當奉行詔書，取吾首以獻天子，庶不相累！」崇威等皆泣曰：「諸公是何言也？今天子幼小，此必左右奸臣所為，若使此輩得志，國家其得安乎？眾等願隨明公入朝自訴，洗蕩鼠輩，以清朝廷，不可為奸計所害！」趙修已曰：「明公徒死無益，今日之計，不若順眾心，擁兵而南，此天啟之也！古人云，天與弗取，反受其殃。不可失此機會。」<br />
　　是日，眾論紛紛，威意遂決。乃留其養子郭榮鎮守鄴城，遣郭崇威領兵前驅，自將大軍繼之。兵至封丘，哨馬報入洛陽。<br />
　　隱帝大驚，急聚眾臣商議，遣慕容彥超領兵拒之。時彥超方食，即舍匕筋入朝，隱帝悉以軍事委之。侯益曰：「郭威之兵，其鋒甚銳，誰人與敵？其部下家屬，皆在京師，官軍不可輕出，不若閉城以挫其鋒，使其母妻登城招之，可不戰而下也。」彥超曰：「若待兵臨城下，則吾輩死無噍類矣！」隱帝乃遣侯益與閻晉卿及吳虔俗、張彥超率領禁軍，直趨澶州。不知後事若何，且聽下回分解。<br />
　　卓吾子評：<br />
　　邠以廩實兵強，為賢於禮樂，弘肇以長槍大劍為可定國家。<br />
　　納賂專權，愚蔽恣橫，未幾死於嬖幸之手，曾不及知其禍，又豈書生文士之所為乎？<br />
<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
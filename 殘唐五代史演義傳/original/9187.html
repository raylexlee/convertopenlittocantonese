<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>殘唐五代史演義傳 - 第九回　克用箭服周德威</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九回</br>　　克用箭服周德威</font></h4>
			　　敬思與晉王在馬上正議論幾節故事，晉王大喜，歎曰：「公真博古通今之士也！」話畢，催兵速行。過了蘇武廟，將次居延川，行不數里，忽聽山坡後一聲炮響，金鼓齊鳴，旌旗蔽日，閃出一支兵來，約有三百餘人，當先一員大將，攔住去路。<br />
　　看他是誰，怎生打扮？但見：<br />
　　戴一頂吞龍頭撒青纓珠閃燦爛銀盔，披一副損槍尖壞箭頭襯香綿黃金甲，穿一領繡牡丹飛雙鳳圈金線張紅袍，係一條稱狼腰宜虎體嵌七寶麒麟帶，著一雙起三尖海獸皮倒雲根虎尾靴，彎一張雀畫面龍角靶紫鬃繡六鉤弓，攢一壺皂雕翎鐵梨桿透唐猊鑿子箭，騎一匹負千斤高八尺能衝陣火龍駒，叱咤一聲山嶽動，輕施韜略鬼神驚。<br />
　　晉王聞報，勒馬向前觀看，見他眉清目秀，氣概雄奇，厲聲問曰：「來將是誰？可通名姓。」那將答曰：「我乃鎮南將軍姓周名德威，表字敬遠，朔州馬邑人也。來者可留下金寶，放你過去。」晉王聞說德威，心中暗喜，隨答曰：「吾乃直北沙陀李晉王克用是也，久聞人稱紅袍周德威，原來將軍就是。<br />
　　又聞你乃世之英雄，抱文武全才，何不棄邪歸正，跟我同上中原，征滅黃巢，復取大唐天下，建立功勛，與汝同享富貴，著功勛於當世，留芳名於史冊，勝在此綠林中落草，千載只一污名耳！」德威曰：「汝亦是反唐逆賊，逃居直北，安敢以此言激我！」晉王大怒，輪刀直取德威，德威挺槍來迎，兩馬相交，戰上一百餘合，不分勝敗。德威暗思：「這老漢刀法不亂，精神倍加，待我假做破綻，誘他趕來，用箭射之。」又戰數合，德威佯輸詐敗，虛架一槍，撥馬便走，晉王高聲大喝：「小賊走那裡去！」飛馬趕下陣來。德威取弓在手，搭箭當弦，盡力射來，喝聲：「老漢看箭！」原來克用眼看得更親切，聽得弓弦響處，其箭已接在手。<br />
　　德威見箭射不中晉王，勒回馬來，大叫曰：「老漢我料你會接箭，卻不會射箭。」晉王曰：「吾射的是百步穿楊，倒掛針魚之法，有名九杖連珠箭．豈似汝賊射此無名箭乎？」德威曰：「連珠箭何足為奇，汝能於三百步外，立一面紅旗，旗角上綰著一根金簪，簪上掛一條馬鞭，一箭射去，中金簪上，馬鞭落地，吾便跟汝去洗巢矣！」晉王暗思：「吾今已老，眼目昏花，若射中金簪，名揚天下，倘若不中，卻不將俺清名玷在居延川下。」<br />
　　正說間，只見空中一群皂雕飛翔，晉王心生一計曰：「吾不射那死物，吾射那行中第二隻飛雕下來你看。」德威曰：「死物尚不能夠，安能射飛雕乎？果能如此，吾便下馬投降。」<br />
　　晉王曰：「這是夷狄地界，射中一雕，你不下馬，誰與你作證？<br />
　　」德威曰：「一言既出，駟馬難追，豈食言乎？」遂向撒袋中取出一箭，折為兩段，汝若射中一雕，吾不下馬，以此為令。<br />
　　」晉王心思：「憑吾手段，射中一雕，亦未可知。」即拽滿雕弓。單射一箭，弓弦響處，雕早落地。宋賢有詩贊云：克用英雄蓋世驍，貫雕箭去徹雲霄，陣前不必千鈞力，降服紅袍將最高。<br />
　　又有詩贊云：<br />
　　一箭神威貫碧空，皂雕落地草梢紅，<br />
　　三軍未上中原去，先建居延第一功。<br />
　　晉王射落飛雕，眾兵齊聲喝采，德威慌忙下馬，納頭便拜。<br />
　　德威曰：「大王神箭，古今罕有，臣願從大王以充步卒。」晉王亦慌忙去了弓箭，下馬扶起德威，撫曰：「吾素知敬遠忠義之士，深慕高名，今幸得相從，他日位列封侯，吾當大用。」<br />
　　隨令差官取出空頭宣一道，填寫升德威為大唐議國左軍師金牌一面，填寫軍師字號，即日參謀帷幄，運贊軍機，德威頓首拜謝。<br />
　　紮了寨營，是夜晉王在帳內，睡臥不安，秉燭觀孫子兵法，自覺神思昏迷，伏幾而臥，忽然夢見一隻猛虎，脅生兩翅，飛入帳來。晉王驚懼，隨拔劍在手，望虎砍來。那虎側身躲過，把晉王一爪撲翻，打折左臂。忽然驚覺，乃是南柯一夢，唬出一身冷汗，舉目一觀，帳中燈燭微明，披衣出營，只見月朗風清，正當夜半。晉王自言曰：「此夢不祥，先斷我一臂，明日破巢，不知損折何將？且回帳中，待等天明與眾將試解何如？<br />
　　」遂口占一絕：<br />
　　醉睡昏昏心欲醒，那堪怪變使魂驚，<br />
　　凶渾是無憑准，誰向山中鬼谷明。<br />
　　次早升帳，急喚周德威入見，晉王細言夢驚，德威袖占一課，賀曰：「此大吉之兆，主收得一員上將。」晉王曰：「有何應驗？」德威曰：「昔周文王夢一飛熊上殿，次日早朝，令眾臣圓夢，眾臣言此吉兆，可作急收拾打圍，主在圍場中得一飛熊將軍。文王大喜，遂布圍場，到渭水河邊，見一老者，直鉤釣魚，文王問曰：『彎鉤釣魚，尚不可得，汝何直鉤而取魚哉！』老者曰：『大丈夫寧向直中取，不向曲中求。』文王知是賢士，遂問姓名。老者曰：『吾姓姜名尚，道號飛熊，姜呂望是也。』文王便稱為太公，請歸朝內輔政。後文王沒，其子武王，拜為軍師，稱為尚父。興兵伐紂，諸侯不期而會者八百。<br />
　　戊午日，兵臨孟津。甲子日，血浸朝歌。破了紂王，成周八百年天下，賴此人之功也。大王不信，有詩為證：堤草青青渭水流，子牙向此獨垂鉤，當時未入飛熊夢，已對斜陽歎白頭。<br />
　　文王之夢，其應如是，今大王之夢，必主收得一員上將，即日大王便可收拾打圍。」程敬思曰：「軍師課數有准，大王當從其說。」晉王從之，即準備鷹犬器械，帶領太保四員，三千人馬前去，程敬思、周德威一同上馬，離了營寨逕到山中，布列圍場，不知有應夢賢士否，且看下回分解。<br />
　　逸狂詩曰：<br />
　　晉王遊獵網英雄，天意殘唐數未終，<br />
　　當日若無飛虎夢，破巢安得勇南公。<br />
　　卓吾子評：<br />
　　克用一箭而降德成，亦天意未欲亡唐也，飛虎入夢其兆益征矣！<br />
<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
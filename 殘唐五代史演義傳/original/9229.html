<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>殘唐五代史演義傳 - 第五十一回　晉兵智困王延政</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十一回</br>　　晉兵智困王延政</font></h4>
			　　卻說王審知，乃光州固始人，王潮之弟也。唐昭宗時，王潮據閩已卒，弟審知封為閩王，審知立延翰為嗣。延翰驕殘，暴滅兄弟，被審知養子延稟弒之，而立其弟延鈞，更名曰璘，璘又被其臣李仿所弒，而立福王昶為帝，未及數月，昶又為叔曦所弒。曦既立，驕淫苛虐，建州刺史王延政數以書諫之，於是兄弟積相猜忌，治兵相攻，互有勝負，閩粵之間，暴骨盈野，曦立方二十一年，指揮使朱文進謀弒之，而自立，閩人共討殺文進，傳首建州。<br />
　　至是，延政乃自稱帝，國號曰殷。有平章事潘承祐上書陳十事，大旨言兄弟相攻，蕩滅天理，一也。賦斂繁重，力役無節，二也。發民為兵，羈旅愁怨，三也。楊思恭奪人衣食，使怨歸於上，四也。疆土狹隘，多置州縣，增吏困民，五也。將攻臨汀，不憂金陵、錢唐乘虛相襲，六也。括民資財，逋逃者被刑，七也。征果菜魚米利，八也。即位未嘗與鄰通德，九也。<br />
　　宮室無度，荒淫酒色，十也。殷主延政大怒，削去承祐官爵。<br />
　　參軍雷友金諫曰：「晉以重爵加封主公，又令鎮守邊隅，不征錢糧，今若反背，深為不忠，加之劉知遠善能用兵，威振華夏，當初唐兵尤自懼之，況主公乎？」延政大怒，將友金推出斬之。<br />
　　乃令大將苟琳、虞淳為先鋒，起八閩軍馬，共得十五萬，於路放火搶劫。<br />
　　晉王聞之，即宣劉知遠至洛陽商議起兵。此時，劉知遠在長安，星夜赴洛陽面君。晉王曰：「遠宣將軍還朝，別無他事，今王延政負義謀反，不可不誅。」知遠奏曰：「臣部下馬步軍五萬，足可破王延政矣！」知遠舉柴研為正先鋒，石燉為副先鋒。晉王遠送出城，大隊人馬南行，只見旌旗掩日，金鼓喧天，殺奔建州而來。<br />
　　卻說哨馬飛報王延政，延政略有懼色。即差人求救於吳越，越王先差董銓為先鋒，周麟副之，引本部軍二萬五千，前來迎敵。晉軍中柴研出馬，與董拴交鋒，戰不十合，銓拖槍敗走，周麟出馬接戰，抵敵不過，亦撥馬而走。晉兵掩殺前來，越兵大敗，退走十五里。小卒報入建州，王延政親自引二萬人馬出陣。延政曰：「誰敢出馬搦戰？」只見部下一將，姓晁名鏜，應聲而出，前來晉兵營前搦戰。<br />
　　劉知遠在帳中聽知王延政會合越兵，來決大戰，乃聚眾將商議。張會進曰：「越兵救王延政者，實圖利也。」知遠曰：「此言甚善！」遂喚副將陳燧、李援引兩軍去葉坊埋伏，卻令柴研、石燉盡伏精兵為後應，先撥一萬弱兵，令偏將田芳提領前去誘敵，陣後多載牛馬輜重及賞軍之物，四面聚集。當日，王延政在軍中，晁鏜在左，董銓在右，三軍更不答話。田芳軍馬皆弱，抵敵不住，望風便走，三路掩殺，晉兵大亂，放起號炮，陳燧、李援引得兩軍齊出，隨後柴研、石燉大率精兵飛奔而來，勢如山倒，劉知遠隨後亦引軍殺至。王延政大敗，奔入建州城。<br />
　　劉知遠令軍士四面圍定，並力攻打。此時，越兵退於劍潭，晉兵屯於建邑。張會曰：「今延政雖敗，城內軍士屯住不出，更有越兵屯在劍潭，為犄角之勢，若四面攻打太急，賊必開城死戰矣！越兵若來，內外夾攻，吾軍必不獲利。不如只攻三面，容南門與賊出走，走而擊之，可全勝矣！」知遠曰：「真妙算也！」於是，命柴研撤退南門之兵，只攻東西北三門，各築低土城，示為久計。<br />
　　卻說晉兵攻圍日久，建州城中糧盡，人皆相食，眾欲殺王延政。延政驚慌，即使其相謝甫獻城投降。謝甫來到晉營，知遠問曰：「汝來欲何為也？」謝甫告曰：「請將軍權退兵三十里，君臣當自縛而降。」知遠大怒曰：「反賊輒敢輕吾！」叱左右推出斬之，將首級付與從者，發回見王延政。延政見斬了謝甫，心中大驚，與文武共議出奔。<br />
　　是夜二更，帶百騎開南門而走。只見悄無兵土，延政心中暗喜。行不到五更，山頭上一聲炮響，當先一軍擺開。中軍劉知遠，左柴研，右石燉，大喝：「反賊休走！」王延政見有埋伏，落荒回馬，後面喊聲又近，左有陳燧，右有李援，更兼田芳軍馬，四面圍定。王延政下馬受縛，晉兵盡已入城，誅殺延政宗黨七十餘人。於是，出榜安民，令眾官分地把守，賞犒三軍，八閩悉平。將延政捆赴洛陽面君，晉王赦之，封延政為羽林將軍，奉命聽調，復又賞犒三軍不提。卻說流星探馬飛報：「邊關告急！」不知何處兵馬入寇？且聽下回分解。<br />
　　卓吾子評：<br />
　　八閩君位，子臣弒奪，至王延政自尊稱帝，倨傲悖逆，被知遠出師一鼓而擒，東南一隅，得有寧宇。<br />
<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>臺灣外紀 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　自序<br>　　余歷稽帝業之正，莫如我世祖章皇帝也。世祖當甲申之變，整提一旅，戡亂除奸；應天順人，承繼大統。以及今上，萬國賓服。惟臺灣鄭氏與二三故老，遵奉舊朔，孤承海外，恃波濤之險，來往條忽，騷擾邊疆，費朝廷無數金錢，以至遷移五省，屢勤南顧之憂者四十年。其間英傑沒於王事者，指不勝屈，是殺運之未盡故也。迨至殺運告終，盛世將見，天必生散金之姚公以撫之。施侯六月興師，果敢在於人謀；一戰決計，見機體乎天意。遂將臺灣荒服之地，為朝廷收入版圖，四海歸一焉。但成功髻年儒生，能痛哭知君而舍父，克守臣節，事未可泯。況有故明之嘀寧靖王從容就義，五姬亦從之死；是臺灣成功之踞，實為寧靖王而踞，亦蜀漢之北地王然。故就其始末，廣搜輯成。誠閩人說閩事，以應纂修國史者採擇焉。<br>　　時康熙四十三年歲次甲申冬至後三日，九閩珠浦東旭氏江日昇謹識於雲陽之寄軒。<br><br>　　陳序<br>　　余司譯南詔，於康熙四十八年己丑春，獲交珠浦江子東旭，蓋循循然重厚博物君子也。嗣出其所輯臺灣外志凡十卷，而囑敘於予；予讀其書，起明季擁眾，紀我朝歸順，垂六十年。其間島嶼之阻絕、城壘之沿革、鎮弁營將忠義背逆，以至朝廷之徵討招徠、沿海之戰徵區畫，靡不廣羅窮搜，瞭如指掌間。洵志乘之大觀，班、馬之倫匹也。<br>　　蓋嘗論之：作史有三長：曰才、日學、曰識。非具曠世之才者，不能旴衡千古，驅策百家；非負蓋世之學者，不能參稽明傭，討論精詳；至英權衡統係，斟酌褒譏之得宜，尤非抱卓絕之識者不辦也。故作史難，而作偏隅之史為尤難。考成功以有明賜姓，避竄臺灣，奉永曆故朔三十有七年。蹟其仗義執言，全髮守節，庶幾齊田橫遺風，不可謂非偉男子；然以我朝視之，則固勝國遊魏、海隅窮魄也，律以犯邊梗化，夫復何辭？作史者當聖朝全盛之時，記邊島竊據之跡，使孤忠遺憤，獲伸於光天化日之下，不戛戛乎其難哉；今是編所記鄭氏，於其不忘故國也，如睹間關百奧，天威咫尺之誠：於其接遇王孫也，如見相依為命，保護備至之誼。忠肝義膽，赫赫如在目前。至敘今皇帝之殷憂南額．議撫議剿，六月興師而鄭氏賓服，臺灣底定，殆亙古未有一統之夭下也。非江子才學素優而抱卓絕之識者，焉能辦此哉？他如寧睛王之就義從容、五姬從死，與夫忠臣擴討、義士、閨閤節烈者，尤惓惓三致意焉！江子豈獨傭史氏之三長，抑且有功於名教，立頑起儒，不巧矣！<br>　　三山弟岷源陳祈永拜題。<br><br>　　彭序<br>　　康熙四十七年戊子春正月，余遊閩嶠，寓芝山蘭若，獲交山陰余元聞。一日，論有明崇禎帝諡法，遂出其先王文武貞公奏疏暨造稿見示，中有辨思烈謚號一書，極光明正大；而其謚為毅宗正皇帝者，是先生一人之碩諭也。先生諱煌，字武貞，登天啟乙丑進士，為殿試第一人；入史館，直諫敢言。捧誦之下，令人想見古大臣遺風。第運丁陽九，不獲展其大有為之志，可嘆也！<br>　　元聞手一書，其標目曰臺灣外志，紀我朝新闢臺灣，海外從來未有之土地也，識明季海上鄭民事最詳。筆力古勁，雅有龍門班緣風。及詢作者姓氏裡居，始知為江子東旭撰。余因嘆曰：「江子負如此才，不獲纂修史館，而乃淪落草野，成一家言以自見，其亦勞瘁矣乎！」江子為甌閩士，性嗜古文詞，不拘章句學；幼從其先人遊宦嶺表，悉鄭氏行事，因編次其所見聞，備他日史官採取，其用心良苦。而因事直書，不置褒貶，積歲月以成，江子原無庸心於其間也。按鄭芝龍投誠後，其子成功，據臺灣海島，故明王孫相依為命者，垂數十年；至癸亥歸順，又有寧靖王從容就義，至五姬偕從之死；江子獨斷以成功臺灣之踞，是以寧靖王而踞也。其卓識宏深，且其間忠臣義士、孝子慈孫，與夫閨閤之節烈，罔不光如日月；即當日公侯將帥出入其門，不啻數十輩，而鄭氏遂應五代諸侯之識；可謂奇男子。江子今為之表彰，不致海外荒服年久湮沒，人皆謂大有功於鄭氏，而詎知其有功於忠孝節義者為更多乎哉！故讀是編者，可以教孝、可以教忠、可以教義，即閨閣聞之，戶亦莫不油然生其節烈之心；有功名教，良匪淺鮮。異日以之．登大廷，備史氏之闕文，江子與是書不朽矣！<br>　　余不敏，謹為數語，以弁其端。漢陽同學弟彭一楷拜手題。<br><br>　　鄭序<br>　　天之生才，豈偶然哉？生是才，必有所以用是才。然生才不一，用亦不一：或隆以南面百城，或置之衡門泌水；又甚者，拂亂顛連，無以自立。不可謂如彼者，天生之、天用之，可以見才；如此者，天生之、天未嘗用之，不可以見才也。蓋必至是，乃所以空、乏、動、忍，使之奮發有為，名當時、傳後世，加厚之以無容湮沒者也。吾友江子東旭，其先君當勝國之末，嘗統數萬兵，見天命有在，歸誠我朝，改武為文，授州守之職。東旭為幼子，最所鍾愛，晨夕左右不離，習知時事，強記博聞，疏財重義，四壁蕭然。噫！以如是之才，際用人不次之會，咸謂其必有合也。奈何命與時違，歷落牢騷，所如不偶，行多坎壈。緣與友人計畫，無如數何！欲為鶯鳴義俠，反成雀角謗疑，構訟歲月，徙倚縣庭，因著臺灣外志一書。<br>　　其書專為鄭氏而作，始於明太祖，非欲著明之始，所以著鄭之始也；首誌顏思齊，所以誌鄭芝龍之始，又所以誌開闢臺灣之始也。成功賜姓，弱冠書生，以半旅師，踞金廈島彈光之地，抗天下兵，可不謂壯乎？審時度勢，效虯髯所為，遁蹟臺灣，存明故朔，父子祖孫，相繼四十年，終明之世，僅見一人。其間立心之誠偽、謀略之巧拙、部伍之嚴肅、將帥之勇驍、賢臣隱士之遺蹤、勝朝宗室之潛寓，義土、忠臣、烈女、節婦凡有所見，皆筆於書；及至施侯奏功、鄭氏歸誠、寧靖王盡節、五姬殉難。東旭此書，以臺灣之踞，實為寧靖一人而踞，寧靖王死而明絕，其卓識宏深，誠足千古。<br>　　噫！使東旭非構訟感憤，徙倚縣庭，安得此書而傳於世？太史公薄西白演易、孔子春秋以及離騷、國語、兵法、呂覽、說難、孤憤、詩三百篇，大抵聖賢發憤之所為作也。東旭具如是才，成此一家言，豈非天使之名當時、傳後世，加厚之以無欲湮沒者乎？較之南面百城，其見才何何如耶？<br>　　余讀是書，不能嘿嘿，爰敘其所作之之由。雲陽誼教弟鄭應發頓首拜書。<br><br>　　余序<br>　　余與江子東旭，計別二十有三秋矣！一旦既見於鵝城水濱，相視，其夢乎？真耶？鬚已蒼、髮已斑，幸顏如昨而力尚壯。遂相攜登舫，市酒痛飲；索別後著述，出所輯臺灣外志一書。展閱『凡例』，內有「臺灣地將靈矣，天必先假手顏思齊為之引子、紅毛為之規模、成功為之開闢，俾朝廷收入版圖，設為郡縣，以垂萬世。」則全部瞭如指掌，又何用細問紀年章節哉？<br>　　但不細加詳讀，不知其盛衰有數，忠節有人；來脈去路，事蹟茫然。是以典春衣、浮大白，竭二日夜之功，方悟太史展成先生西堂集中有「草雞夜鳴，長尾大耳」之識，茲卷首應之。展售繹之，信天有善作文章手段：引子者，破承也；規模者，起講也；開闢者，二比落題也；收為郡縣者，中股結束也。文章成歟！何以見天之善作文章？當成功舍父君，其間誠偽，正曹操死於獻劍、王莽死於下士，此固未足深論。第其守明故朔，避遁臺灣，與勝國宗室故老相守，矢志不貳，亦黃冠故鄉，足以風後世為人臣者，且可以佐國朝開闢從未有土地，奠安天南牛壁。假若犯江南歸而金廈平，是文章之無作手；故戰勝於一時，是天之正欲起講也。臺灣闢矣，成功遂死；金廈平矣，鄭經郎遁。紅毛若不沈舟於普陀港、施侯若不遭颱於青水墘，臺灣即得，亦是二比之勞。將為我國家乎？抑還之紅毛乎？斯時荒蕪草創，國家未必留之。還於紅毛，臺灣乃五省屏藩，地方遼遠；紅毛者，亦故明之最防範，保無有宵小與合，為祟沿邊。故天假之年數，俾水土可服、耕鑿已繁，仟陌交羅；村落華美，聖廟興矣，人物蕃盛。況周之仁，尚有管、蔡；漢之德，豈無彭、陳？又仗彼為甲寅變尾耿之後，為我國家遏閩、浙之熾，得復兩粵口湖、楚、滇、黔，特釜魚之遊耳；是文章之頓挫落題也。丁巳（康熙十六年）之敗，苟若從喇將軍之勸，搖櫓東歸，退守其間，進貢受封亦可；則文章淡而無奇。必使劉國軒恃其狡黠，猖獗於漳、泉之間，亦燈將滅而光必為燄烈；此文章之波瀾也。意將盡矣，自有散金姚督、必剿施侯，六月風濤自然不興，一戰敗北，束手是聽；聖朝俎豆未必可毀，土地膏腴焉可輕棄？擔承題留，設為郡縣，誠東南長策；文章之結構也。將來可與粵瓊甲乙，文人丘海，出為聖朝桂石；即鄭氏數十載抗逆天威、殘擾邊疆，朝廷亦不探求，且錫以公爵。嗚呼！招降不從，謀擒不得，天其相之，聖主赦之，其亦有深得於忠義二字之報哉！外志一書，天直假東旭之筆，發明彼定位乾坤、因時顯晦之意。據事直書而無猥談瑣語竄入其中，不致忠孝節烈、賢臣隱士，年久湮沒。備採史氏，附光盛世，則凡耕褥於斯、聚族於斯、官守於斯，知其所自來。設置方略，毋放僻邪侈，棄本就末，受天時地利之厚澤；期奠安利益，節用愛人，副朝廷命官致治之深仁。實紀事之正，有益風化，自當垂其不朽。<br>　　余讀竟，不勝擊節。爰書數言，以弁其端，溫陵庚弟余世謙子遠氏書於鵝拔舟居。<br><br>　　吳序<br>　　天下無可輕之人物，亦無可棄之上地。蓋土地與人物相表裡：人能立節立名，則隨其所至之處，皆成乾坤；人因地而傑，地亦因人而靈，如今日之臺灣是也。<br>　　臺灣本荒服，自古以來，未有人民居乎其間。迨鄭成功避遁於此，蓽路而開斯土；子經承其基業，志倣田橫，假明故朔四十餘年。雖抗逆天威，擾害沿海居民，然我皇上巍巍至德、休休有容，憐其忠義、棄其小嫌，歷年遣官招撫，義不歸誠；成功不失為守志之土，鄭經亦不失為承業之子，是臺灣因成功父於而重也。迨氣運告終，而勝國子孫，有寧靖王朱術桂全家盡節！波濤為之嘆聲、風雨為之流淚，是臺灣文因寧靖王而重也。嗚呼！寧靖王死得其名，善矣哉！但鄭氏握兵權於海隅，即前犯江南、後犯閩粵，是天下只知有成功與經，不知有寧靖王朱術桂也；設使術桂不死，則其名不傳，亦與敗葉腐草同寂寂而無聞，不幾為臺灣之山靈所笑乎？惟其從容就義，無慚勝國遺風，不負成功開闢臺灣之壯志，亦不負鄭經固守臺灣之苦心；且五姬慷慨輕生，氣勝男子，而臺灣之山川草木，能不因此而增光乎？今東土人心，順天意而歸本朝，遂將臺灣之地收入版圖，我皇上得此車書一統之盛，大沛恩膏，深加殄恤，俾番、漢生靈各得其所，是臺灣又被帝德之光，將來甲於天下而愈添其生色也。夫以窮海遠裔之區，有存誠守義之志士、捨生就死之王孫，又有英雄豪傑懋建殊勳，標名麟閣；至於高人隱士，閨壼節烈，又昭昭在人耳目間。則臺灣之外志不可不修。<br>　　余與江子東旭，本會於西粵蒼梧，閱其所輯臺灣外志。其中誅犯順不屈之人、存亡國盡忠眨事，不致荒外年久湮沒，誠聖世之公論也。且備錄文武職名，詳載各官事實，俾後來稽古儒生，知開創臺灣者建其業、攻克臺灣者顯其功t歸順臺灣者識其時、死難臺灣者彰其節，據事直書，以外名之，深有得於春秋之義，正合我皇上勸忠勸孝之大典，豈非有助於名教之所為哉？則斯志之作堪與經史並傳，而東旭之才情識力，直與左、莊、班、馬照映先後，同垂不朽。余平日以鄭經守義，羨成功之有子；以術桂盡節，欣勝國之有孫。今覽斯志，相為符合。<br>　　余與東旭未面而意氣相孚，既面而傾蓋如舊，故不禁歡欣鼓舞，筆一言而弁其端。<br>　　螺陽洛水庚弟盡臣氏吳存忠拜書於西粵蒼梧署內。<br><br><br>　　凡例<br>　　一、是編首起明太祖者，因鄭氏祖墓穴地不毀於江夏侯而有神護，推其源也。<br>　　一、是編敘李闖陷北京、馬士英專權誤國而又不詳其說者，自有明更在；不過引為接脈，作鄭氏末節之說。<br>　　一、是編多採及故明遺事，有鄭氏之因也。如鄭芝龍官南澳時，逢宇內擾攘，令各府提撫舉將才；黃道周被擒娶源，有爭班位，陳子壯、張家玉犯順，有一介乞援之書；粵西爭戰勝敗，有太監來往之述。故不覺其絮叨，亦取元世祖景炎、祥興君臣，明太祖錄至正以後事實。今上亦命博學鴻詞纂修明史，無避興朝忌諱；誅犯順不屈之人，存盡忠亡國之事，誠聖世之公論也。<br>　　一、是編原為鄭氏應出五代諸侯，為故明嘆氣之前所識；；其鄭氏將帥，即為鄭氏一時用。紀其一時之事，或戰或敗，書其實也；不似水辯傳某人某甲狀若何，戰數十合、數百合之類，點寫模樣，炫曜人目，以作雅觀。<br>　　一、是編當甲寅之變，耿、尚、吳三家有關於鄭氏，則為之述；如無關於鄭氏，自有國史在，故不預說。<br>　　一、是編臺灣係海外荒服，地將靈矣，欲入為中國邦，天必先假手一人為之倡率，如顏思齊者，是為其引子；紅毛者，是為其規模；鄭氏者，是為其開闢。俾朝廷修入版圖，設為郡縣：以垂萬世。<br>　　一、是編歷有年所，加國朝從龍走鼎、奉命戡亂諸英傑，不為諱名直書，倣列國、三國體義；非敢褻諸公，益以重之，使著名而垂不朽於萬世。<br>　　一、是編以外名者，鄭氏未奉正朔，事是化外；臺灣未入版圖，地屬荒外。若以化外、荒外棄而弗志，恐史氏訾其缺陷。茲編而以外名之，一以示國家級靖方略，修荒服於版圖之外；一以胡鄭氏傾向真誠，沾朝廷於教化之內。別外以重內，法春秋之義也。<br>　　一、是編鄭氏歷有年所，所有爭戰事蹟頗多，亦難枚述；今就其關要者纂成，觀者諒之。<br>　　一、是編旁用句點、人名用旁畫、地名旁用空晝，以便觀者之讚。<br>　　一、是編於明紀或本末、或編年、或遣聞以及國朝定鼎名臣奏疏、平南實錄諸書，又就當日所獵聞、事之親身目睹者，廣為搜而輯成；實學疏識淺，匪敢言書，不過聊以備風採耳。<br>　　江日昇載誌。<br><br>　　鄭氏應讖五代記<br>　　鄭芝龍，字飛皇，福建泉州府南安縣石井人；封平國公，加太師。投誠，封同安侯。其先娶日本翁氏女，生成功；繼娶顏氏，生四子：恩、蔭、渡、襲。<br>　　鄭成功，芝龍長子，原名森，字大木，泉州府南安學生員。芝龍引見隆武，賜姓朱，兼賜名成功，欲令其父顧名思義。初封忠孝伯、宗人府府正，照駙馬行事，佩招討大將軍印。後永歷封漳國公，繼而晉封延平王。妻董氏，雷廉道董容先長女。生十子：長經（乳名錦），聰、明、睿、智、寬、裕、溫、柔、發。年三十九，卒於臺灣。<br>　　鄭經，成功長子，字元之。妻唐氏，尚書唐女孫，無出。陳氏生六子，<img src=/mpf/i/IHVG.BMP align=absmiddle border=0>、塽，以下幼，未詳。年三十九，卒於臺灣。<br>　　鄭克<img src=/mpf/i/IHVG.BMP align=absmiddle border=0>，經長子。當甲寅之變，經乘釁西渡，仍踞金、廈各島；允陳永華講，令其在臺監國。大有材能，剛正果斷，見嫉諸叔。迨經死，馮錫范遂譖諸叔，以螟蛉說於董國太，共謀殺之，年十八，兵民嘆惜。妻陳氏，永華女，正白旗、康熙甲戌科進士、官翰林陳夢球（字字受）之妹，正白旗、康熙甲辰科進士陳還（字素亭）之姑；從容盡節，兵民無不嘆惜之！<br>　　鄭克塽，經次子。投誠，封正黃旗漢軍公。妻馮氏，正白旗漢軍伯錫范之女。<br>　　鄭芝龍起於天啟元年，至康熙癸亥克塽歸誠，共六十三年。<br><br>　　平彭臺灣諸將姓氏<br>　　福建全省水師提督一等侯施琅、署中營參將羅士？、守備林儒、千總林顯達、莊日超、把總朱壹鵬、唐啟要、周起元、署左營遊擊張勝、守備陳元、千總胡泮、把總李瑞、署右營遊擊藍理、守備方卻、把總陳旺、李俊、暑前營遊擊何應元、守備劉琯、千總蔡琦鳳、林鵬、把總張汝灝、唐昇、黃崇、失龍、署後營遊擊曾成、守備沙允新、千總高斌、把總楊鳳、陳載、陳大勳。<br>　　廈門鎖總兵楊嘉瑞、中營千總王騰超、把總鄭義、曾斌、韓瑛、薛永、左營進擊朱明、守備胡元道、千總游兆麟、把總劉明、陳瓚、翁英、林信、右營遊擊陳蘭，千總曾義、連龍黼、把總施為良、林錫、林閨、劉春。<br>　　金門鎖總兵陳龍、中營遊擊許應麟、守備郭新、千總林鳳、把總游亦綠、李承光，左營遊擊陳榮、守備原再懷、千總遊觀光、曾成勳、把總陳彪、陳凱、王泰、左營守備林芳、千總林正、曾捷、把總王棟、曾維勳。<br>　　銅山鎮總兵陳昌、中營遊擊黃瑞、守備林雄、千總蔡啟東、蕭子發、把總王曰明、林佐治、邱進、左營遊擊曾春、守備董纘、千總許龍、洪忠、把總陳恕、施貴，右營遊擊阮欽為、守備方水、千總施而寬、李好。把總劉起、游大鵬、陳啟。<br>　　海壇鎮總兵林賢、中營遊擊許英、守備李琦、千總何聚、李振、把總王名、章得貴、林鳳、左營遊擊吳輝、守備胡宗明、千總林恭、把總林光、林應、施宗國、右營遊擊江新、守備林正春、千總楊士晌、把總張榮、陳聘。<br>　　同安鎮總兵吳英、城守營遊擊趙（勻阝）試、千總林鳳。<br>　　平陽鎮總兵朱天貴。<br>　　興化鎮總兵林承、千總任國佐、把總陳吉、左營守備廖國用、千總陳和、把總張介眉、右營把總林祿。<br>　　閩安協副將蔣懋勛、中營千總馮正龍、把總鄭陞、倪昌名、左營千總何美、林信、把總王玉、右營守備王祚昌、千總林生、把總陳一高、莊國用、鄭茂振。<br>　　海壇協副將林葵、左營遊擊卓策、守備陳聰、千總蔡盛、右營把總黃崇。<br>　　江東協副將詹六奇、浯嶼營遊擊黃朝俊、圍頭營遊擊陳義、平海營遊擊李全信、烽火營遊擊王昌祚、龍江營守備韓進忠、灌口營守備黃富。<br>　　隨徵總兵董義、康玉、顏立勳、李日煜、都督陳蟀、魏明、何義、藍（土爰）、鄭興、副將林應元、黃昌、鄒元堂、鄭章、劉沛、參將林實、鄭英、許光遠、陳致遠、鄭雲、洪雲、遊擊林翰、方鳳、施應元、李廷彪、黃登、湯明、廖程、施世騄、陳良弼、都司黃勇、陸臣揚、陳道明、林淳、守備戴名芳、鄧茂公、施世輔、施性忠、施世驃、李寅、陳王路、施去驤、洪天錫、李光琅、千總葛永芳、米得高、鄧高。<br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
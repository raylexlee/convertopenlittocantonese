<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>臺灣外紀 - 第三卷　往舊鎮芝龍就撫　戰赤湖劉香殞命</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三卷</br>　　往舊鎮芝龍就撫　戰赤湖劉香殞命</font></h4>
			　　崇禎元年六月九日，俞咨皐遁入廈門，船不得連䑸，而軍失紀律。快哨又報芝龍大隊咸屯島美、浯嶼，急傳指揮傅圭領船十五隻，前去南山邊青崎一帶灣泊，防其突入。廈門百姓，驚慌逃竄。咨皐亦不登岸，即停船水仙宮前。芝龍至五更水漲，吹角進師，圭整船迎敵。芝虎擂鼓首沖，圭船稍怯。龍乘勢趲其大隊齊攻，圭大敗。皐急催師進接，已無及矣，悉回舵星奔。龍追至海門收軍（海澄舊水口），號令不許登岸搶掠，即退出廈門港宿夜。天明，仍將舟師收回舊鎮。咨皐走至三叉河停泊，申報欲再大會師合剿。工科給事中顏繼祖疏參俞咨皐有曰：「鄭芝龍生長泉州，凡我內地之虛實，了然於胸。加以歲月所招徠，金錢所誘餌，聚艇數百，聚徒數萬。城社之鼠狐，甘為爪牙；郡縣之胥救，盡屬腹心，鄉紳偶有條陳，事未行而機先泄，官府纔一告示，甲造謗而乙訛言。復以小惠濟其大奸，禮賢而下士、劫富而施貧，來者不拒而去者不追。故官不憂盜而憂民，民不畏官而畏賊，賊不任怨而任德。一人作賊，一家自喜無恙；一姓從賊，一方可保無虞。族屬親故擊楫相訪，虛往皆得實歸，恍若向現任官抽豐。偶或上岸買貨討水，則閭閻市裡牽羊載酒、承筐束帛，惟恐後也。真耳目未經之奇變，古今曠見之元兇也。誰醞釀以有今日？則大將軍俞咨皐無所逃罪矣。咨皐七尺魁梧，自是將種；奔馳水陸，效有微勞。只因與吳淳夫為兒女婿（淳夫晉江人，庚戌進士，為工部尚書），線索相通，狼狽相依，遂至藐簡書如弁髦，視桑梓如秦越。丙寅招撫之議，實傾賊囊以充私槖，敢於孟浪主張。爾時按臣周昌晉及藩、臬諸臣，多訝其非策。而舊撫朱欽相憐地方疲困，不樂觀兵，姑聽其言，收楊六、楊七以為用。豈知撫寇者，必未撫之先：曉以利害、示以兵威，使彼搖尾而乞憐；又必既撫之後，散以原籍、領以保約，使之樂業而安生。而咨皐招之海，仍置之海。首從無分別，商民任劫掠；故今日授撫之職，即明日作賊之人。且也殺人可以不死，家享巨室良田之福，而身被黃蓋腰金之貴，人皆有所利而為賊，何所懲而不為賊乎？去年春間，羽書絡繹，咨皐抱頭三山，趦起觀望。及標船標兵陸續先發，咨皐始出。副將陳希范嗜酒有癖，占風無智。泊舟銅陵之內港，流連杯酌。<br>　　哨探報警，屈被鞭笞。賊已迫而纜未解，無怪九十餘之戰艦、千餘人之壯丁，盡投烈燄而葬魚腹也。最可痛者，把總洪應鬥、張選舉奮不顧身，手刃賊級數十顆。賊以火政應鬥、選舉以火攻賊，賊鋒稍挫。奈希范之揚帆遠遁，楊六、楊七之袖手旁觀，應鬥自知不免，發火而自焚死。選舉勢窮，抱銅銃自沈於海底，有心人成為流涕。希范既以身免，猶誣應鬥以未知著落，天日在上，將誰欺乎？此恤典宜急，以慰忠魂。至撫臣朱之憑嚴檄楊六、楊七而杳然無蹤，咨皐始縮舌無辭。撫臣劾希范並及咨皐，人皆謂二將必伏斧鉞之誅。而財神有靈，水山是倚，白簡已入長安，希范尚揚揚白得，儀從鼓吹、放銃開門。咨皐則掩耳偷生，聽強寇蹂躝內地，遊戲於同安、海澄、石碼之間；以至賊突入鎮門，離漳郡僅咫尺。非縣令曹履泰、劉斯琜臥薪嚐膽，保障於外，巡道朱大典發令指揮，彈壓於內，鬥大孤城，幾乎斷送；而漳亦岌岌不保矣。閩事尚忍言哉！粵艘不通，歲荒米貴，小民枵腹，莫必其命。而咨皐反委官駕船買穀，名為給食於兵，而實則齊糧於盜，漳民爭欲臠其肉而寢其皮。淳夫雖一手障天，曲庇咨皐；而先帝明旨於撫臣疏中，直以政堡燒船傷兵損將，詰其招撫之效安在：並究其釀禍之責，安所逃罪矣。後復於按臣疏中專責咨皐，以策後效，償前失矣。荏再居諸，於今八月，不聞咨皐有尺寸之樹立，豈謂賊稍離汛地，遂可驕語驅除之功乎？賊避北風，非懾咨皐。閩粵輔卓唇齒之勢，粵危則閩不得獨安，賊若再順風為陣，臣必料咨皐之束手無措。此在咨皐之罷斥宜早、希范之逮問難寬也。」疏上，下廷臣會議。俞咨皐即解任，陳希范聽處分（後二人咸同斬）。於是芝龍縱橫沿海，當事者莫敢問焉。<br>　　秋七月；新巡撫熊文燦接泉州府王猷條陳時事稱：「鄭芝龍兩次大勝洪都司而不追，獲盧遊擊而不殺；敗俞都督師於海內，中左棄城逃竄，約束其眾，不許登岸，不動草木：是芝龍不追、不殺、不掠者，實有歸罪之萌。今一時剿難卒滅，撫或可行。不若遣人往諭退船海外，仍許立功贖罪。俟有功日，優以爵秩。」文燦即批巡道鄧良知酌議。良知接批；即傳王猷問曰：「貴有所詳招安鄭芝龍一事，撫臺業已批下，著本道酌議，遣人招安。但查舊按前道係差黃昌奇去的，今者昌奇已死，不知欲差何人？」猷打恭曰：「卑府此詳，原有其故：前日盧遊擊被獲鄭芝龍業將衷曲一一吐告。迨後歷觀芝龍行事，實有受招之意。今剿既不能行，日見猖獗，將為東南所患，故卑府詳請。今撫憲既批允，以卑府管見，還該令盧遊擊去的，其事方濟。」良知曰：「貴府所言誠是。但盧遊擊此時在省侯旨，如何得去？」猷曰：「須憲臺稟請，一可以救援盧遊擊之危，二可以造生靈無數之福，一舉兩得。」良知是之，隨飛稟巡撫文燦。文燦接良知稟，內稱：「芝龍就招意既已吐露於盧遊擊之耳，今可著其前去，成功之日，許贖前罪」等語。文燦立調盧遊擊面詢曰：「盧毓英！查汝履歷，屢建勞勳，堪稱宿將，為何反遭此小寇所獲？」英稟曰：「罪弁奉令出征，敢不竭力？奈鄭芝龍年少猛劈，船隻最堅牢。毓英所統軍士，未經戰陣，一見即潰，故罪弁獨力難支，所以被獲。此等情由，還求憲天救援。」文燦曰：「今有泉州王知府詳文招安，巡道稟請委汝前去。若能招安芝龍，本軍門目為汝救解。」英曰：「招安芝龍，固是不難；但芝龍以前撫未加官爵，恐遭勢宦凌辱，是以逸去。今欲再去招安，若無官爵，恐不能服芝龍之心。憲天為國為民，必須酌議妥當，庶罪弁好去。」文燦曰：「芝龍不過一小寇耳，欲加大職，難以題請；若與之職小，他未必如意。」毓英曰：「凡事當相經權，苟有利於社稜，『春秋』許之。今日招安鄭芝龍，不但安民生，且為國家得人用。」文璨曰：「本軍門給爾令牌，前到泉州與道府相議，酌量而行。」毓英叩謝，出領文牌。下泉州，先見知府王猷，致謝提拔大恩，次及招安事。猷曰：「將軍此去，自然成功。」英曰：「芝龍自然受招。第去招撫尚有一事最要者未妥。」猷曰：「請明其說。」英曰：「前見撫臺，弟亦面陳，若無官職，難買芝龍之心。撫臺著弟前來與公祖並道尊商量」猷曰：「弟前文業已詳明，著其退師海外，將功贖罪。俟有功之日，另優以爵秩。況今李魁奇（有刻李之奇者，誤也）。併了陳衷紀，楊六、楊七叛去（有雲楊祿、楊策者，誤也），肆行烏洋，褚綵老劫掠沿海，劉香老擾害惠、潮及南澳地方。將軍此去諭其招安，擒滅諸盜，撫臺自然特本加以重爵，為朝廷股肱。豈不勝於遊蕩波濤乎？」英曰：「公祖所諭極是，足以服芝龍之心。」遂隨王猷謁巡道。猷入，將所議招安始末陳明。良知大喜，立傳毓英。英謝救援畢，良知曰：「撫臺發文前來與本道同知府商議，壬知府所同之話甚然有理，汝可前去。事妥之日，本道自然申請為解前愆。」英曰：「今日得起白骨而肉者，皆老大人之賜世世銜結！」遂辭起身，竟往舊鎮。先差人通知芝龍，龍隨遣芝鵬引接到船，各柑致意。龍曰：「今日何幸得將軍駕臨，實慰芝龍素願。」英曰：「弟老而無能，前荷將軍不殺。回到中左，被俞都督申報失機。邇蒙泉州王府尊詳請撫臺，撫臺委弟前來招安。業將將軍衷曲一一剖明，甚是歡喜。著將軍退師海外，立功之日，定然保題，決不負將軍歸誠之意。」龍拱謝曰：「此皆將軍游揚之德，異日自當厚報！須煩將軍婉回，通行各處，蔗使將士便於採買糧食。」英曰：「此自然之理。但將軍亦當嚴飭諸人，登岸毋得放縱，以累名譽。」龍曰：「謹受大教。」盡歡而散。<br>　　九月，芝龍舉其眾降。差芝燕、芝鳳帶金銀幣帛，同毓英入泉州城。先見王猷，次見鄧良知，代芝龍陳始末，願拜門下，繳上厚禮。各大喜，即行文本府沿海衛所，許芝龍軍士登岸採買。又為申請軍門，內稱：「芝龍傾心向化，情願自新立功贖罪，從此沿海地方得以寧靖」等語，交毓英上省。英至省投繳文燦，文燦即傳英進問。英一一代芝龍稟上：願充轅門犬馬報效，所有福建以及浙、粵海上諸盜，一力擔當平靖，以贖其罪。並呈重禮。文燦大喜，收之。立即通行全省，准芝龍招安，侯旨定奪；遂以義士『鄭芝龍收鄭一官』功題，委為海防遊擊。又委毓英為監督，督芝龍軍平諸盜。立功之日，再為題請（按芝龍與思齊為盜時，名一官，迨齊死，問天筊時，改名芝龍。當道縉紳受賂庇護，無可為辭，故以「芝龍收鄭一官」題請）。<br>　　毓英齋軍門檄諭同芝鳳同泉，見府道。府道亦為英喜，囑其速督芝龍立功。英星馳到舊鎮，會芝龍，龍詢鳳、燕，同道府口氣，並觀軍門題稟，大悅，致謝毓英。即整頓船隻，以便征剿。英曰：「將軍此行先平何人？」，龍曰：「陳表紀等原有八拜之交，今為李魁奇所併，當誓師先除此賊，則公私可以兩盡。」英曰：「將軍情義深重，調度有方，真令人感激敬服。」龍隨差快哨出洋，偵探魁奇住處（李魁奇者，漁父也，泉州惠安人。從幼出入湄洲沿海。深識水性，身藏水底，半日不起，口能轉氣，眼見諸物。年二十九，兩臂有七百觔之力，糾合諸漁船，劫掠商艘。適會集澎湖，候截呂宋洋艘。其陳衷紀等自與芝龍分別，復往臺灣。因眾咸沾疫症，及知芝龍逸出，不能前進。後諸入略痊，方統船過來聚首。不料至澎湖遇李魁奇，奇即揮船圍擊。陳衷紀、楊天生、陳勳等原雖猛勇，終是新病撬好，安能敵奇新出之犢，隨為所傷。僅存李英同通事何斌一船，仍回臺灣。故此李魁奇獨霸橫行，目空群盜）。<br><br>　　崇禎二年四月，奇正率諸船在遼羅地方候劫商艘。鄭芝龍得報，令芝虎、芝豹為先鋒，芝彪，芝鵬為應援，自領芝鶚、芝豸等同盧毓英為合後。時彪、虎、燕、多四船齊到，各逞夙威，兩相攻打。守金門之哨船忽聽炮響，亦駕般從城仔角出，而芝龍大隊亦至。魁奇寡不敵眾，就轉舵欲遁，適南風起，龍一船牽舵乘勢沖下。芝蟒持火罐拋過，魁奇忙將木棍打落水中。芝豹藉風合擊，趕將搭鉤搭住，被魁奇一刀洗斷開去。芝麟又將火烺噴筒燒來，魁奇遂將船舵擺開，悉為橫風吹散。不提防芝虎船從後趕殺，聲如巨雷，大喝：「死賊：今日決難饒汝！」搭鉤搭住，執牌躍過。魁奇接敵，互相交鬧。奇夥合併，虎逞力支禦，勢已危迫。幸陳霸、陳秀亦跳過。霸砍散環眾，秀一鎗刺倒魁奇（陳秀，海澄人，後封武功伯。獻仙霞關投誠。陳霸，南安石井人，呂姓，為陳氏養子。人品肥矮，渾號『三尺六』，踞南澳。入粵東投誠，封忠勇侯）。芝虎乘勢連砍二人，餘悉伏艙或赴水者。龍見魁奇被砍，遂大呼：「降者不殺！爾等原是良民，投順自然重用」，是以所有船隻咸落頭帆降，龍收其眾，令割魁奇首級，設位哭祭陳衷紀等。然後回師，申報軍門。文燦接捷，知龍陣斬李魁奇，收其全夥。差旗鼓張彬齋諭帖銀牌，前到遼羅犒賞，並許轉題參將。巡道與泉府，亦差知事林旭齎銀牌羊酒犒賞，並安插魁奇黨。芝龍大悅，各答厚禮，具稟伸謝。<br>　　六月，芝龍斬叛賊楊六、楊七於酒洲港（浯州，金門別名），收其眾。<br>　　八月。褚綵老掠閩安，文燦檄芝龍。龍追於南日，滅之。<br><br>　　崇禎三年庚午夏五月，芝龍因憶火光夢中之異，修書遣芝燕駕船往日本，迎接翁氏並其子回來。日本國王困顏思齊集船謀奪不成，從此加意防範唐人。而翁氏與芝龍倏爾別去，雖屢翹首雲山，其奈盈盈帶水何；惟日撫其子。喜子頗可人，又舉止異眾。一日報唐船到，父女正在計念間，突聞呼叫之聲。翁翊皇出接，兩未謀面；詢其由來，方知為芝龍差，欲接其女與甥回也。芝燕曰：「奈與國王再三說無此例，豈不徒費其勞？」翊皇曰、「國王見書歡喜，抑有怒色？」燕曰：「國王見書甚喜。」翊皇曰：「見書若喜，再作商量。」燕曰：「自然還要懇求國王，難道就回麼？」喚從人將所帶物件行李悉邁上翊皇家，住下。<br>　　然芝龍自遣芝燕去後，偶閒談間，見南風大盛，屈指芝燕到日本矣。旁有日本舊唐者到芝龍面前言曰：「到，諒到矣，恐國王未必允從。」芝龍曰：「汝何所見？」舊唐者曰：「日本從來未有婦人入我中國，國王焉肯特破此例。必用一計服他，然後可。」芝龍猛省：「爾言有理。可覓畫師畫我形圖，駕統無數艨艟，旌旗飛揚，軍威雄壯。令芝鶚帶好漢六十名，新盔亮甲，器械堅利，乘此南風尾過去。聲言若不依允，即欲興師前來。」鶚領命行，八晝夜到日本。芝鶚入港，將旗幟器械擺列整齊，金鼓喧天。一時日本駭然，恐是侵犯之船，炮臺預放，以觀動靜。迨至落綻，其疑方釋。芝鶚上山，將畫圖送入。國王收閱，集諸文武會議曰：「鄭芝龍連發兩書，遣人前來，未知作何發付？」輔國將軍（日本之權，全在輔國）啟曰：「邇聞鄭芝龍兵船甚盛。今連發兩舊前來，欲依他從，從無此例若不依他，恐一旦加兵，亦是費事。以臣管見，不如將兒子送還他，其婦女說徒無此例，則一舉可以兩得矣。」國王大喜曰：「此議甚當。」立傳翁翊皇面諭。皇領命回家，與燕、鶚及女兒說知。<br>　　九月北風起，國王同鄭芝龍書，送其子交芝燕、芝鶚載歸。翁氏臨別之際，悲喜交集（喜者，喜其父子相會；悲者，悲未得見夫君，今反失其子），牽衣慟泣。芝燕、芝鶚共慰之，勸曰：「歸去商量，自當設法再來迎接。」隨解纜。順風十月到安海。芝龍望見其子儀容雄偉，聲音洪亮，屈指已七歲矣。追憶生時奇兆，甚喜。延師肆業，取名森，字大木，讀書穎敏。但每夜必翹首東向，咨嗟太息，而望其母（日本在東）。森之諸季父兄弟輩數窘之；獨叔父鄭鴻達甚器重焉（達字聖儀，別號羽公，庚戌進土）。每摩其頂曰：「此吾家千里駒也！」有相士見之曰：「郎君英物，骨格非常！」對芝龍稱賀。芝龍謝曰：「余武夫也，此兒倘能博一科目，為門第增光，則幸甚矣。」相者曰：「實濟世雄才，非止科甲中人。」性喜『春秋』，兼愛『孫吳』。制藝之外，則舞劍馳射；楚楚章句，特餘事耳。事其繼母顏氏最孝。於十一歲時，書齋課文，偶以小學『酒掃應對』為題，森後幅束股有「湯、武之征誅，一酒掃也；堯、舜之揖讓，一進退應對也。」先生驚其用意新奇。<br><br>　　崇禎六年癸酉冬十一月，劉香老焚劫小埕，芝龍統船擊之。香敗，遁粵東。時諸賊咸稱其『香老』。姓劉，漳之海澄人，五短身材，性極驍勇。勾引無賴，駕小船運金門，劫掠商舡。突起猖獗，聚眾數千，有船大小百餘號，殺傷官軍，橫行粵東、碣石、南澳一帶地方。<br><br>　　崇禎七年甲戌夏五月，熊文燦擢兩廣總督。十二月，文燦檄惠、潮分守道洪雲蒸、巡道康承祖、參將夏之木、張一傑，親到香船招安，被香留困。<br><br>　　崇禎八年乙亥春三月，文燦會同閩撫鄒維璉檄鄭芝龍，統所轄船收劉香老。芝龍將新舊船隻分為三程：第一程芝虎、芝豹為先鋒，領船十隻，快哨四隻；第二程中軍坐駕芝龍同盧毓英、芝鵬、芝蛟等，亦領船十隻；第三程芝彪、芝鳳、芝麟、芝豸、芝鶴、芝鶚、芝獬、芝鸞等，各領船一隻為援勦。擇日祭江出師。<br>　　四月，南風已發，芝虎等船不順，行稍緩。劉香在甲子，聞芝龍奉兩廣令牌，統船會粵師，不日即到。劉香大怒曰：「一樣皮毛，素無仇敵，何苦為人作鷹犬也！他見我們前歲小埕之役稍避其鋒銳，彼就洋洋得意。吾誓必擒此，方快我願。」即令李虎三、揚韜、陳玉、林武滯船前去用尾洋防禦。又令其弟金同康鐘、李飛熊、張賦帶船來往救援，自領大隊脅雲蒸共船迎敵。<br>　　芝虎船行至十日，方到田尾洋，與李虎三相遇。白已至申，互相沖擊，軍士各損傷，而未分勝負，遂兩收金。次日又戰，適香督船至，合擊，芝豹、芝虎受困幾危，幸芝鵬、芝豸、芝麟、芝燕船到，沖䑸救出，退十里停泊。是晚芝龍大隊到，詢問情由。天明，芝龍率諸船列陣分擊。香出洪雲蒸退敵，雲蒸大呼曰：「吾矢死報國，亟擊勿大！亟擊勿失！」香大怒，立刃雲蒸。各飄颺互攻終日，會天晚罷戰。<br>　　芝龍大隊泊赤湖，謂諸弟曰：「今晚我們船泊在下風，半夜水轉，劉香必乘湖水沖來。芝豹汝可帶船往來飄駛，以防不測。芝虎汝可帶船五隻，在前椗寄椗。如遇有警，可放超連珠火箭，以便前來接應。」又發令：「凡有船隻浮水寄椗，頭帆勿落，火炮預備，軍士衣甲在身。」劉香船仍收田尾：虎三過船見香曰：「鄭芝龍恃強，不識水性，今晚在赤湖。主公可點齊船隻，多設火器，俟夜半水起乘潮順風沖去，芝龍可擒。」香曰：「此計甚妙。」遂各預備。至二更時分，潮起，風果微來，香加額曰：「此天助我誅此狂奴！」即統全隊行。甫至半途，忽前隊瞭望報曰：「前面一派黑影；恐是船來。」虎三曰：「他船泊在赤湖港，何得此處有船？令各船提防，聽我炮響一聲，齊赴殺進！」芝彪見水漲二分，卻令椗起浮水，徐行而進。遠望前面搖動似船，乃曰：「不出所料，今果來矣。椗帆俱起，安炮守候。聽吾掌號，一面攻打。一面放起連珠火箭。」虎三一船先到，即喝：「前面何船？」芝彪不應。令掌開炮，直沖過去。芝虎、芝豹望見火箭連起，炮聲蟲天，隨督䑸前來。劉香大隊亦至。渾殺至日午，稍停戰。芝龍曰：「劉香滿度有法，虎三真箇勇瑜！」芝虎聽見，大喊曰：「此賊有甚難破？俟吾擒他！」一船破䑸直入。手執藤牌，口含大刀，爬在船末。望香船將近，一躍過去亂砍。香即接戰，眾又合鬧。龍遙見，忙督船往救。芝鵠一船從橫沖去，被香橫身熕發出，裂開沈下。芝蟒船逼進，站在斗頭上，拋過火罐，香船首火。虎三好香船發火，急來救時，不防芝豹從後趕來，發一門斗炮，竟穿虎三船尾樓，打死舵公，透入官廳礙火桶而藥發，直從桅邊抖頭出，其船亦發火。虎三救不及，情急抱銃耽於海底。芝虎與劉香見火熾，難以脫身，互相亂砍，一併焚死。芝豹、芝彪又連擊沈船數隻，方揮招旗招降，遂鳴金收其部眾，僅走劉金三船投瓊州去。送康承祖、夏之木、張一傑等回粵，並發還擄掠婦女，具文申報。大痛哭芝虎、芝鵠身亡，令人廣撈屍首，五口不可得。停甲子所，延僧建七晝夜梁皇寶懺，祭奠二人暨陣亡諸將士，然後班師。劉香既滅，海波不興，鯨鯢屏跡，實賴芝龍之威制（附記：芝虎，龍胞弟，膽略猛勇，渾名「蟒二。」因聽龍誇劉香、虎三好漢，心忿跳船，並香同死。常顯聖零丁洋，今粵東虎門外，群奉祀之，甚然靈感）。<br><br>　　崇禎十一年戊寅五月，鄭森進南安學弟子員。<br><br>　　崇禎十二年已卯夏六月，荷爾國郎必即哩哥駕大夾板船九隻，犯閩、浙地方。郎必即哩哥者，荷蘭國之健將也，力能舉鼎，兼精劍術。英國之人「白血紅鬚，鷹鼻狂眼。原無船隻。因永樂差太監王三寶下西洋，偏歷諸國，聲言取寶，實偵建文。船到其國，國人懇求船式。三寶慮其有船，則可渡海，騷擾邊疆；故意持一管壞筆，畫一箇扁圈，中間首尾直豎二、三節，將筆毛刷開，亂畫幾畫，與他。豈知荷爾人性乖巧，就裡樣打造，所有筆毛，一畫安繩一條，為船中索路（俗云：夾板船索路多也），造成船隻駕駛，比中國船加倍堅牢，且火器甚精。屢到中國，帶嗶吱、哆囉呢等貨物貿易。同則停舟海中，一人坐在桅鬥上，持千里鏡，四方遠觀。有商艘，則將所佩小船五、六隻放下，每船坐六、七人，俟船將到，圍籠。如我們伸頭禦敵，他將鳥銃吹打，一鎗一箇並無虛發。是以海上最畏遇他，所謂『來商去盜』，明李之『防貓兒眼』，即此。是歲統夾板船九隻，犯閩、浙地方，官軍屢為所敗；軍門仍檄鄭芝龍平復。芝龍接嘆喫曰：「盧寧侯毓英惜已死矣！使其今日若在，則破此易易耳」（毓英於十一年死，酋平倭，故云）。遂著芝豹、芝彪為先鋒，芝鳳、芝蟒為左右援，自領芝麟、芝燕、陳秀、郭儀、陳霸等居中調度。臨時又叮彪、豹曰：「夾板利害，非比我們的船。凡事當先覷方便，可戰則戰，勿得恃勇；徒自損滅耳。」豹領令去。至湄洲外洋相遇，互相攻擊。將及申時，芝龍船到，環圍迫戰。奈夾板船隻高大，兩邊遮蓋堅固，火炮利害，無計可施。反失芝蟒、芝鶴二船，傷者甚眾，方鳴金收軍；入泊楓亭港口。即喚芝豹、芝彪等；囑咐曰：「夾板堅牢難破，須用火攻，方得取勝。汝可選帶慣水者五、六十人，小漁船七，八隻，將大竹鋸筒，每人腰間帶兩箇，船中麻棕灌油，並硝磺引火之物，船頭以鐵鍊帶釘。他船高炮遠，漁船小而撐快，直沖到彼船邊，將斧釘住發火，人跳下水，浮漾走回。」二人隨選慣水好漢，備辦起火諸物暨小船停當。龍即整師出敵，往來攻打。芝豹即發小船依計而行。果夾板船高炮遠，小船撐快如飛，到即釘住發火。悉跳下水，或沈、或浮走回。芝彪又令快哨撈救，連燒夾板船五隻，餘敗遁丟。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
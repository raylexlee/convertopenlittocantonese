

    
	
		
			第二十七卷　　克塽信讒斂百姓　藍理負傷攻澎湖
			　　康熙二十二年癸亥（附稱永曆三十七年）正月，黃朝用見國軒、錫范等猶豫，無意投誠，連日辭回。劉國軒啟克塽：「和議大事，當遣能員入省報命！」洪磊舉天興知州林良瑞。材堪為使。塽加瑞總兵，改名林珩，同黃學、黃朝用往福州見啟聖；國軒囑珩密探船隻虛實。珩二十五日舟次遼羅，令快哨入廈報施琅，欲進見；琅卻之。二月初一日，黃朝用等舶，泊惠安縣獺窟澳，馳報啟聖，聖令黃朝用同林珩等馳驛。初八日，到福州見啟聖。聖與喇哈達、金鋐禮待珩。會疏題報外，另知會施琅：遵剿撫之旨，以撫為善策。琅覆以「奉旨專徵，撫不敢主。如果有真誠向化，當必遵制削髮。」啟聖等亦未能決，惟暫留林珩於貢院。十三日，劉國軒辭克塽，仍到澎湖調度防禦。但啟聖欲撫而琅欲剿，兩議未合。啟聖遂送黃粵、林珩二人回臺。　　四月十六日，澎湖狂風暴雨，濤湧翻天。次日，波息浪恬，一魚長二丈餘，四足，身上鱗甲金色，邊有火燄奪目，從海登陸。兵民見而異之。國軒率諸鎮暨澎湖安撫司陳謨等，各燒獻冥寶紙錢，金鼓送之下水。越三日，乘夜登山，死於百姓林英之廚下。天明，報國軒，軒令瘞之（成功踞金廈，震動濱海。有間黃蘗寺隱元禪師曰：「成功是何星宿投胎？」元曰：「東海長鯨也。」再問：「何時得滅？」元曰：「歸東即逝。」辛丑，成功攻臺，紅毛望見一人峨冠博帶，騎鯨魚從鹿耳門遊漾而入。後功諸船果從是港進。癸卯年四月間，功末病時，有副將楊明夢成功冠帶騎鯨魚，由鯤身之東出於外海。覺而大異，與人述之。不數日，而成功卒。正符隱元『歸東即逝』之言。按隱元住黃蘗寺，德行精修。曾遣其百座報師過日本國。至港口，舟覆而死。越歲，元往。將至港口，夢首座領眾來迎。次日，風浪大作，群魚千萬。船眾咸恐慄，共請於元。元曰：「毋慮！」令侍者出紙筆書『免朝』二字於水仙門外焚之。頃而風息魚散。元居日本，國中人奉如活佛）。　　五月，施琅以平海甘泉之湧，臺灣可收之兆，是天之將亡鄭氏，宜乘機進剿，不可違時。遂密題疏曰：「為海逆形勢將滅，不可少寬，自解賊危事。竊惟臣奉命專徵，調集舟師，俟機進發，總期必滅此賊而後已。茲正月十六日，准督臣姚啟聖送到會題疏稿『為選將挑舶，安頓上風等事』，內開；『選其善識水性，勇往敢戰，挑趕繪船六十隻，佔踞上風灣泊。出其不意，直鼓奮擊，俾其驚疑莫定；則洋販無資、糗糧不給，一、二年間剿撫皆宜……」等因到臣。臣聞之，不解其意。督臣凡所有會同章疏，未嘗移稿議定，先已列名入告，然後知會，故臣不得不瀝陳緣由。照臺灣逆孽情形，臣籌度之甚悉。自去年出海，至十一月杪，各官兵船隻方得齊集平海衛澳；取給糧餉，僅領至十二月止。惟官兵渡海應得俸餉，必須預備隨帶。臣在平海，舟師時駕，出洋操演。若風可進，即直取澎湖；若風未便，則仍獲收回。故於十二月二十三日出洋，忽轉東南風，乃止。二十七日開罵至青水墘，風輕又轉東南順風，再收平海。雖未及直抵，使官兵屢涉汪洋之中，衝風顛浪，愈練慣熟，賊聞知亦自驚惶不暇。蓋大䑸之船，必藉風勢順利，自可直搗賊境，始克成功。若風勢未順，零星不齊、何能協力撲剿？茲於正月初七日據臣署左營中軍守備黃復謙報稱：『初二夜有原偽將劉秉忠等，在澎湖挈眷八十二名口，駕雙帆船一隻，前來廈門投誠』……等情。據此，隨於正月十二日准同安鎮臣吳英咨送劉秉忠等到，臣詢問，據供：『去年五月間，劉國軒知我師往銅山，東南風進發，甚是驚慌莫措。後偵知撤回歸汛，劉國軒乃放心自回臺灣料理要口，將大小戰艘百號、賊眾七千餘名，交鎮將林陞、陳諒等，現在澎湖扼守。賊中人人思危，多有離叛之心』。口供在案。臣於本月隨將劉柬忠、洪貴二名，轉送督、撫二臣查訊去後；今督臣疏稱：『賊欲改炮船為洋販，聚眾耕種；請挑趕繪船六十隻南北灣泊，一、二年間自然困疲，剿撫皆宜』。臣不解督臣如此主持不定，似非善策。臣今日水師齊集，在海操演，以制賊眾，譬若人焉：有扼其吭，氣將垂絕；一為稍鬆，則其氣舒而復起。矧以六十船之南北灣泊，北風，平海可灣；南風，則將軍澳、林景嶼豈可灣泊之處乎？臣之操演，所以俟機俟風進發。又屢奉溫旨：『進剿海逆，關係重大』。臣所統官兵二萬有奇，大小戰船二百餘號，責任甚重。大䑸舟師，渡海宜慎，不得不籌出萬全，豈敢輕舉妄動？又水師在海操演，皆出本分，行坐均各給糧，船兵又無額外添設之費。總以賊一日未滅，則臣一白未敢偷安。且此賊伎倆，臣熟籌深算。力任剿滅，矢志不移，寧敢有片語虛飾於君父之前？而督臣止欲仗趕繪船六十隻可為困斃賊勢，誠恐一、二年後復張聲勢，其費力尤甚。臣素知海逆始終虛實：初時猶然疥癬；皆因彼時當道泛忽姑息，不亟政治，養成癰疽潰壞，負抗四十餘載，荼毒數省，致煩聖慮，屢動大兵徵討，縻餉不計。今若再一寬縱，又蹈前轍！故臣惟俟風信之便順，必無不破之理；斷不復遺此賊，以廣宸衷。緣係密題海逆形勢事理，貼黃難盡，伏乞皇上全覽乾斷，敕即議覆施行！為此具奏，謹密題講後！」　　劉國軒安設澎湖各島停當，藥講將商議戰守之策。林陞、江勝、邱煇、吳潛等皆願竭力死守，第患糧餉不足耳。軒遂公同啟克塽，塽下六官會議。錫范曰：「有土便有財……再勻派百姓車稅、毛丁等類。」國軒聞之，即飛啟云：「當今百凡皆出民間，五穀不登，米價騰貴，百姓困有極矣。若再為搜括，恐人心搖動，則外侮立至。須出內帑或捐助，庶可萬全！」啟上，克塽示錫范。范曰：「兵原以衛民，民自應養兵。今內帑空虛，百僚蕭條，不取之民，將何所出？」鄭聰亦以范之言為是。克塽不能主決，拱手唯唯而已。上淡水運車李滄獻策，取金裕國，安撫司林云為之轉啟。克塽令錫范問滄取金情由，滄曰：「從上淡水坐番邦小船蚊甲、（蚊甲，香小船名）向東而行，行至方浪、石灣，轉北而南，溯溪直進，此水路也，可取金沙。陸路當從卑南覓社而入，內有強梁土番攔阻，須整師列隊，護而前行力呵。」范允其議，啟塽。塽令監紀陳福、宣毅前鎮葉明統所部，護衛入番取金。明等至卑南覓社，見土番刺身箍肚，硬弓操鎗，扼險以守，不得前進。即驅其士魁繞別路，到力踞社，連殺數番，亦不肯指其出金之處，無奈引還。鄭聰與智、明等牙爪顏臨、李郡、李靜等橫為肆虐，道路側目。禮官都吏林數地見百姓不堪，上啟，有曰：「顏臨力能回天，道路側目！李郡奸能惑主，睚眦必報！李靜財足通神，犯之必死！……」等語。克塽批與錫范審報。雖諸公子關情，而懲儆頗各斂跡，百姓梢安。　　五月十一、十二兩夜，臺灣有大星四、五箇從西北墜下，又有無數小星隨之。二十八日大雨傾盆，至六月初六日方晴。山川崩裂，谿澗衝陷，田園悉為沙壓。萬年州獺口地方突有水牛一雙，冒雨奔下海，漾過三鯤身登陸，由安平鎮過海；又從柴橋頭再跳下海，向大港出而死。　　姚啟聖與施琅各執剿撫。萬正色陳『三不可行』，佐啟聖當撫；同啟聖合疏有云：「一口、十年生聚，十年教養；況於數十年之積寇乎？二日、汪洋萬頃之隔，波濤不測之險。三日、彼船隻堅牢。水務精熟。……」之語。琅見主撫者眾，遂密陳可取疏曰：「為海逆有日蹙之勢、航船有可破之機，密陳情形，仰祈睿鑑事。竊准臣奉命徵討臺灣，於康熙二十年十月初六日抵任以來，一面整頓船兵，相機搗巢；並遣心腹三、四人，漸次密往臺灣、澎湖賊中，通達臣之舊部在彼現為鎮營管兵，令其就申謀叛取事。自去年亦有通信數次，俟大兵臨境之時，方敢內亂倒戈迎降。至今年正月初三日，有偽副將劉秉忠等坐雙帆艍船一隻，帶眷八十三口，在澎湖前來投誠。正月二十二日，偽總理李瑞等奪民船一雙，帶兵二十一名，亦自澎湖前來投誠。三月十一日，有偽兵許福等十四名駕小船一隻，自臺灣猴樹港前來投誠；帶有臣前所差之人，要緊潛通，內有叛亂相應消息。並稱：「彼處米貴，每擔價銀五、六兩；七社土番倡反。形勢甚蹙，人人思危。」此乃天心厭亂明矣。臣前差之人，尚在臺灣謀結黨類，以待內　應。其許福等，臣只移明督、撫前來投誠之辭，不敢直言，恐洩事機。將人現收軍中養活。又三月十六日有偽民許六、吳阿三等奪漁船一隻，在澎湖帶眷一十九口，前來投誠。四月初三日，有海賊鄭才等一十八名，於四月初一日從淡水港奪破柴船一隻，前來投誠。是此賊中今日之形勢：滅在旦夕。雖劉國軒復差偽官黃學、林珩再來言撫，致書一封，求見於臣；臣劫之不見，令其自赴督臣轅門主議。以么麼海賊，非可視為敵國；哦以彼為輸誠，彼直以我為和議，徒褻國體。藉此妄稱祇安賊心。臣惟祇遵奉命，搗剿滅逆為念；議撫之事，臣不敢預。及今臣在水陸官兵中挑選二萬有奇，操練有日，可稱精熟，足以破賊；攻澎湖宜水兵。波臺灣則當用陸兵也。但糧最宜預備給足，以鼓士氣。乘夏至南風當令，當即進發搗剿。蓋北風剛硬，驟發驟息靡常，難以逆料；南風柔和，波浪頗恬，故用南風破賊，健為穩當。臣大䑸舟師航海，責任綦重，自當相機度勢，期出萬全，以仰慰皇上宵肝之懷。臣每自思：維膺軍旅之任者，必虛張賊之聲勢，乃表見己之大功；臣愚性戇直，荷皇上面諭諄諄，從不敢一字粧飾，自乾欺誑。緣係密陳海逆可破之機，其中所有來稟，關係機密，只略陳其概。貼黃難盡，伏乞崖上睿鑑全覽，留中勿發；恐剿撫之議不相入，或有漏洩以害成也。為此其本，謹密題達！」　　六月，施琅將大隊舟師齊集銅山，咨請姚咨聖至，共商給發糧餉及犒賞銀兩。十一日，琅大會各鎮、協，營、守備、千、把隨徵諸官，將『先鋒銀錠』排列，傳令：「征剿澎湖，誰敢為先鋒者，領取！以便首先衝䑸破敵。」遍示諸將，未有出應。獨提漂署右營遊擊藍理挺身出領『先鋒銀錠』，琅允許。十三日，祭江。十四日辰時，琅統諸船從銅山出師東征，於是晚即放洋。　　劉國軒雖各島築臺提防；每與諸將諭「六月風波不測，施琅是慣熱海務者，豈敢故犯突然興師乎？不過虛張聲勢，如甲辰年出船，復請旨寬限做官而已。」忽十五日辰時，八罩巡哨船瞭見背水墘一派帆船如葉，順風直向澎湖來；想係施琅舟師，隨飛報國軒。軒駭然，忙差領兵吳略持令箭與右先鋒鎮陳諒，著其嚴督陸路諸將謹守。遍傳守獅嶼頭戎旗一鎮吳潛、守風櫃尾平北將軍果毅中鎮楊德、守雞籠山槌兵鎮陳明同中提督前鎮黃球、守四角山果毅後鎮吳祿同侍衛後鎮顏國祥、分守內塹璧宿鎮楊章同右先鋒鎮領兵李錫、分守外塹右虎衛領兵江高、侍衛殫忠營王鮭、守東峙後提督中鎮張顯、守牛心灣前鋒鎮黃顯等，各移大炮大熕羅列海岸，橫截攻打，勿使彼得灣泊寄椗。又傳集水師總提調右武衛林陞，督徵北將軍會瑞、定北將軍王順、左虎衛江勝、援剿後鎮陳起明、宣毅左鎮邱煇、護衛左鎮黃聯、後勁鎮劉明、折衛左鎮林順、斗宿鎮施廷、中提督中鎮洪邦柱、中提督右鎮尤俊、中提督後鎮楊文炳、中提督前鎮陳旭、中提督左鎮李廷桂、水師一鎮蕭武、水師二鎮陳政、水師三鎮薛衡、水師四鎮黃國柱等諸鎮營，督駕大熕船、鳥船、趕繪船，環泊娘媽宮前口子並內外塹、東西峙各要口守候。邱煇向前請曰：「乘彼船初到，安澳未定，兵心尚搖，煇願領熕船十隻，同左虎江勝前去衝殺。」建威中鎮黃良驥曰：「宜毅左鎮邱煇此論，正合兵法『先發制人，半渡而擊』也。」國軒曰：「炮臺處處謹守，彼何處灣泊？當此六月時候，一旦風起，則彼何所容身？此乃以逸待勞，不戰而可收功也。諸公勿慮！」煇等快快而退。　　琅統侍衛吳啟爵、吳英、朱天貲、林賢、楊嘉瑞、陳昌、陳龍等各鎮營船隻，至申時方到澎湖地方。即令快哨前去探望，回報：「各島悉有船隻把守，炮臺相望；惟貓嶼、花嶼、八罩、水垵澳賊船無幾。」琅發令：「天色將晚，所有船隻分䑸，暫寄貓嶼、花嶼諸澳！」　　水師二鎮前鋒營李富同防守貓嶼中提督中鎮左營王顯、守水垵澳左虎衙領旗協楊武，見琅大隊舟師將至，寡眾不敵，隨將船駕回娘媽宮，報國軒。軒知琅船到。邱煇復挺身請曰：「俟今晚潮落，沖䑸攻擊，自然潰散。不可使彼窺探形勢！」軒笑曰：「公堪稱勇將，竭力報國！但我自有成算。施琅徒有虛名耳！今當此日日颺報之期，敢統舟師越海征戰？」遂即發令馳告：各守把要口提防！如夜半風起，則彼無噍類矣。　　次早十六日，琅督舟師齊到澎湖。國軒坐快哨如飛，於娘媽宮前澳內，督諸鎮迎敵。林陞、江勝、邱煇、曾瑞、王順、陳起明、楊文炳等，將熕船、戰船、趕繪船排列攻打。我舟師鎮營各欲爭先，互相沖撞，不得前。會潮落，風不順，邱燁、江勝首爭追擊，遂少卻而退。適琅船被流挽下，兼遇頂風，林陞率前鋒鎮姚朝玉、智武鎮陳侃、戎旗五鎮陳時雨與林順、施廷、洪邦柱等船，結大隊合攻琅。琅正在尾樓上督兵禦敵，伴儅馮苓見戰船鹿銃直指琅，急呼曰：「大老爺！」琅回顧，苓已穿胸膛死矣。忽流炮過，餘燄燒著琅右面，跌倒，子世驥、世驃、世驛、族叔芳、弟朝勳、姪世忠、世驤等大驚。琅曰：「無虞！火氣耳。」強起指揮。提標署右營遊擊藍理望見琅船受困，將自坐戰船逐浪沖䑸，高叫曰：「將軍勿憂！藍理在此。」遂發斗頭熕，攻穿陳侃船一隻，登時沈沒；又發左邊橫炮一門，攻中提督前鋒營陳陞船，壞裂半邊；理入䑸督眾，揮擲火罐，陳時雨船發火，咸赴水死，故諸船稍退，琅令船眾擊櫓略進。風微起，正轉帆行，亦發右邊橫炮，攻中侍衛右協蔡智船，折頭桅，方與理合䑸攻打，打壞姚朝玉船一隻。林陞不肯退，揮諸船與理死戰。理正酣戰，為流炮餘燄所傷，掩身甲燒透及腹，跌倒，肉裂見腸。共裨將等忙舍戰救理，理搖手曰：「不妨！」令其仲弟瑤：「督戰速進！莫因我一人而誤大事！」眾急取藥敷腹，裂旗幅緊裹。理起整甲奮呼曰：「今日諸君不可怯戰；誓與賊無生還！」戰愈酣，陞身連中三箭，終不退。金門鎮千總遊觀光乘風趕到，發一炮，賊眾死傷甚多；忽左腿被理炮所傷，遂倒。船方散開，琅乘勢趕入。適江勝、邱煇督熕船複合，琅與理、觀光等引師還，退出外洋。　　國軒望見琅舟師已退，而江勝、邱煇揮船尾道，恐其貪敵，遂鳴金，打招旗。二人聞收金。亦即轉船，仍回娘媽宮前口子下椗。各坐杉板，見國軒曰：「正欲乘勢追趕，何本督鳴金之速也？」軒曰：「彼船隻眾多，我恐汝二人貪敵，倘有別隊舟師乘虛而入，豈不欲巧反拙，是以收金。」煇又曰：「乘彼戰北，軍心必虛，煇與左虎今夜督熕船十隻，直抵貓嶼、花嶼、八罩攻打。料彼必不自安，決然逃回。」軒曰：「今日已挫其銳氣，不必追趕。但謹守門戶，以逸待勞！彼船許多，所寄泊垵嶼，悉無遮攔之澳，咸是石淺礁線，早晚風起；定不戰而自潰。」煇曰：「兵法有云：『半渡可擊，立營未定可擊，乘虛可擊。』今敵人患此三忌，而不乘勢趕殺，若早晚無風，合萬人一心而死戰，將奈何？」軒曰：「子多慮焉。俗云：『六月三十日有三十六颺。」今日乃十六、明日十七，十八、九就是觀音颶、沈蒸籠颶，安有無風之理？暫且養精蓄銳，扼撿守隘，以觀其敗。」隨撥蔡明船，載右武衛林陞回臺調理炮傷，兼報大捷。煇、勝等雖不敢違令，但怏怏而退。　　琅到洋中，聞國軒鳴金、收船歸䑸，嘆曰：「何狡獪若是！正欲賺散其船，出奇兵以旁邊沖入，直搗其穴。豈期其收軍也！」會潮落流急，琅問陳昂曰：「安得收䑸？」對曰：「俟晚潮轉，便可。」至旁晚，昂請曰：「可傳令收䑸矣！」琅發炮，將大隊舟師，收寄西嶼頭，各照䑸暫泊浮椗，不許卸甲，弓上弦、炮入子。另馳令著配坐一號先鋒大熕船金門鎮左營千總遊觀光守把中路要口（光字用賓，漳浦人。以克澎、臺功，官粵東虎門頭副將）；海壇鎮中營遊擊許英，配坐三號大熕船，守把左路要口；同安營右哨千總林鳳，配坐三號大熕船，守把右路要口（鳳字岐山，南靖人。以克澎、群功，官北直蔚州參將），以防劉國軒夜間乘潮衝出。　　十七日，琅號令全䑸，仍收八罩、水垵澳諸嶼，方傳諸鎮協營將千備隨徵等官到中軍船議事。吳啟爵、吳英、林賢、朱天貴、楊嘉瑞、陳昌、陳龍、何義、陳蟒、林實、詹六奇等齊到，琅曰：「賊船無幾，爾等俱不協力向前，互相觀望，延至潮落，使彼縱志攻擊。若非藍理，本軍門豈不危哉？」令筆帖式常在，將欽頒功罪格填明：賞藍理銀二千兩、遊觀光銀一千兩，餘照有功、有傷者，輕重分賞；撥船載藍埋等並帶傷回廈調理。次將詹六奇、方卻、許應麟、葛永芳、方永、劉管、蔡斌等官一十二員，綑縛請王令，以臨陣退縮，斬首示眾！吳啟爵等七人向琅請曰：「昨日之怯，亦由我們船隻叢雜，各欲爭先，以致互相沖撞，使賊得以肆志用炮攻打，非諸將故違軍令。今在用人之際，求寬其罪，令彼等立功！」琅曰：「賞罰乃朝廷法令，本軍門安敢自私？」英等復懇之曰：「賞罰固出自朝廷，而行法者實我公也。公苟寬恩，使彼立功，自必奮勇鼓勵，以一當百」；各為懇請。琅見諸總鎮慇慇求保，即曰：「姑看諸鎮情面，暫且記過。倘仍前觀望，兩罪俱發，決不有恕！」英等拜謝，琅令釋其縛。諸將叩首起，琅復面諭用命，苟不竭力，悔之莫及！吳英獻策曰：「國軒所恃者，不過數隻熕船而已。我們船隻，可分開列陣，不必齊進，當用五梅花破之。」琅曰：「何謂五梅花？」英曰：「彼船少、我舟多，以五船結一隊，攻彼一隻。其不結隊者，為遊兵；或為奇兵、或為援兵，悉遠駕觀望，相機而應。則無成䑸沖撞之患，又可以各盡其能，奮勇破敵。」琅大悅曰：「據公妙論，破之必矣！先以三壘浪而進，變以五梅花！」諸鎮將得令，遂各回船候期出征。　　




    
	
		
			第一卷　　江夏侯驚夢保山　顏思齊敗謀日本
			　　前明太祖，朱姓，諱元璋，字國器（一作國瑞），濠州人（今江南鳳陽府）。於元至正七年，自和陽起兵，渡江延攬英傑，驅除群豪。至戊申歲，即位於金陵，改稱南京（今江南省）。一十六載，始廓清宇宙；方命江夏侯周德興設立衛所，安插有功將士。　　德興從山東登、萊、青、曹，由浙江寧、紹、台、溫等處，會同有司，酌議踏勘，設置分封。迨入閩，至泉州建永寧衛。過石井安平地力，見龍勢飛騰，山環而相顧，水潮而有信，旗鼓顯耀。印劍生成，徘徊瞻玩。憶奉命時，曾受密旨：「斷沿邊孽穴。」今觀此地，應為斬斷，遂傳南安知縣楊廷志，取討人夫，備揪鍤。是夜，德興忽夢二人跪告曰：「公奉旨勘踏地脈，斬除孽穴。適觀此處飛騰踴躍，疑惑於懷；欲為開斷，以銷國患。但此地不然，發脈於臨汀，起伏於紫帽，蟠騰隱現，實歸安江；其左輔右弼，氣象萬千。上帝業命余保護此土，以俟後來之有德者葬其中，應出五代諸侯，為國朝嘆氣。幸勿輕為開斷，以違帝命。謹記！謹記！」（東旭曰：從古盛衰皆有數，聖明空算滿枰棊。雖然識破機關處，三尺冥冥自主持。）德興驚覺，漏方三鼓。細思此夢甚異，明是此處山神，奉上帝命在此守護，求我勿得擅開，後來當出此五代諸侯，為國朝嘆氣。輾轉思維，當再為審詳酌奪。次早，德興按夫役，親登嶺上。遙望波濤洶湧，山勢嵯峨，發跡環遶。不但尖圓秀麗，氣概雄壯；及山窮水盡，愈玩愈有意味。再步山巔，見大石鑴「海上視師」四大字，旁「宋朱熹書」。訝曰，「先賢業有明鑑！此乃天數，豈可違逆？」徘徊而下，散其夫役。至同安縣，設高浦所。濬一井於來龍之白鶴山上，深十餘丈。鎔化生鐵數千斤，傾入井內。其所前有大石二十八塊，每石令匠分劈兩片。（諺云：「白鶴山，珠嶼案，誰人葬得著，天下得一半。』故德興有是舉。）渡江置金門所（即浯州）、中左所（即廈門）。又建鎮海衛，以及陸鵝、懸鐘、銅山諸所。畢，會同軍門請旨，分給有功將士。然後從潮、惠、粵東建衛所回京覆命（按：此地，宋朱文公諱熹，初除同安主簿，經過此處，觀鴻漸山木星挺秀，喜其地。迨至山上，見海潮洶湧，五馬脫氣，遂令匠勒『海上視師』四大字於石。及江夏侯周德興建銅山所，城設四門，而塞其北，從未有發科甲者。至巡海兵備道蔡潮點軍至銅，見北門不開，哂江夏侯之未全識也，理當開以收逆水。令人挖之，內豎一石，書『遇潮則開』四大宇。潮嘆服曰：「夏侯真神人也！」從此，銅山文物濟濟）。　　後此地被鄭達德遇異人廖明師為之指葬，名為『五馬奔江』（達德，芝龍二世祖）。傳至曾孫紹祖（芝龍父），充泉州庫史。是年萬曆甲辰，三月初十日，春暖融和，天氣晴明。廈門忽爾雲霧四合，雷電閃爍，霹靂一聲，海渚劈開一石，中悉隸篆鳥跡，識者文之曰：「草雞夜鳴，長耳大尾，銜鼠干頭，拍水而起。殺人如麻，血成海水。揚眉於東，傾陷馬耳。生女滅雞，十倍相倚。志在四方，一人也爾。庚小熙皡，太平伊始。」人咸不解其語。十八日辰時，芝龍生。其母黃氏夢三婦人引紅霞一片堆於懷，徐而採抹地下。取名一官。越戊申，一官五歲，紹祖送啟蒙，取名國柱，頗聰明。庚戌，一官七歲。讀書放午歸於途，戲石過牆，誤中太守蔡善繼紗帽。繼失驚，遣人擒入。紹祖為免巾請罪。善繼見一官眉目清秀，氣宇軒昂，贊之曰：「此寧馨兒也！」賞而釋之。　　天啟元年辛酉，一官年十八，性情蕩逸，不喜讀書；有膂力，好拳棒。潛往粵東香山澳尋母舅黃程。程見雖喜，但責其：「當此年富，正宜潛心。無故遠遊，擅離父母。」一官詭答以：「思慕甚殷，特候起居，非敢浪遊。」程留之。　　至天啟三年癸亥夏五月，程有白糖、奇楠、麝香、鹿皮欲附李旭船往日本，遣一官押去。然前日本與今不同：今之日本，凡船隻到港，人都入在班中拘束，不許四處散歇。交易只許六十萬兩，各船勻攤，數足將餘貨發還，給水米蔬菜駕回。昔之日本，最敬唐人（凡各洋悉唐朝與通，故稱中國人曰唐人），船一到岸，只有值日庫街搬頓公司貨物（公司乃船主的貨物洋船通稱），其餘搭客暨船中頭目、夥記、貨物悉散接居住，轉為交易。婦人雖跣足蓬頭而姿色羞花，宛如仙女。且頭髮日日梳洗，熏以奇楠，不似中國抹以香油也。客至其家，最敬者或茶或酒，杯盞必擦以頭髮，然後斟而送客，余詠有「奇楠氣味生餘瀝，薌澤嘗黏齒頰芬」之句。所以抵日本者，即沾泥柳絮亦欲逐春風而往，況一官正在方剛之年乎？亦是天數該然，赤繩繫足。本街有倭婦翁氏（倭日本別號），年十七，夭嬌絕俗，美麗非常。見一官魁梧奇偉，彼此神契；第不得即為雙柶並一耳。一官遂聘之。合巹後隔冬住下（凡洋船乘南風而去，東北風而回，而未回者即曰隔冬）。　　天啟四年甲子六月，有福建漳州府海澄縣人，姓顏名思齊，字振泉，年三十六，身體雄健，武藝精熟。因宦家欺凌，揮拳斃其僕。逃日本，裁縫為生。居有年，積蓄頗裕，疏財仗義，遐邇知名。是歲唐船販日本者甚多。思齊與大赤般財副（赤般船名，財副管理一船貨物）楊天生、陳德（字衷紀，海澄人，猛悍邁眾）、張弘（一作宏）交稱最好。天生字人英，年三十，泉州晉江人也，算法精敏，最熟大刀；且言語便捷，桀黠多智。朝夕盤桓，遂成水乳。一日偶共飲微酣，思齊嘆曰：「人生如朝露耳，若不能揚眉吐氣，虛度歲月，羞作骯髒丈夫！」天生曰：「舜何人也，予何人也，有志者亦若是。長兄有此雄略，何愁久困。以余度之，此地可圖。」思齊嘆曰：「吾亦有心久矣，其奈力微何？」天生曰：「先以得人為要。弟當憑三寸不爛舌，鼓動各船之傑者尊拜我兄為盟主，然後徐徐說之，則事可成矣。」思齊曰：「此非吾弟不可。事成富貴與共，聞李德船中有一姓洪名陞，為人慷慨豪邁，甚好藤牌？」天生曰：「與弟最厚。」（陞）字杲卿，年方二十六，係興化府莆田縣人。其祖至同安，因而在同住家。藤牌正跳七尺，倒跳一丈。思齊思此人當招之。天生曰：「他亦極慕長兄名譽。」二人談得投機，直至酩酊方別。　　次早，天生邀陳勳同到張弘船中。弘字子大，泉之惠安縣人，剛直勇敢，能舉五百觔青石，遍行教場一回，面不改容，故號為『鐵骨張弘』。適陳德、林福亦在船中。福字振祖，手足便利，渾號『深山猴』，善使標鎗火炮，泉之同安人。天生敘談之際，就提起拜顏振泉為盟主之事，眾咸喜焉。林福舉李英、莊桂、楊經三人年少義俠，陳衷紀舉林翼、黃碧、張煇、王平、黃昭五人。福即同天生往招李俊臣（臣名明，漳之南靖人，風流灑脫，甚精鈀頭），俊臣許諾。　　天生等回，於途遇鄭一官與何錦，天生招之。一官舉高貫武藝超群，並余祖、方勝、許媽、黃瑞郎、唐公、張寅、傅春、劉宗趙、鄭玉等共二十八人，於六月十五日，大結燈綵，香花牲犧，列齒序行，以鄭一官為尾弟。禱告天地：「雖生不同日，死必同時」之語。畢，燒化紙錢。眾拜振泉為盟主，大開筵席，暢飲而散。　　自此之後，親契友愛，勝於同胞。惟天生每用言挑撥諸人，說日本地方廣闊，上通遼陽、北直，下達閩、粵、交趾，真魚米之鄉。若得佔踞，足以自霸。陳衷紀、陳勳、張弘、洪陞、高貫五人咸動心，向振泉謀曰：「天生所言誠是。大哥不可失此機會！」振泉曰：「公等如兒戲，然奪人之國，豈爾我數人而可？」洪陞曰：「非此之謂。未知大哥如何？大哥意若決，則吾會中諸人立呼可就，毋煩周折。其餘當徐徐誘之，則大事成矣。」振泉曰：「事當密秘，觀人而言。倘一造次，性命攸關。」諸人領諾而去。洪陞、張弘、楊天生既得思齊實意，欲往李明船中，途從炮臺經過，見守臺倭番整肅羅列，火炮齊備。天生猛省一驚，顧陞與弘曰：「炮臺如此嚴謹，如此整備，恐難下手。」陞笑曰：「炮臺嚴謹，不過見我們船欲起身，加意提防耳。此何必介意？」天生曰：「君既胸有成算，試略陳其槩。」陞曰：「兩臺倭兵，不過百有餘人，所恃者惟數門大炮。以弟愚見：每臺只用膽勇者五六十人，或清晨、或黃昏，乘其交換無備時衝入，將守炮者砍倒，炮車扭轉，連放數門。彼知所恃者已為人奪，安有戰志。另擇一位驍勇者統之，從中趕殺。再分百人兩邊放火喊殺，則可得矣。」天生點首曰：「所見略同。」遂到明船，與高貫（一作冠）、李英、傅春等商議。英曰：「不乘此時齊集舉事，更待何時？」弘曰：「言之誠當！不勝於終年波浪馳逐乎？」天生曰：「還須與大哥決定。」眾曰：「然。」同到思齊寓中。天生述眾意，勸速舉事。齊曰：「凡事當料己料人，力保萬全，豈可苟且？倘畫虎不成，反類狗耳。」天生曰：「兄所慮者恐人心未一乎？」齊曰：「然。」天生曰：「俟十二日弟設數席請諸位，令其各書名押號，並密約策應備敵之計」齊曰：「此最要著，賢弟宜亟行之！」十二日，天生治席請二十七人咸至，依次而坐。酒至數巡，天生向陳衷紀曰：「今歲我們船隻不知交易幾多？貨物配搭不知幾多？篦金計搭幾多（日本出金，樣如篦，故曰篦金，色八成）？板銀計搭幾多？何船得利？何船虧本？」衷紀曰：「別船不知，就弟船中計算，虛頭多，大約獲利無幾。」天生曰：「冒波濤而涉風險，不能得利，亦就難了。」杲卿曰：「生理都好，奈此中抑勒，不與我們親自交關，憑他當事掣肘，京客尚有三年不得貨者（日本係埠頭，其國亦稱日京，離日本三個月路）。」子大突曰：「我們出於千波萬浪之中，反為倭奴束縛，將幾間板屋放一把火，大家焚了罷，怕他錢糧不是我們的（日本之屋悉係木板所為）。」天生只管搖頭。衷紀曰：「長兄不用搖頭。子大之言，大都不錯。弟亦有心久矣，恨無首領提調耳。今日大哥在此，眾人協力。衝鋒破敵之事，弟獨任之。」天生曰：「二位酒言！我等至此，頂履別人天地，休作兒戲。」思齊曰：「幸座中都是我們，若有外人，豈不惹出事來。」衷紀曰：「小弟之言，實出肺俯，並非醉語。」杲卿曰：「人貴適志耳，碌碌何為？凡我在座，聽弟一言！」眾曰：「謹聽鈞諭。」杲卿曰：「今日此會，實乃天緣，生於中國，而獲聚一島。況大哥德望，素為人欽仰，共扶為主，乘時踞此，同享富貴何如？」眾大喜曰：「是。」天生、杲卿即斟酒一杯禱告天地曰：「座中諸人苟有異心者，天其殛之！」禱畢，又斟酒一杯，共扶思齊上座，環跪曰：「今日之事，大哥主之。富貴與共，生死勿替。若有違約束者，鳴鼓共誅。」思齊曰：「諸位莫非醉語否，何鹵莽若是？」天生曰：「大哥勿太執。我們所言，實從心出。今日化家為國在此舉、取禍殺身亦在此舉，幸為主決，莫作婦人之仁。」齊曰：「賢弟今日醉言，恐明朝酒醒，悉都忘卻，豈不誤事？」天生曰：「應立箇規矩方可。」杲卿曰：「有單在此，眾人各書名簽號，以便調度。」眾欣然曰：「言甚有理。」遂各按名下書押。畢，遞與思齊曰：「願聽約束。」思齊曰：「齊實不才，因一日之長，既蒙推之，凡事當聽吾言，共成富貴。」眾咸曰：「毋再反悔，即赴湯火，亦不敢辭。」飲至三鼓方散。　　甫出門，見天昏地黑，雨箭風刀，飛沙走石，鼓浪興波，令人震怖。天明，鬨說海濤中有物，長數十丈，大數十圍，兩眼光爍似燈，噴水如雨，出沒翻騰鼓舞，揚威莫當。通國集觀，咸稱異焉。閱三晝夜方息。空中恍有金鼓聲，香氣達通衢。一官妻翁氏正在肚疼昏迷間，夢同眾人岸上觀大魚跳躍，對懷直沖，驚倒。醒來即分娩一男。一官聞之，不勝喜躍，方扶在『氈踏緜』上坐，忽聞四處吶叫：「救火！」一官忙啟戶視之，見眾人齊來門首，作躊躇狀。問曰：「列位！火在那裡起？」眾曰：「都見是你家失火，故群來救。至此又無，豈不怪異？」一官曰：「我家那有火起？或是拙荊臨盆，燈火射出。」眾人方知翁氏生子，俱向一官作賀曰：「令郎後日必大貴！我們眼見光亮達天，非恍惚也。」一官謝不敢，眾散去。翁氏忙問一官曰：「外面何故這般喧嘩？」一官將眾人之出言說了一遍。翁氏曰：「此亦奇異，我方纔疼絞之時，略定睡去，如日在岸上，看那大魚一般搖擺騰翻，沖我懷中，驚倒醒來遂產。」一官曰：「想此兒必有好處，當祕之，善為撫養。」正秋七月十四（一作十五日)夜子時也。　　一官自生子見火光耀室與夢中之奇，心暗喜焉。思齊率眾拜賀。過三朝十二日，思齊遣人請一官至寓叮曰：「此番舉事，惟汝年輕，汝須慎言語，切勿輕漏於婦人之耳。」一官曰：「大哥不須過慮。丈夫作事，自有定見，豈肯向兒女嗷嗷。」齊曰：「如此足見賢弟少年練達。」忽天生、杲卿至，問一官曰：「數日忙甚？姪兒想都乖巧。」一官曰：「月裏孩子，聊且過日。」天生曰：「這就是好。但弟婦面前此事不可與知。」齊曰：「今日正為此特請他來叮囑，恐其少年失於檢點；倒亦老練矜持。」杲卿曰：「如此纔是丈夫所為。」一官曰：「事貴神速，恐耽延日久，人多誤事。」齊曰：「總在八月間矣。」天生曰：「業已通知各位：一應索路帆蓆，收拾齊備，乘秋潮將船悉放浮水。所有柴米蔬菜，加倍配足，使倭人不疑。船中軍器炮火，全賴杲卿與子大二位調度。其中路統眾併上將軍衙者，衷紀。西路奪炮臺、領人釘炮者，子大。搶入東炮臺、督人扭轉炮身放炮者，俊臣。由東南率眾喊殺者，莊桂。其陳勳從西北角抄入，放火喊殺。大哥與一官領一隊沿海接應，小弟與李英統人分路接應。其調度各船杉板預備者，楊經。派定在單，大哥可著人傳諭，期在八月十五早。」思齊接單閱完，將單交一官，令他前去密傳。一官隨到各位通知調度。　　八月初四日，各船悉放落港心，整頓收拾，靜候十五日舉事。　　十三日，楊經壽誕，眾備禮作賀，經留眾飲。獨李英酒多，乘醉而歸，倭婦王氏接入慇懃伏伺。於情濃之際，英將十五日欲併國王事悉吐露焉。王氏曰：「炮臺兵許多，炮又大，如何做得？」英大笑曰：「儞真癡婦。我們這些唐船就許多人，又舊唐人多少（來往者唐人，在地居住者稱舊唐人），合做幾路，放火的放火，占炮臺的占炮臺。幾箇倭兵，何足介意？但儞勿驚慌。」王氏曰：「有爾作主，我豈驚慌。」遂與英搥擦，昏昏睡去。至天明，英忘卻醉後語，梳洗畢出門，調理諸事。王氏卻請伊兄六平到家，將英夜間所言，一一通知。囑其收拾貨物，免臨時慌張。主六平者，倭之開巨行，有心人也。聞此言，而自忖度曰：「此輩做起，其害匪淺，出首為是。」就詭應曰：「我就去收拾。」忙轉身到值日街，尋值日何必登。六平曰：「爾可知這些唐人做的勾當麼？」登曰：「不知。汝何這樣慌忙？」六平曰：「唐人結黨，約在明朝就欲焚殺併奪。」登曰：「汝有何據而知其詳？」六平將李英昨夜醉後對伊妹之言細陳。登曰：「果有是事，速同爾去見當事，以便啟王。」必登帶六平到當事楊復門首，問守門者曰：「裡面誰在？」守者曰：「翁翊皇在焉。」登曰：「可有唐人麼？」答曰：「無。」登囑六平：「汝且暫站。我先去報明，纔來叫爾。」六平點首。登入，楊復望見問曰：「爾今日值日，來此怎麼？」登曰：「有要話欲回。」復曰：「甚麼話這樣要緊？」登曰：「可有唐人在此否？」復曰：「只翊皇爾我三人。」登曰：「此就說也無妨。」將六平所言伊妹始末，一一陳說。復曰：「王六平呢？」登曰：「現在門首。」復曰：「叫他進來。」登出叫六平入見。復曰：「唐人是如何做事，爾焉知其詳？當確實有據，不可妄生枝節！」六平曰：「我原不知其情。因李英是我妹夫，昨夜乘醉歸家與我妹說其始末，囑勿驚慌，故此舍妹早間叫我過去商量。我知而不言，罪同叛逆，特來出首。」復曰：「然，有之。我此數日見唐人備辦物件，收拾器械，與往歲不同。今汝妹之言大約不虛，此乃土地之靈、王上之福。翊皇爾且回去，別日來清賬，爾亦外面打聽。我領他去啟王。」　　翊皇就辭出來，忙奔到家。見一官抱孩子同女兒在「氈踏緜」上頑耍（翊皇，翁氏之父，一官之丈人）。忙曰：「一官！不好了！爾們唐人做的勾當被李英妻舅王六平出首，纔去啟王，就有兵出來擒拏。汝可速下船逃生！」一官聽見，魂不附體，飛跑出門。恰轉西澗，撲面遇天生、杲卿、子大三人，一官忙於旁曰：「不好了！事已洩漏，王兵即出，可快傳下船逃走！我去報大哥。」三人聞說，分頭轉傳各人。一官奔思齊寓中，正遇陳衷紀、莊桂、高貫、余祖、何錦、傅春在許計議，忙曰：「我丈人來說王六平出首，事已敗露，王兵即來擒拏，快些下船！」齊曰：「你們快去傳說，各人速速下船！」只陳衷紀、傅春二人同一官、思齊合執大刀奔至海邊，見唐人紛紛亂竄。正十四日未刻，秋潮已漲，各船杉板、本處花葉（日本小船名）悉灣泊岸邊。思齊忙喚眾人下船，都各各爭先，急搖到大舡，起碇的起碇、起帆的起帆。當其慌忙之際，遙見倭兵亦四出擒拏。乃是必登隨楊復啟王，王傳鎮國將軍到，正在疑惑間，欲差人來喚李英說實；而四處值日見唐人鼎沸，飛報造反，王隨傳兵馬齊出，撥將前去，謹守炮臺，放打唐船。岸上有走不及者，或至海埏無船者，有群爭上船而船覆者，有得上船而急搖者。思齊招吶：「快來！」抽起杉板，開駛出口。　　思齊一船正要開頭，炮臺上大炮連發，倭人亦慌忙。兼之潮落，風又微順，各船亦悉轉頭，坐潮緩緩而行。雖炮聲不絕，卻無壞船。一個時辰，船咸出口。思齊站在尾樓上，見將到洲仔尾，令人放炮，打招旗傳令，今晚暫泊此處議事。但思既倖脫虎口，船不急去，而就泊港外，豈不虞倭人出追乎？日本因前犯浙、閩、粵東三省邊界（明季之防倭者是也）擄掠陷城。總制胡宗憲令大將戚繼光追捕，勦殺殆盡，所剩回者可數。國王從此將大小船隻去舵，以絕不肖倭人出洋作反。思齊籌之熟矣，料他船隻缺舵，難以追趕。正傳灣泊，諸船聞號炮，悉一條鞭停住落碇，各搖杉板到齊船中。齊接眾人上船，互相安慰畢，乃曰：「幸脫此險，不知諸兄弟可有失落否？」天生曰：「都下來了，並無失落。」齊著團坐。遂曰：「只差一日，就得成事，莫非天意！若不是一官通知，幾乎遭難，此亦列位福氣，但不知何由得知？」一官答曰：「是我丈人往楊復班中算賬，何必登領王六平出首，說是李英兄被酒漏言，英兄嫂對伊兄六平說，囑其收拾貨物，因此六平得知，正往出首。楊復著我丈入且回，就去啟王。我丈人飛跑來家，叫我快走。出門就遇陞兄他們三位，方說與知，分頭通報，因此得脫。」齊問李英曰：「汝昨晚如何與弟婦說？」英曰：「醉了亦都不知有說甚麼話。」杲卿曰：「醉後失言，往往有之。今悔莫及，且速商量退步。」齊曰：「出來共多少船隻？」天生起來點數，共一十三隻。「當各分配支更，聽吾號炮，一齊放洋暫到舟山，再作商量。」衷紀曰：「舟山何用？若到舟山，人都散了。人散則孤立，難以濟事。依小弟管見：將此十三隻船，乘此秋風，直駛臺灣安頓。」天生曰：「此言有理。」齊曰：「就煩衷紀、子大二位為頭程，日陞號帶，夜放火箭，以便觀望跟蹤。」天生曰：「如此卻好，暫且過船料理。」眾各告別。十五日天明，思齊船中號炮三響，各魚貫隨行。計八晝夜，方到臺灣。即安設寮寨，撫恤土番。然後整船出掠，悉得勝焉，故閩、浙沿海，咸知思齊等踞臺橫行。一官父紹祖已死，季弟蟒二（後名芝虎）同其四弟芝豹、從兄芝莞附搭魚船往尋，是以聲勢愈大。　　天啟五年乙丑秋九月，顏思齊因往豬朥山（一作豬羅山，即諸羅縣）打圍回來，歡飲過度，隨感風寒，自知不起。與天生諸人訣曰：「共事二載，本欲與諸君取富貴。豈期今日染此重病，中途分別！」天生等慰之曰：「疾病人所難免，時加調養自好，何必過戚？」齊曰：「雖然；奈大數已盡，難與諸君揚帆波濤中耳！」言訖，嗚咽而死。天生等隨即殯殮設位，眾軍掛孝。完百日，方祭奠除靈。　　十二月初二日，天生集諸位商議，再推一人統眾方可。杲卿曰：「弟有一言奉告，不知列位尊意如何？」眾曰：「所言合當，豈有不遵之理？」杲卿曰：「我們這番所為，雖未得日本，而禍不臨身，兄弟們又完全，此乃皇天庇廕。今欲再舉一人統領諸軍，弟恐新舊愛惡不一，倘苟且從事，自相矛盾，反為不妙。然統軍亦非易事，當設立香案，禱告蒼天，將兩碗擲下，連得聖筊而碗不破者，即推之為首。管見如此，不知有合眾意否？」眾曰：「此論最當，庶無後言。」隨排香案，眾各拈香跪告畢，依序向前拜祝，兩碗擲下粉碎，無一完者，咸躊躇焉。惟一官尚未擲，又忽其年輕。一官跪禱，將兩碗擲下，恰好一個聖筊，碗不破。眾皆駭然，一官取起擲下，復如前。衷紀曰：「我不信。」取原碗當天禱告：「我等大哥已死，欲推一人領諸軍。天若相一官，再賜兩筊，眾願相扶。」又連擲兩聖筊，碗不破。間有不信者，禱告擲下復如前。如是者屢，屈指計之，共成聖筊三十。眾齊鬨曰：「此乃天將興之，誰能違之？吾等願傾心矣！」天生曰：「當選吉日。」楊經曰：「初八日大吉，我們尊拜一官為首。」（按：獵歷明季諸記事多說：「拜劍躍起，遂扶芝龍為首。」又一說：「芝龍與陳衷紀、陳勳等十八人各乘一舟亡臺灣為盜，風引桅帶，攪而為一。各駭誓曰：「議以三通鼓而開者，立為主帥。」芝龍忽開。」此皆互疑兩可，難為信史。余先君諱美鼇，生同時，從永勝伯鄭彩翊弘光督師江上。繼而福州共事，署龍驤將軍印。至丁巳，改職歸誠，往粵東連平州。始末靡不周知，口傳耳授，不敢一字影捏，故表而出之。噫！使當時即亡臺為盜，既名芝龍，則成功從何而生？於後作何附會「鄭芝龍平鄭一官功題請」？致崇禎問林釬：「芝龍、一官，是一人耶？或是二人？」釬愕然不能對。奏曰：「臣待罪京師，梓里之事不能詳知。容查實回奏。」出，遂服藥死。據云：十船相連，尚隔有十餘丈、二十丈之間。不知海船難比河船，駕駛相近，則兩船必有一船礙傷。灣澳落碇，若相近，則兩船亦難獨全。兩船且難相近，何況十隻船之桅帶，可攪而為一乎？附辨於末，以待採風者擇焉。附紀：芝龍從顏思齊為盜，時名一官。至齊死，結十八芝，渠為首，名芝龍。於招安之日，重賂當道縉紳。獨林釬不見其使、不受其禮，反其牘背署之曰：「人有向善之心，而不與人為善者，非也；與人為善，而又因以為利者，亦非也。」遂以義士鄭芝龍收鄭一官功，題報授職。後釬拜相，一日侍講，崇禎偶問及。釬以有人密奏其事，不敢對，附會其說。出，即服藥死）。眾欲以初八日扶一官為首。一官曰：「弟年譜在諸兄末，豈敢越分？」天生曰：「此乃卜之於天，豈可逆也？」一官曰：「既卜之於天，亦當決之於人。前大哥在日，諸公在上，弟不敢置啄。今日蒙寧為首，應有一番振頓，上下分明，賞罰雖親疏無異。倘如從前無上下之別、無賞罰之令，弟決不敢承此座。」天生曰：「不意吾弟年紀雖輕，議論大有經濟。」杲卿曰：「經濟豈在年紀。周瑜十三歲尚為都督。迨至赤壁專師，程普不服；及觀其調度，甘拜下風。今日吾弟所言，眾願折節相事，拱聽約束。」一官曰：「既承諸兄以天意相推見許，但初八期亦太逼，恐備辦不及；況是戌日，與弟命不合（一官是甲辰年，故戌日與他本命相沖）。我看十八申日，申子辰會合；且備辦物件，亦得從容。」天生曰：「如此最妙，今要備辦何物？」一官曰：「旗幟者，乃軍中威儀，不可不新，當一概更換；並中軍帥旗一面，俾眾人咸知所尊。糧餉者，乃眾軍命脈，不可不積，專主要得其人。船隻器械，乃眾軍衛身以禦敵，不可不堅利，而時為修葺。決策取勝，須得籌畫佐謀之士；爭先破敵，全賴奮勇膽略之夫。鼓勵則賞罰當明，榮辱則升降必慎，故令出俾眾知所尊。然後進可取，退可守，不但踞此蕞爾之土，即橫行天下誰敢與敵？我今擇於十八日承接統領諸軍，除佐謀、督造、主餉，監守外，另選十八位作先鋒。」眾曰：「謹受教。」十一日，一官曰：「我今為首，取名芝龍，季弟蟒二為芝虎、四弟為芝豹、從弟莞為芝鶴（後改名為芝莞）、族弟香為芝鵬，餘者芝燕、芝鳳、芝彪、芝麒、芝豸、芝獬、芝鵠、芝熊、芝蛟、芝蟒、芝鸞、芝麟、芝鶚等，各寫就放盒內，告天拈著者，即名之，以應十八日之數。」天生向眾曰：「據所言，井然有條。」隨分遣備各色旗號，並收拾器械物件候用。　　十八日，金鼓齊鳴，三聲炮響，中軍船上豎起帥旗，一官即以天生為參謀，衷紀、子大為總監軍，陳勳、林翌為督造、監守，楊經、李英管理一應糧餉，杲卿為左右謀士。自名芝龍，其胞弟芝虎、芝豹、大功弟芝莞、族弟芝燕；餘十三芝當天拈就名數。各拜天地，祭獻海岳以及舊主思齊畢，三讓然後登座曰：「芝龍菲材，既承諸位推舉，惟天在上，可表厥心：外則君臣之分，不敢借私恩以害公；內則兄弟之情，亦不敢假公威以背義。倘有不及，仰賴諸公指示。若在行間，全仗諸公協力。山河帶礪，富貴與共。」衷紀曰：「公帥以正，孰敢不正？」天生曰：「眾人碌碌，全賴主公提調。」芝龍曰：「凡事豫則立，故天時、地利、人和，得一即可以有為。」眾曰：「然。」遂設晏慶賀，盡歡而散。芝龍既為眾所推，統領諸軍，即料理船隻，整頓器械，件件完備。




    
	
		
			第五卷　　唐監國福州假號　黃道周南京盡節
			　　夏五月，大清兵至杭州。黃道周、曾櫻、何楷、郭朝汾、黃景眆，蔣德璟、路振飛、張家玉、朱維祚等逃入閩。鎮海將軍鄭鴻逵、總兵鄭彩俱陳師江口。而唐藩從河南逃難至，逵、彩請見。語及國難，泣沾襟袂。二人奇之，令副將江美鼇（字龍弼，泉之同安高浦所人？復改文職。任廣東連平知州，投誠）。鄭陞帶兵衛之入關。逵、彩聞杭城降，撒全師回至閩省。會巡撫張肯堂、巡按御史吳春枝、禮部尚書黃道周、南安伯鄭芝龍。議立唐藩監國（唐藩，諱聿鍵，性剛直，喜讀書、善文翰，酒酒千言。初封南陽，以父騕失愛於祖端王，兩姬謀奪摘，未得請名。及端王薨，守道陳奇瑜、知府王三桂始為請嗣。後以統兵勤王，擅離南陽，被錮。會被難，逃於江口）。黃道周執筆為諭曰：「孤聞漢室再墜大統，猶繫人心；唐宗三失長安，不改舊物。豈獨其風俗醇厚，不忘累世之澤哉？亦其忠義感憤，豪傑相激，使之然也。孤少遭多難，勉事詩書；長痛妖氛，遂親戎旅。亦以我太祖驅除群雄，功在百姓；方十三葉，而屬彝驁然，睥睨神器。為子孫者，誠不忍守文自命，坐視其凌遲也。二十年來，狂寇薦驚，孤未嘗兼味而食、重席而處。北方二載，兩京繼陷，天下藩服，委身奔竄。孤中夜臥起，嘗涕縱橫。誠得少康一旅之師；周平晉鄭之助，躬率天下，以受彤弓，豈板蕩哉？今幸南安（芝龍）、定鹵（鴻逵）二大將軍志切匡復，共賊無衣，一二文臣，以春陵、邢邢之義過相推戴。登壇讀誓，感動路人。嗚呼！，昔光武、昭烈，皆起布衣，所遭絕續，與大敵為仇；而能正言舉義，躬承舊業。況今神器乍傾，天命未改。孤以藩服感憤，間關逢諸豪傑，應節投袂。知明赫之際，神人葉謨，上天眷顧我太祖紹其子孫，猶未有文也。書曰；「與治同道，罔不興。」傳曰；『多助之至，天下順之，得道者多助』。自六月初二日監國伊始，一切民間利病，許賢達條陳。孤將悉與維新，總其道揆，以副海內喁喁之意焉。」　　唐藩監國正議出師，有艷翊戴者，咸請正位，方可號召天下。諸臣多言監國名正，出關尺寸，建號未遲。李長倩亦有『急出關，緩正位，示監國以無富夭下心』之疏。惟鄭芝龍、鄭鴻逵亟請正位，不正位無以壓眾心以杜後起。遂定議。於閩六月十五口，共奉唐藩即位福州！改元『隆武』。命禮部尚書黃道周草詔曰：「朕以天步多艱，遭家末造，憂勞監國，又閱月於茲矣。天下勤王之師，既已漸集；向義之心，亦以漸起；匡復之謀，漸有次第。朕方親從行間，鼓舞淬勵，以觀厥成。而文武臣僚咸稱：『萃渙之義，貴乎立君；寵綏之方，本乎天作。時哉不可失，天命靡不勝』。朕自顧觖然，未有丕績以仰對上帝，克慰祖宗，而臨安委轡，尊讓無期，大小汎汎，加河中之水。朕敢不黽勉，以副眾志，而慰群望？稍稽載籍：漢光武聞子嬰之信，以六月即位鄗南，即以是年為建元元年，誕膺天命；昭烈聞山陽之信，以四月部位漢中，即以是年為章武元年，立宗廟祖稷。艱危之中，豈利大寶？亦惟是與義執言，繫我臣庶之故也。以今揆古：即以是年為隆武元年。其承天、翼運、定難功臣，悉以次第進爵，分茅胙土。稍俟恢復，以勒勳猷。其翊運、宣猷、守正文臣，亦以次第進級，別需表章。孝秀、耆宿軍民人等，俱依前諭優給。所在山川鬼神，除淫祠外，皆遣官祭告，以示朕纘緒為天下請命之意焉。」以布政司署為大內，改福州府為天興府。以黃道周、何楷、蔣德璟、蘇觀生、黃景眆、路振飛、曾櫻、陳洪謐、林欲楫、黃鳴俊、朱繼祚為大學主，入閣辦事；張肯堂為吏部尚書，李長倩為戶部尚書，曹學佺為禮部尚書，吳春校為兵部尚書，周應期為刑部尚書，鄭瑄為工部尚書，馬思理為通政使，鄭英為錦衣衛都指揮使，鄭芝龍為平鹵侯，鄭鴻逵為定鹵侯，鄭彩為永勝伯，林察、張明振、周鶴芝。陳霸等各為伯。分天、建、延、興為上游四府，汀、邵、漳、泉為下游四府，合兩浙、兩粵、滇、黔、晉、楚地方。隆武凡有批答，皆親為之，不假閣臣。且曾皇后性亦賢敏，頗知詩書；群臣每召對，輙於屏後聽之，共決進止。隆武同廷臣共議戰守，定兵二十萬。自仙霞關起，宜守者一百七十虛，每處兵多寡不同，約計十萬；其餘十萬，演習操練，以便出師。遣兵科結事中劉中藻齎詔往浙。熊汝霖曰：「吾知奉吾君而已。」不受詔。國維曰：「同是高皇子孫，當此之際，豈可異視，而受前龍後虎之迫乎？」遂勒手疏馳上隆武曰：「國當大變，凡為高皇子孫臣庶，所當同心併功。成功之後，入關者王。監國退守藩服，禮制昭然。若以倫序，叔姪定分，在今日原未假易，且監國當人心奔散之日，鳩集為勞。一旦南面正朔，鞭長不及，猝然有變，唇亡齒寒，悔莫可及！臣老矣，豈若朝秦暮楚之客也哉？」隆武覽疏，雖止問罪之師；然閩、浙水火矣。馬士英欲謁魯王。張國維參其誤國十大罪。英懼，不敢入，依方國安。　　時張國維督師奪富陽。八月，復奪於潛。雖兵馬雲集，而各治其軍，地方反受騷擾。　　隆武以翊戴功，晉鄭芝龍為平國公，加太師；鄭鴻逵為定國公；林察、周瑞、張明振、周鶴芝、陳霸等，各為侯；陳秀、郭曦、楊濟時、施天福、劉全、張進等，各為伯。以御史郭承汾巡按貴州（陳秀、郭曦係芝龍舊將，命守二關。劉全係香胞弟。承汾字懋袞，別號有水，泉之晉江人、癸未進士。至己丑歲，被可望所執，不屈而死。屍棄東郊，歷月餘，顏色如故，諸獸蟲不敢犯。總兵許盡忠暗稱奇，陰令家人黑夜瘞之）。隆武召黃道周、何楷、曾櫻、路振飛、黃景眆、蘇觀生、何吾騶等諸文武入朝，會議戰守策。鄭芝龍首站東班。楷讓之曰：「文東武西，太祖定制。今鄭芝龍妄自尊大，不但欺凌臣等，實目無陛下。」龍曰：「文東武西，雖古來定制，然太祖已行之，徐達業站東班首。」道周曰：「徐達乃開國元勳。汝敢與達此乎？」龍曰：「以今日較之，我從福建統兵恢復，直至燕都，功亦不在徐達下。」楷曰：「俟爾恢復至北京，那時首站末遲。」遂互爭殿上，隆武亦無奈何，各為慰解罷。自此文武不睦（東旭曰：余讀攝政王之書，「中華全力受制橫池」；又「南中諸君子，苟安旦夕，不審時機，聊慕虛名，頓忘實禍」，閱崇禎血詔：「朕非亡國之君，諸臣實亡國之臣！」又：「賊裂朕屍，勿傷百姓一人！」則未死之臣獨無耳目心思乎？應須猛省，志切匡君報國。若天命有在，人事不贓，然後如文相國也可。乃尺寸未建，空慕虛名，共相推戴，既正大位，身為宰輔，當如蕭相國籌餉關中，以佐軍需；否則，如狄梁公汲引人才，以鞏皇國。何計不及此？徒以區區班位，互計廷陛，此愚之所不解也！然何楷、黃道周、蔣德璟、黃鳴俊、黃景眆、林欲楫、朱耀祚、陳洪昆、王忠孝、唐顯悅、林蘭友、沈佳期、郭貞一等，皆與芝龍梓里，當痛哭流涕，導以忠義，感以貞誠：今日之事。不但東班首位，且薄天子而不為也。抑鄙芝龍出身綠林，非資格正途，不屑教誨耶？即不屑教誨，不應比肩事主；既已比肩事主，宜效蘭相如朝而稱病、遇而避舍，先國家而後私仇。頑石尚可點頭，況於人乎？諸君子不顧其君以全國，徒重其禮以使氣，互相計激，一旦芝龍拂袖，不接糧餉，群然計絀；不得已，請師募兵，請從海道。且有甚者，急而散去，致隆武不然一身，摯後而奔。噫！是誰之咎歟？諸君子有知，不但不敢再閱崇禎帝詔語，且亦不敢再讀攝政王書也）。　　九月，隆武聽知於潛、富陽之捷，即倣淮陰故事，令人築壇郊外，拜鄭鴻逵為大元帥，率周鶴芝、張明振、楊濟時、陳秀、郭曦、陳霸、鄭陞等領兵五萬，諸葛倬等為監軍，出仙霞關，往嚴，衢接應張國維、方國安等恢復浙東；鄭彩為副元首，率施天福、鄭聯、鄭賦、張進、朱壽、劉全、江美鼇等領兵五萬，以張家玉為監軍，道出五福、杉關，連江撫楊廷麟，會楚撫何騰蛟合師。　　同月，張國維、方國安等與貝世子對江相拒，屢戰未分勝負。王之仁上書監國曰：「事起日，人人有直取黃龍之志。乃一敗後，遽欲以錢塘為鴻溝。天下事何忍言？臣為今日計，惟有前死一策。願以所隸沈船一戰。今日死敵，猶戰而死。明日即死，恐不能戰也！」魯王覽畢，計無所出，遂遣都督陳謙入閩，啟稱「皇叔父」，不稱陛下。隆武不悅，下謙於獄。芝龍力救。監察御史陳邦芑密奏；「謙為魯王心腹，芝龍至交。今日若不除，恐為後患。」隆武信之，夜半出片紙，斬諸於獄（弘光時，曾差陳謙為使，齎印敕到閩封芝龍『南安伯』，敕內誤寫『安南伯』。謙教龍留印換敕。謙回至浙，弘光已蒙塵。故龍與謙厚。謙繫獄，芝龍力救不得。以為有虞必經門首，然後免冠請救，豈知夜半斬於獄中，有「我未曾殺伯仁，伯仁實為我而死」之句哭祭之）。　　鄭鴻逵引其子肇基陛見，隆武賜姓出。芝龍聞知，次日亦引其子森入見。隆武寄其狀。問之，對答如流。隆武撫森背曰：「恨朕無女妻卿！」遂賜姓，兼賜名『成功』，欲令其父顧名思義也。封為御營中軍都督，儀同駙馬、宗人府宗正。自此中外咸稱國姓。　　十月，日本國王懼芝龍威權，認翁氏為女，粧奩甚盛，遣使送到安平，即成功生母也。　　鄭鴻逵、鄭彩各提師逾關，未及百里，上疏請餉，逗遛不前。大學士黃道周、何楷因與芝龍爭班位不睦。楷辭回，過烏龍江，被劫，截其耳而去。道周憤諸將不前，以其坐而待亡，不如身自出關。奏請「以師相募兵江南，江南多臣門生故吏，必有肯效死力者。且可連楊廷麟、何騰蛟等，伺動靜作進取計。」隆武允請，朝餞啟行（東旭曰：拚他七尺酬千恨，何必三年臥一樓）。道周率諸門人中書蔡春濬（有刻蔡紹謹者，誤也）、賴繼謹（有刻賴雍者，誤也）、陳駿音、兵部主事趙士超、毛玉潔等、並子弟可千人。次芋源，作責躬詩一章：　　「天地何高深！日月猶循環；星宿陳其巔，動靜恆無端。舉翼不能翔，而作醯雞觀。大命一以至，不能復研鑽。鬼神欲告之，翕吸近古難。傷哉草木頹，不得留朱顏！」道周沿途招徵。至延平乏糧，駐軍上疏請餉。隆武命芝龍助資。龍奏曰：「現今兩輛進兵，動以千萬，餉且不足，焉有餘糧接應此未經操演之眾乎？」不與一粟。隆武無奈，惟給空劄數百道應之。道周亦以空劄付，鼓勵勸進，又得百人。進師建寧，劄崇安縣，遣人通楊廷麟、萬元吉等為聲勢。尋有以『外交諸藩』蜚書聞於隆武，武遣使馳示道周。周自陳疏曰：「臣耕無半畝，居只一椽。幸以是見憫於主上，見信於親友；然不能以是見諒於犬豖豺狼。臣於二十九日退居後堂，有人持小書云『是舊按臣陸清源的，呈上手拆』。臣錯愕展玩，有云：『東南立主，臣當元勳』。臣驚欲死。念清源生平謹慎，何至有此。臣行年六十，無險心酖語，為兇人所仇；無奇功異能，為要人所嫉，獨恃一斤肝腸，為高皇、列宗與天下黎庶共對白日耳。臣雖庸下，亦讀書至老。遭逢陛下，魚水相期，猶一月之內，四疏乞師。何至以元勳微腥，為狹邪所謗？至若子弟慕義勤王，雖天性使然，亦恐臣孤身隻手，陷身絕域，每一相見，涕泗漣洳。當二十六日以前，溽暑未收，毒水四下，臣兵自延過寧，渴而谷飲，病者八九。一日下操，十隊之士，呼半不起，遂損去健將陳伯輿。念其雄略，十射九破；千觔之力，盡於盆水。四觀環堵，何能不哀！今稍稍平復，遂相對強顏勸臣出關。嗚呼，此喟喟者亦臣子也。顧曾讀書，受朝廷之寵眷，而據憤至此。今在廷諸臣，不滌腸剖胸，誓同將卒分膽共薪；而蹹蹹訿訿，望影射沙，欲何為者？陛下不屑為昭烈，臣亦不屑為孔明；陛下不屑為朱高宗，臣亦不屑為李伯紀。取法不高，則庸佞狎來；視人太卑，則奸豪肆志。古今纔賊，偏中於高明；近代人才，沈淪於苟賤。惟陛下垂察！」隆武覽表，馳手劄慰之。道周逐出崇安分水關。　　秋七月，道周師至廣信府。聞徽州砍，遣將守馬金嶺。集紳衿父老，諭勸捐助，得萬人。乃整部署，分道進兵。遊擊黃奇壽戰捷於牛頭嶺，遂營之。其出婺源者，參將王加封失防伏兵，戰死；遊擊李忠被擒。黃奇壽聞報，援之莫及。參將李瑛、倪彪出童家坊，被馬步衝突，亦潰。參將應士瑛從間道出援，屯高偃橋。道周遂馳疏請兵，略曰：「臣今年六十有二，才能智勇，不過中人。而自請行邊，拮据關外，譬之雞然，風雨如晦，雞鳴不已。即有不寐之人，起而刀俎，亦無可奈何而已！臣少而學道，於物無競，於人寡尤。直以出師之故，為異志所排。寡識之人，群起和之。千端百出，以阻其成；旁勾曲引，以幸其敗。或叩關門，數日不達。饑疲之眾，寧死中野？臣何所營而坐困於此哉？巨遭曹風雲，甫及一月，五疏求去。直以皇上英武洞燭遐邇，嘗鑑臣於言語形跡之外，所以荏苒焦嘵，瘁毛鍛羽，以為朝廷守一日藩籬。非曰能之，亦各盡其義而已。今敵之來者，日以壓境；眾之附者，日以攜志。蠢冥何知？惟利是視。貪生怖死，則前後異致。信州闆巷，雞犬方集，今復翻然欲舍而去已。據徽人來者者咸云：敵一百六十騎守婺源，又五百騎守婺境，自海口煖水焚掠殆盡。煖水距廣信百餘里。臣師屯八都者僅千五百人，皆邨落新募，月食一兩之卒。其東出馬金嶺者，僅七百餘人。又千二百人西去饒、撫，馳收未回。所餘帳下千二百人而已。臣自八月以來，東弭台、寧之釁，西消金嶺之孽；精力疲於文告，歲月馳於期會。未有一智一謀佐於其內。一臂一力助其外；空以老瘁，一意報主，為愛己所憐、異己所笑。今事勢甚急，可亟命方國安以一萬之眾，從嚴州出老竹嶺，直搗徽州，乘其西馳，可以破敵。即不然，亦可解信州之危，成牽制之勢。」隆武覽表，無以應之。道周計窮。　　十二月，集門人諸將議曰：「敵人雖眾，虛聲耳。若延來春，則彼弓弛馬懈，即可破也。奈糧餉不足何？與其半途潰散，廢卻前功，不如決戰以報朝廷。」相持泣下。復進兵攻婺源。至童家坊，忽報樂平已破，信州士大夫各致書通道周。道周以成師既出，義不反顧，遂鼓勵諸門人師義師千餘人以前。次明堂裡，僅三百人，馬十匹，糧三日。又移軍婺城之十里。天微曙，報提督張天祿率兵四至。道周策馬揮賴繼謹等督師鏖戰。參將高萬榮話於道周曰：「當引兵登山，憑高可恃。」道周從之。正移師間，一隊騎兵，從間道突出，箭如雨。軍遂亂，道周被執。輿至婺源，張天祿親至勸降。道周罵不絕口。繼而門人蔡春溶、賴繼謹、趟士超、毛玉潔亦解至。道周絕粒斷漿，作自悼詩八章：　　　　「昔時為柳下，今日見薇陽；此道原無可，於生亦不傷。雲霓人絕望，金石鬼劑香。莫信惠連後，遂無日月光。」　　　　「樂毅未歸趙，魯連不入秦。兩書傳白璧，隻手動青蘋。行止吾何憾？微名世所親。蒼茫樵採者，不易寫啼麐。」　　　　「自我甘重繭，為誰賦鼓刀？全生憐七獲，結侶失同袍。此事不經見，於心良獨勞！長年耽正則，垂老重離騷。」　　　　「已發英雄嘆，仍多親戚憐。經營文謝後，可在殷房前。夫子寧欺我？長文尚有天。春秋二百載，研淚紀新編！」　　　　「求仁何所怨？失道未忘愁。故主日初旭，餘生烏自投。斷崖千尺絕，一葦大江舟。狂稚看吾獨，馳驅答眾尤！」　　　　「天步憑誰仗？狂瀾失一壺。麟心衝駟鐵，鳳掌落雕弧。乾羽柔無力，旂常凍自枯。逍遙河上老。頗憶鄭大夫。」　　　　「匡坐慙顏閔，抒籌負管蕭。風雲豆坐次，毛羽合飄颻。大廈難棲燕，江橫卻斷橋。可憐委佩者，晏晏坐花朝！」　　　　「聞言誰敢信？屢卜轉多疑。截指留軍令，開心割子期。千金修駿家，三尺斷婺旗。射兒當熊意，君王安得知？」　　左右承貝勒、洪承疇命，命侍者跪進茶一杯。道周接在手，躊躇未飲。左右懇曰：「求相國用清茶一杯。」道周因聽『清茶』二字，遂擲杯於地，亦周薇、周粟之義也（俗無果泡茶，名曰『清茶』。東旭曰：余戊午歲會陳駿音於粵之韓江，年八十有奇矣，問及石齋先生事。駿音涕泗沾襟曰：「我，先生之罪人也。死無以見先生於地下！當先生至明堂裡，知事不可為，志決來朝。恐一生事業泯滅，遂將所有稟疏詩文書札悉交駿音，令連夜從間道還家。夫人偵知往索，詭應無有。辛卯夏，攜出姑蘇，欲梓行世。不意至杭之江口，是夜鄰家失火；駿音驚惶逸出，行李灰燼。既不得同時受難，名流後世；又不能表揚遺烈以闡師德，誠先生之罪人也！」語畢又哭。余亦惻然。故余知先生甚詳，且惜先生一腔真血之不盡傳也）。　　原禮部尚書兼文淵闊大學士傳冠從江西入閩陛見，詢方略，條陳稱旨。詔為湖南總督，賜上方劍，便宜行事，督師恢復。至邵武五福關，餉告匱，軍不得前，屢疏請，不報。兵部職方清吏司江隨疏言：「傅冠擁兵糜餉，玩敵擾民。」冠連四疏稱不才，告辭解權。隆武詔杖，隨免冠謝事；遂住於泰寧縣（傅冠字元輔，別號寄庵，江西進賢人。初名元範，中萬曆內午舉人。改名冠，中壬戌進士。至崇禎己卯，乞休歸里。弘光乙酉，闖黨王得仁入進腎，拔其家，取其積藏，殺其嫡孫傅鼎，故冠入福建）。　　魯王大犒將士，每早銀二錢，責限過江，攻取杭州。強國維、方國安、王之仁等於五更，從朱橋、范村、六和塔、張家山、五雲山、入盤嶺等處，列隊進攻。熊汝霖、孫嘉績、鄭遵謙等從牛頭堰，列隊合進。張存仁同撫院蕭起元分撥朱馬喇、腦因多利、合托幾什哈、田雄、張杰、馬得功、常進功、王進功、王之綱、巴成功、楊佐、孟全勝、徐登華等分路通敵。腦因多利陣斬王明義，諸軍咸遁。　　豫王遣朱術珣、邵承堯、陸萬治、故翰林陳於鼎、總兵王所召、黃兆龍到浙招撫張國維等。張存仁以術珣係明宗室，姑不論，但觀其人才幹不足稱其使，且嫌疑亦不可不慎重。其王所召等，與之面談，竟無奇謀遠大之見，尚慮陰懷投閒之宄。借端遂其歸志，縱奸如其所願，倘僨厥事，不反貽群逆所笑乎？獨陳子鼎看破局面，仰體天意，忠肝義膽，足貫金石，不特饒蘇、張之舌，而且擅班、彪之才，使於四方，誠可謂不誣其人矣。今可將王所召等撤回另用；安撫之事，留陳子鼎一人任之，庶無眾多掣肘之虞，亦免互相推諉之端。語云「千人牧羊，不如一人驅而走之。」言其有專責也。啟豫王，王遂召諸人回，獨子鼎在浙，後為浙學院。　　順治三年丙戌（附明唐王時在福州稱號隆武二年）正月，貝勒檄至，調道周赴江南。周復進水漿。臨發，作『婺源詩』三章示賴敬孺（繼謹字也）、蔡時培（春溶字也）。　　　　「火樹難開眼，冰城倦著身，支天千古事，失落一時人。碧血題香草，白髮逐釣綸。更無遺恨處，摻髮為君親。」　　　　「搏虎仍之野，投豹又出關。席心如可捲，鶴髮久當刪。怨子不知怨，閒人安得閒？乾坤猶半壁，未忍蹈文山！」　　　　「諸子收吾骨？青天知我心。為誰分板蕩？不忍共浮沈！鶴怨空山曲，雞啼中夜陰。南陽歸路遠，恨作臥龍吟！」　　　　途至新安，上元燈節，作三章：　　　　「為世存名教，非關我一身。冠棠天已定，得失事難陳！姓氏經書外，精神山海濱。高懸崖上月，偏照夜行人。」　　　　「世盡遺君父，我何愛此生？焚香燒藳本，拔劍割薇蘅，苦乞西山士，遠辭東海濱，荷鋤與賣藥，難作古人情。」　　　　「羹沸猶餘鼎，魚空守暮磯。依然城廓在，髣髴人民非！溪淺鬚眉照，山深薇蕨肥。黃冠黃海裏，望望未曾歸。」　　又見魚龍百戲，世事不競，再絕粒。十八日，過新嶺，弔金正希詩四章：　　　　「愛爾才名盛昔時，欲依　闊共匡持。蕭蕭風雨雞鳴日，千百令人誦飫支！」　　　　「續經溪口萬重山，抹爾尚差旬日間。自是岱華須破碎，嶺霎終古不開顏！」　　　　「旋聽灘頭飛鳥斜，傷心何處動悲笳？英雄連盡無良算，身亦輕來陷左車。」　　　　「殘棊垂手已難工，又是論人成敗中！但說丹心無所用，一時張眼念臧洪」（正希諱聲，原字子駿，休寧甌山人。隨父客嘉魚，遂籍焉。戊辰進士，授庶常，官歷修撰。乙酉，古城起兵抗王師被擒。送江南，與參軍江天一同日斬。天一，字文石，歙之寒江村人。晚年有澄清志，與正希舉義師敗，天一呼曰：「吾與金公同舉，不可使公獨死！」挺身追及金翰林，自呼曰：「我參軍江天一也。」遂並執之）。　　眾廷臣與諸當道師師不前，不但恢復無期，且恐失備禦。蔣德璟疏請行關，確察情形，相機督戰。隆武聽之。璟至關，竟以疾去。　　二月，隆武下詔親征，以兵部尚書吳春枝留守。及部尚書張肯堂與郎中趙玉成同籍金陵，疏言：「臣等生長海濱，請以水師千人，從海道直抵君山，襲取金陵，以迎陛下。」隆武大喜，亟催芝龍造艘。龍佯諾，亦不果。隆武行，駐蹕延平。　　道周至金陵，幽於禁城。既而改繫尚膳監。諸當道與做知者，悉承貝勒意勸降，周曰：「吾既至此，手無寸鐵，何曾不降？」勸者曰：「欲降須薙髮」：周失驚曰：「君薙髮了？噫！幸是薙髮國打來；即薙髮；若穿心國打來，汝肯同他穿心否？」勸者慙退，道周閉目。次日，見玉梅盛開，索被襪不得，愴然作詩四章，示諸子。洪承疇承貝勒命，親諳尚膳監請見。道周喝曰：「青天白日，何見鬼耶？松山之敗，承疇全軍覆沒。先帝曾設御食十五，痛哭遙祭，死久矣！爾輩見鬼，吾肯見鬼麼？」遂閉目。有欲南同者，蔡、賴、趙、毛各有家報。請命道周，周不作書。但署蔡書皮：「蹈仁不死，履險若夷。有損自天，捨命不渝。」又署賴書皮：「綱常萬古，性命千秋。天地知我，家人何憂？」又斷粒，計有十四日，復進水漿。夜聞鐘聲，感諸舊事，書十二章。　　吳炳從江西至延平，陞見。擢吳炳為福建布政司，提調棘闈。以編修劉以脩為主考，詔如兩都例，各省士子得與試。取中舉人葉瓚（福州府人，原姓萬）等二百一十七名。　　三月，賜姓成功條陳：「據撿控扼，揀將進取，航船合攻，通洋裕國。」隆武嘆曰：「騂角也！」封忠孝伯，賜上方劍，便宜行事，掛招討大將軍印。魯王遣柯夏卿、曹維才入聘。隆武加夏卿兵部尚書、維才光祿寺卿。遣都御史陸清源齎手書出浙東報王曰：「吾無子。王為皇大姪。同心廖力，共拜孝陵。吾有天下，終致於主。取浙東所用職官，盡列朝籍，無分彼此。」　　貝勒諸王見道周抗節不屈，益重之，令人再勸。承疇亦遣門生往勸。道周書一聯：「史筆流芳，未能平鹵，忠可法！洪恩浩蕩，不思報國，反承疇！」黏疇署前。疇見笑曰：「庸儒不識時務！毋使彼沽名而反累我。」遂啟諸王，出道周於曹街。周從榕自若，望南謝君恩、望東謝親恩，坐於舊紅氈，引頸受刑；乃壬子日也。同時受難者漳州賴繼謹與蔡春溶、侯官趙士超、六合毛玉潔等（黃道周字幼平，一字石齋，漳之詔安縣銅山所人。以易登天啟壬戌進士。閣部路振飛至其地，勒銅山三忠臣於風動石上：一黃道周、一陳璸、一陳士奇。奇字平人，任四川上川南副使。士奇率兵屢敗張獻忠，遷淮揚巡撫。徐而朝議，恐奇糯不知兵，以龍如光代之。已交代，出重慶，忽獻賊大至。瑞王素知奇名，留共守。奇毅然應之曰：「四川乃我舊撫。今日獻賊大至，豈盡新撫之事？推委以頁朝廷乎？」遂與瑞王督軍民共守。城陷，奇罵賊不屈而死。璸宇薑州，事見前。東旭曰：有客過余廬，余叔石齋先生事，見而嘆曰：「先生忠則忠矣！若為人謀國旋轉乾坤，則未敢為先生許！」予駭然曰：「公何言？先生舉動光明，柏節鬆操。千萬年後，流芳青史者，舍先生其誰？」客曰：「子獨未聞魏徵『寧作良臣，莫作忠臣』之語乎？況甲申之變，天崩地拆，此乾坤何等時？先生何不麻衣痛哭四鎮之庭，貞誠以感，使若輩知有君？先生何不連進諫章，痛哭流涕，請除君側之奸，以回弘光庸主之心？至其自序，召至江南，見雜沓無可共事，請祭禹陵，出居浙東，寂無一言。任馬、阮蹂躪，徒作夢高皇語謂『卿舍我去』；且對曰：『朝廷舍臣，非臣舍朝廷」之語。又製一衣，刺『大明孤臣黃道周』於裾，語弟子『南都必敗，當以識吾屍』。噫！東南半壁，多士濟濟，何謂孤臣？果識其敗，明係袖手旁觀，蹈文人舌筆欺愚後世。繼又失策，不奉其君於豫章，居中調度，同楊廷麟徵湖南之何騰蛟、東川之曾保英、兩粵之丁魁楚、滇黔之李定國，運籌備禦，策畫糧餉。而如在蜀者請入蜀，在吳者請入吳，乃姑息從，偏安亂土，正蘇老泉所謂『惟賢者能致不賢，非不賢者能致賢也』。故能容人者，然後能用人；雖汙身降志，士君子可當先受其過耳。何不降志相從，以保其社稷，而為過激會作老道學？殺陳謙不出一言，致中漁人之利；議親征不決其行。作離盜跖之漸。輔佐王猷，未有其人；折衝禦侮，未有其人。以出師為兒戲，稱江左多臣門生故吏，必有應之。是薄其君父，德澤不施於天下；重其縉紳，恩惠可結於門黨。一木欲支大廈，手錐欲去禦敵。過建水，稱五月渡濾：弭金釁，仿六出奇能。又表稱『不屑為孔明、伯紀』，不但不能曲突岡薪；抑且不能作焦頭爛額。春秋責備，是誰之咎？故張國維激憤曰：「誤天下者，文山、疊山也！」，予曰：「公之諭固是；但時勢不同，亦貴人所難。先生孤爭難鳴！獨木難支。況天命有在，亦不得已之極，思惟有盡其臣衷而已。」客曰：「子之言謬矣！夫武王伐封，夷、齊叩馬而諫。諫不聽，然後去首陽。聞譏周薇，不食而死。未晉以不諫而去首陽也。盡臣節者，夷、齊耳！」予曰：「不然，公之評先生若荷？」客曰：「先生特博學鴻儒，繼道統，尋乾淨死地，完讀書之名，全生平之節而已」）。　　貝勒世子大驅舡隻，開堰入江。張國維遣王之仁統水師，半渡襲戰。會南風大起，之位揚航奮擊；國維文督諸軍渡江以應，大捷。適陸清源齎手書報王，並齎詔至江犒師，時馬士英依方國安，唆國安殺清源，且為檄數隆武罪。國維聞之，嘆曰：「自相戕毒，禍不遠矣」（隆武曾斬魯使陳謙，國維故云！）　　忠孝伯賜姓成功叩陞，辭回安平，隆武曰：「卿當此有事之際，何忍舍朕而去！」成功頓首曰：「非成功敢輕離陛下，奈臣七歲別母，去秋接到，並未一面，忽爾病危，為人子者心何安？以其報陛下之日長，故敢暫為請假。稍愈，臣即兼程而至。」隆武允成功馳驛省母，准假一月。成功謝恩，出歸安平。　　貝勒因江上之戰不得取勝，悒悒不已。招撫江南經略沫承疇與招撫福建御史黃熙胤獻策曰：「唐藩雖然稱帝，但兵馬錢糧，悉出鄭芝龍手。不如密書賂彼，若全舉版圖，許以王爵，則彼自棄暗援明。福建可不勞一矢，浙中諸醜俱散。」貝勒大喜曰：「二公所論極高，計成，開國第一功也。宜速行：勿滯！」一面按兵，一面著熙胤同承疇修書入閩（承疇號亨九，壬辰進士；熙胤辛未進士，皆泉之晉江縣人）。芝龍因廷爭拂意，雖奉詔諭，口應心違。　　四月，隆武見諸師不前，責芝龍攬權逗兵。龍免冠頓首曰：「臣武夫，賦性憨直不能逢迎。今既見疑陛下，安敢負此重擔？情願角巾私第，以終聖世。」隆武曰：「朕之大事，悉以委卿，豈疑卿乎？但人有言，不得不為卿道耳！」固留之。下詔切責兩帥：「倘畏縮不前，有國法在！」鄭鴻逵、鄭彩雖出關，仍上疏請餉，逗留如前。　　芝龍接承疇、熙胤書許以三省王爵，決意投誠。不通其弟鴻逵、子成功，即馳札泉州，召熙胤子志美（乙卯舉人，後官粵東南海知縣）謀復書，有「遇官兵撤官兵，遇水師撤水師。傾心貴朝者，非一日也」之句，交志美。美密遣老蒼頭送出浙江與承疇、熙胤。廷臣會議出江西會楊廷麟，未果。鄭芝龍疏稱：「海寇猝至。今三關餉取之臣，臣取之海。無海則無家，非偏徵不可。」拜表卻行。隆武手敕留之曰：「先生稍遲！朕與先生同行。」使者奉敕至河，芝龍已飛航去矣。且密論與守關將施天福（字崑玉，泉之同安人）、郭曦（漳之龍溪人）、陳秀，周瑞等撤關兵。　　貝勒以長江未易渡，這一旅從紹興別道奪盤山關，以分其勢。守關總兵盧若驥（泉之同安縣人）會諸將堅壁死守，屢攻不下。相持兩月，適韓固山平左夢庚，用降將劉孔昭為鄉導，滿漢齊集。若驥兵寡糧匱。遂議決戰，大開關門出敵。後營副將周茂首先沖殺，被箭傷死，若驥復收殘兵人關。諸將見勢逼援無，請投誠。驥忖人心已離，夜半率子弟新隨三百餘騎，棄關從溫州渡舟山。固山統大軍定台、溫、福寧，會師福州。　　魯王知國安殺清原，恐閩發兵問罪，遂抽師令國維西禦，起禮部尚者余煌兼兵部尚書，代國稚督師江上。因此江上之師單弱（余煌字武貞，浙江山陰人。天啟乙丑狀元。入史館，直言忤時，以禮部尚書假歸；弘光屢徵不起。貝勒世子平浙時，整衣冠欲死，為義師鄭成一救之，勸其共事魯王）。　　五月，招撫經略洪承疇、黃熙胤接芝龍復書，遂啟貝勒。貝勒揮南北岸軍齊進，用火炮攻方國安營壘。適國安食，一炮擊碎其席，並廚灶無有完者。安嘆曰：「此天奪吾食也！」又見北岸兵勢強盛，於五月二十七夜與馬士英、阮大鋮潛劫魯王而南。次日，諸帥聞知，各潰散。鄭遵謙移資入海，獨王之仁一軍不動。國維與之仁相議抽兵五千，分守各營。之仁泣曰：「壞天下事者，方荊國也（國安封荊國公！）北岸屯師數十萬，倏然而渡，孤軍何以迎敵？之仁有舡可入海。公兵無舡，速白為計。」國維不得已，乃進旅追扈魯王。王為國安、士英所困，欲挾入關獻功。適守者病，王得脫，遇張明振、張斌卿，安於普陀寺。明振等船泊穿山港，後被總兵張杰同援剿總兵王之綱所擊，始揚帆遁入舟山。登海舶，聞國維至黃石巖，傅維遏防四邑。維提師行，凡欲過之橋，業為國安斷矣，不得進。　　六月，貝勒師將至紹興。督師余煌放城中婦女，出匿山谷。正衣冠，北向叩首，出東門渡東橋，赴水死。陳函煇、鄭之尹、王思任、吳存魯、陳潛夫、葉汝衡、高岱等皆死之。張國維聞義烏破，眾勸維入山。維曰：「誤天下者，文山、疊山也！一死而已。」報貝勒師至七里寺，國維正衣冠，南向再拜曰：「臣力竭矣！」作絕命詩曰：「艱難百戰戴吾君，拒敵辭唐氣勵雲。時去仍為朱氏鬼，精靈嘗傍孝陵墳。」從容赴園池死。與國公王之仁載其妻、妾、二子、二婦、幼女、諸孫，盡沈於蛟門下；捧所封敕印，北向再拜，投之水。獨至松江，峨冠登岸，百姓駭愕聚觀。之仁從容入見內院洪承疇，自稱：「仁係前朝太師，不肯身泛波濤。願來投公，死於明處。」勸薙髮，不從。於二十四日慷慨就刑。　　七月，貝勒、張存仁統滿、漢平服紹興諸處，有原吏部尚書商周祚、兵部尚書邵轉忠、太僕寺卿姜一洪、兵科結事中謝秦宗等薙髮投誠。惟閣部朱大典據金華府，貝勒用元真勾合紅衣炮攻擊。十六早，城破，大典同其子萬化縱火自焚死。師至衢州，永豐伯張鵬翼守衙州，廓將秦應科為內應，鵬翼戰死；樂安王、楚王、晉平王、督學御史王景亮、知府伍經正、推官鄧巖忠、署江山知縣方召皆被殺。馬士英、阮大鋮、方國安、方逢年等擁兵數千，疏請入關。隆武以其罪大，不許。走台州，韓代追之，總兵葉承恩、李發叩馬迎降。士英計窮，遁入台州山寺為僧。阮大鋮、方逢年同新建伯王業大、總兵陳學貫、任和、高猶龍、黃明卿、高懋明、徐大錦、邵思績等皆薙髮投誠。徐而士英被獲，同總兵趎體元解至，與刑部尚書蘇壯，貝勒俱令隨內院辦事。　　守關將施天福等芝龍密諭，遂聲言乏餉枵腹，難以禦敵，盡撤兵四潰。掠至建寧，按院鄭為虹與科道黃大鵬閉城，發倉庫犒賞，歡聲而去，一郡得全。　　八月十三日，掛徵南大將軍印貝勒羅托、總督閩浙張存仁、撫院佟國鼐統滿漢、從衢州拔營平閩。師次漁梁，郭曦、陳秀獻仙霞關，貝勒從容渡嶺。鄭為虹按浦城，百姓請降。虹曰：「不可。」再請，虹執決不可。眾背虹獻城，擁為虹見貝勒。令之跪，虹仰天大笑，不屈。貝勒嘉其從容節操，不忍害，勸其薙髮。為虹曰：「負國不忠，辱身不孝，忠孝俱虧，生我何為？寧求速死，髮不可薙也。」明日復令見、責其輸餉；虹曰：「清白吏何處得金？」百姓爭欲代輸，虹以民窮財盡答之。大罵，奪刀自刺胸膛見殺（虹字天生，江都人，癸未進士，百姓哀之，為立祠）。時有民謠曰：「峻峭仙霞路，逍遙單馬過。將軍愛百姓，拱手牽山河」（將軍，指鄭芝龍也）。　　隆武知仙霞失守，芝龍又去，獨立無靠，遂決意幸贛。於八月二十一日啟行，從者惟何吾騶、郭維經、朱繼祚、黃鳴俊而已。二十三日，貝勒至延平，知府王士和縊死。詢土人，知隆武由汀州欲遁江右，遂遣總兵李成棟領師追之。貝勒提大師至福州。禮部尚書曹學佺（字能始，乙未進土，福州人）奔鼓山，向佛前問休咎。甫拜下，見繩一條。佺急取袖之，馳同家。將書案四；立改為棺。整衣寇題壁云：「生前一管筆，死後一條繩！」投華自縊。通政使馬思理縊死，侯官縣貢生元綸不食死，閩縣民趙節拜辭父母自縊，指揮使胡上琛飲藥死，一妾同死（琛字庫公，福州人。」齊巽不屈被殺（字望子；時有「八閩齊望子，金雞第一聲」之稱）永福武舉趙子章死。　　貝勒入城，安民畢，遣韓代、提督趙國祚、總兵孟全勝、王之剛、副將楊佐、王進功、王邦俊等領兵平興化、泉、漳等府。守興、泉總兵陳天榜、茅一經，薙髮投誠，守漳總兵劉文謙同黃光輝、武剛伯陳秀、靖安伯郭禧、亦薙髮投誠。獨安平為鄭芝龍所踞（安平即安海），軍威甚盛，船隻齊備，不肯投順。　　有原巡撫劉中藻，乘貝勒全師入閩，起兵破慶元縣，聲勢大振。蕭起元同提督陳雄，知會張存仁，仁飛檄駐防總兵馬得功、副將李榮、楊虎，合副將袁仲等星馳進剿。中藻率總兵葉司孔等列陣三十餘里迎敵，我師奮勇殺勝，追至城下，閉門固守。得功傳令，乘其未備攻城，城上矢石如雨。楊虎、袁仲分頭奪上城，生擒葉司孔，中藻自縊。　　黃斌卿乘潮犯寧都東門江口，張杰親督副將常進功、參將閻進功，自己至西，大戰未分勝負。後因副將李讓被杰陣殺，遂敗遁。韓代馳報，貝勒遣投誠兵部尚書郭必昌持書招之（昌字太徽，己丑進士，泉之晉江人），其略曰：「吾所以重將軍者，以將軍能立唐藩也。人臣事主，苟有可為，必竭其力。力盡不勝天，則投明而事，乘時建功，此豪傑事也。若將軍不輔主，吾何用將軍哉？且兩粵末平，令鑄閩粵總督印以相待。吾欲見將軍者，商地方故也。」芝龍得書大喜，厚待必昌，遣員同必昌進降表。其子成功勸曰：「吾父總握重權，未可輕為轉念，以兒細度，閩粵之地，不比北方得任意馳驅，若憑高恃險，設伏以禦，雖有百萬，恐一旦亦難飛過。然後收拾人心，以固其本。大開海道，興販各港，以足其餉。然後選將練兵，號召天下，進取不難矣。」龍曰：「稚子妄談！不知天時時勢。夫以天塹之隔，四鎮雄兵，且不能拒敵，何況偏安一隅。倘畫虎不成，豈不類狗乎？」成功曰：「吾父所見者大槩，未曾細料機宜；天時、地利，有不同耳。清朝兵馬雖盛，亦不能長驅而進。我朝委係無人，文臣弄權，一旦冰裂瓦解，釀成煤山之摻。故得其天時，排闥直入，剪除兇醜，以承大統。迨至南都，非長江失恃，細察其故，君實非戡亂之君，臣多庸祿之臣，遂使天下英雄飲恨，天塹難憑也。吾父若藉其崎嶇、扼其險要，則地利尚存，人心可收也。」龍曰：「識時務為俊傑。今招我重我，就之必禮我。苟與爭鋒，一旦失利，搖尾乞憐，那時追悔莫及。豎子渺視，慎毋多談！」成功見龍不從，牽其衣，跪哭曰：「夫虎不可離山、魚不可脫淵；離山則失其威，脫淵則登時困殺。吾父當三思而行！」龍見成功語繁，厭聽拂袖而起。成功出，適遇鴻逵於途，告以始末。逵壯之。功遂密帶一旅，遁金門。鴻逵入，芝龍語及成功少年狂妄輕躁，不識時務始末。鴻逵曰：「夫人生天地間，如朝露耳！能建功立業，垂名異世，則亦時不可失也，吾兄當國難之際，位極人臣，苟時事不可為，則弟亦不敢虛鼓唇舌。況兄尚帶甲數十萬，舳艫塞海，餉糧充足，輔其君以號召天下，豪傑自當響應。何必委身於人？此弟深為兄所不取也！」芝龍曰：「吾弟所言，眼前之事，非長遠計耳。甲申之變，天下鼎沸。亦秦失其鹿，故清朝得而逐之，業已三分有二。若以小丈夫之氣，振一旅而敵天下兵，恐亦不量力也。不如乘其招我，全軍歸誠。正棄暗投明，擇主而事，古來豪傑亦往往有行之者。清朝正未必忍相棄耳！」鴻逵曰：「既吾兄志決，亦不可不為之慮。」芝龍曰：「人以誠心待我，我即以誠心應之，何疑焉？吾弟靜聽，俟吾單騎往會貝勒；看他如何相待，再作商量。」鴻逵曰：「吾兄已有成算，弟亦將奈何？惟有洗耳聽佳音耳！」龍令李業師、周繼武等挑選好漢盔甲鮮明者五百人隨從，刻日往省面貝勒。又差往金門，尋成功同行。功不從，上書有「從來父教子以忠，未聞教子以貳。今吾父不聽兒言，後倘有不測，兒只有縞素而已」之句。芝龍見之，嗤其狂悖。部喚季子渡同行。　　貝勒得必昌覆命，隨敕府縣接應，凡所過驛站，供奉威儀甚壯。塘汛飛報貝勒，即差官過烏龍江，遞茶遠接，又令文武郊外相迎。龍見貝勒相待慇懃，滿心歡喜。進城見貝勒，貝勒握手，歡若平生，且恨相見之晚。龍請以擅立唐藩之罪。貝勒再三安慰曰：「此足見將軍之經權有方，可為則為之、不可為則擇主而事。況兩粵未平，海濱地方非仗將軍熟識，未可一旦而奏膚助。今日得見，實朝廷之福，將軍休疑慮焉。」龍頓首稱謝，遂薙髮。大開筵宴，賞賜借厚。貝勒密與諸內院議曰：「聞芝龍平生桀黠多智，好持兩端。今大隊不來，而單騎不來，實有觀望之意。古云『擒賊擒首』，若縱之去，恐去意外之慮，以始生靈憂。不如乘夜召共陛見，挾其北上；則蛇無首，某餘碌碌，無能為也。」諸內院曰：「殿下所見甚明。」張存仁曰：「不可。四方未定，當以誠信待人；芝龍今既真心相向，一旦挾之北去，恐矢後來慕義向化之心。貝勒不聽，命督撫連日筵宴。至第三夜，內院到鄭芝龍寓所，傳：「有旨意，欲公陛見，面詢方略，以平兩廣。」守至天曙，即與芝龍同上北京。　　總兵李成棟奉貝勒命，領兵追隆武。隆武駐蹕順昌，偵報延平追騎將至，遂率曾後等倉皇上馬。惟忠誠伯周之藩從駕，給事中熊偉率兵五百餘隨行（偉字文江，江西南昌府人，癸未進士）。中途後鞭墜地，之藩不令士卒，自下馬檢獻，親為帝後前驅。帝後不名其官，惟呼我兒，權同父子。適隆武口渴覓茶，之藩以小桶汲之進，曰；「願陞下一統。」隆武喜飲，至袍袖俱濕。抵行在。　　二十七日薄暮，之藩辭欲出教場提調備敵。隆武不允，令其護衛，至三鼓回宿。五鼓上朝，到行在門首，忽聞嘈咶聲，未敢突進。停足聽之，方知帝後口角。嘆曰：「此何時也！倘敵兵突至，將奈何？」天明，隆武出視事。見之藩勤勞，加之藩總督御營。問諸輔臣，僅黃鳴俊、朱繼祚二人，何吾騶、郭維經悉逸去。至關帝廟前，成棟追兵到，群呼間日、「誰是隆武？」之藩挺身應曰：「我即是也。」問：「欲何為？」之藩詭認，殆欲脫主難耳。群矢齊射，之藩鑒戰，胸膛連中八節，隨中隨拔去，手擊死數十人。忽腦後中兩箭，墜馬被殺。時秋暑正盛，群屍敗腐；獨之藩越九日夜面如生。鄉人奇之，收葬於汀之羅漢嶺。　　隆武與後等奔至三元角，成棟追兵又至。熊偉抽劍督二十餘人向前與鬥。偉為箭傷喉？墜馬死。隆武與後逃入汀州府堂。腹飢，從者市湯員二進。方舉筋，成棟領騎兵衝入，揮箭齊發，隆武與後嬪諸人悉為射死。朱繼祚、黃鳴俊俱遭擄（東旭曰：隆武帝後死於汀州府堂，乃順治三年八月二十八日。諸家紀事，悉書隆武被執，送福州斬於市。但時有錦衣衛陸昆亨從行，眼見隆武帝後戎裝小帽，與姬嬪被難。昆亨脫出。百姓收群屍葬於羅漢嶺，堅其碑曰：「隆武並其母光華太妃諱英忠烈徐娘娘之墓。」後昆早歸鄭，繼而為僧，年八十有奇，為口述雲。故特表出）。搜龍槓，書萬餘卷而已。書內夾有馬士英、阮大鋮、方國安、方逢年連名『請駕出關，欲為內應』疏，按其月日，在已降後。馳送貝勒，擒士英、國安父子與逢年，皆斬。大鋮時方遊山，聞信，自投崖下死；亦戮屍。李成棟平汀、邵等府，示令：「如有不遵制薙髮者，滅族！」傅冠寄泰寧門人江亨龍家。龍子養源見示嚴切，勸冠薙髮。冠不從。養源懼百口為冠累，遂將傅冠舁出。冠自如吟曰：「憤血已成空，往事空回首！國難與家仇，永訣一杯酒。幻影落紅塵，倏忽成今古。名義重如山，此身棄如土。」夜宿溪頭，冠私起欲投淵，為守者覺而止。又次石牛關，欲搶頭死，為送者攔護。過羅漢嶺，見新墳，問輿者。曰：「忠誠伯周之藩墓」，下拜之，泣曰：「聞道延津簇羽騎，翠花飛越五雲迷。汀州草色空迎輦，誰覆周郎裡革屍？」至汀，見李成棟。棟親解其繫，延之上坐。勸曰：「公大臣也，若遵制薙髮，棟當保公攀麟。」冠詫曰：「自冠棠以來，曾有禿頭宰相否？」棟曰：「公髮種種與禿何異？但稍加剃，以掩眾目，便可報文。」冠厲聲曰：「汝知千古有文文山乎？我鄉先進也。我頭可斷，而髮不可薙也。」棟自是不復言。然禮待甚厚，飲食與共。　　廣西巡撫瞿式耜與兩廣總督丁魁楚、兵部尚書呂大器、李應茂等聞隆武受難報，設位以哭。並會議立君，承繼大統。式耜曰；「桂王相貌雄偉，舉動端嚴，賢而當立。」於冬十月十四日立桂王監國（壬諱由榔，封永明壬，尋晉封桂王）。以肇慶府為行宮，丁魁楚兼大學士、呂大器兼中樞大學士、瞿式耜吏部右侍郎兼內閣大學士掌銓事。正會議戰守，防設險要，忽太監王坤趨桂王暫還梧州（坤，崇禎十六年間曾督餉宣府，甚作威福。北京陷，依弘光，欲督餉閩粵，改名肇基。不果行，而弘光遁。坤入閩，隆武不用。奔粵，依桂王，奉迎趨媚，王信惑之。後為定閩王劉錫胤所逐）。時有隆武舊相何吾騶、蘇觀生遁至粵東，亦聞桂王賢而貌奇，欲到粵西以元老共立。舟次三水縣，聞為式耜所立，恥不預其議，即返掉羊城。適輔明侯林察載唐、鄧諸王航海至廣，觀生與吾騶、黃土俊會布政使司顧元鏡等共議，迎立隆武之弟諱聿入城即位，改元紹武，頒詔佈告。桂王亦遣兵科給事中彭燿至廣宣諭。觀生惡之，遂潛殺燿，令陳際泰率兵玫肇慶。桂王亦遣兵部右侍郎林桂鼎督師出禦，相遇於三水縣，戰而佳鼎失利。是晚韶州兵至，合廣兵復攻佳鼎。鼎平地未有溝柵之固，惟與僉事道夏四數分頭鏖戰，全軍覆沒（佳鼎，興化府人，甲戌進士）。報到，丁魁楚議不即位無以壓人心而號召天下，乃自梧州迎桂王，於十二月十八日部位肇慶府署，改元永曆。以晏清為吏部尚書（辛未進士、黃州府人），瞿式耜為吏部尚書兼內閣大學士掌銓事，何三省為戶部尚書（癸未進士），黃奇遇為禮部尚書（戊辰進士，潮州府人），曹燁樺為兵部尚書（進士，河南人），黃日晟為刑部尚書（辛未進士，同安），井濟為工部尚書（辛未進士，河南人），郭之奇為詹事府正詹加巡撫御史（戊辰進士，尋亦擢為大學士。後永曆奔貴州安隆，奇不及同行，削髮為僧，死於繡花針，即今花縣也），王澄化為兵部右侍郎，督師至三水，連營守峽口，以拒廣兵。何騰蛟為總督，鎮衡州。呂胤錫為巡撫，治長沙。焦璉、陳邦傳各督兵，分守粵西。孫可望鎮守雲南。李定國鎮守貴州。太監王坤為司秉筆。　　當芝龍暗撤兩關守兵，永勝伯鄭彩遁踞廈門。迨聞隆武亡，隨率舟師會閣部熊汝霖迎原監國魯王於舟山。王封彩建威侯、弟聯定遠伯。進取福寧諸縣，並陷興化府。王進彩為建國公，聯為定遠侯，季弟斌鎮南伯。建寧鄉紳密通接駕，踞城起義。原吏部主事林垐（字子埜，號恥菴，福清人，癸未進士）潛匿山中，散家資募兵，奪據福清縣。貝勒遣副將滿進忠領兵徵探。　率眾迎敵，戰敗奔入城。追兵緊，門不及閉，回身復戰。中箭數十死，立不僕。進忠見而奇之，拜乃僕。平和縣人曾慶等，與詔安人合議起兵，立德化工朱慈燁據將軍寨，陷大田、順昌、將樂三縣。鄭聯陷漳浦縣，知縣沫有禎不屈死。貝勒督舟師出攻海壇，鄭彩率眾迎敵。戰北，遂奉魯王退居廈門。徐而復上舟山。閣部熊汝霖死，疑為彩害。　　賜姓成功潛師浯洲，聞隆武帝後凶信，設位令軍民掛孝望北祭。繼又突報其父被貝勒挾而北上，從浯洲回安平，會閣部路振飛、曾櫻、萬年英等，擇日起兵誓師，有「本藩乃明朝之臣子，縞素應然。實中興之將佐，披肝無地！冀諸英傑，共伸大義」之句。用『招討大將軍印』，稱『罪臣國姓成功勤王』，出家帑犒師。以洪政、陳煇為左右先鋒鎮，楊才、張進為親丁鎮，郭泰、余寬為左右護衛鎮，林習山為樓船鎮，何宸樞、楊朝為參軍，兼統領圍隨徵；杜煇為總協理（振飛字太平，北直人。乙丑進士。原為閩撫。依成功。後從水曆死於粵東之陳村。年英字靜齋，湖廣黃州府人，原台州通判。隆武詔至台州，浙右張國維方輔魯王監國，各官遲疑，而詔不開。英挺身曰：「此吾君也，豈有不開之理。」遂開讀。隆武聞其事，擢英為兵部職方同主事。迨隆武亡，依成功為參軍。宸樞，福建泉州府晉江縣人，隆武曾援以參軍。督軍出關，屢有奇謀。杜煇字功參，泉之同安馬鑾人。後投誠，按粵東水師總兵。甲寅之變，又從吳三桂為湖廣水師左將軍。謀再投誠不密，被三桂姪應奇所覺，夜馳兵至，圍擒絞死）。但時金門乃叔父定紀國公鴻逵所據，廈門為建國公鄭彩同弟定遠侯鄭聯所據；其上侮壇、南日、有北二茭、舟山等島，悉係魯王遣萬安侯周瑞、平彝侯周鶴芝、定西侯張名振、阮美等分守；其下諸島加銅山係南昌伯朱壽所踞，南澳係忠勇侯陳霸所踞。惟安平塊土，莫能展其所為，徒訓練士卒，整飭船隻，飄遊於鼓浪嶼，或入海澄、或出鎮海衛，以觀其變。


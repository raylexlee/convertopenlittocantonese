

    
	
		
			第二十九卷　　武平伯力勸納款　寧靜王一門殉烈
			　　閨六月初四日，馮錫范與諸鎮商議，欲往徵呂宋，兵弁遂恃強橫為，訛言四起：「當大搶掠而去。」是以百姓驚惶，畫夜不安。國軒聞知，向范曰：「欲攻呂宋，雖是良策，可行於澎湖未失之前。今澎湖已失，人心懷疑，苟輜重在船，一旦兵弁利其所有而反目，奪公之前卓可鑑也」（范父澄世，於甲申年在銅山欲過臺，其僕利其財，遂與諸船眾謀殺澄世，別往投誠）。范曰：「如此奈何？應分兵死守？」軒曰：「眾志瓦解，守亦實難；不如學全地版圖以降？量清朝恩寬，必允赦宥。」范曰：「公言差矣：我二人受寄託之重，一且請降，豈不為萬世羞？」軒曰：「公當細思，戰則難料，降則易安。」議論未定，忽琅遣國軒原副將坐營曾蜚前來招撫，許保題軒現任總兵。軒意遂決。啟克塽，命禮官鄭平英等諳澎湖軍前納款。范撓其事者再，軒攘之日；「昔者張、卡二使至島講撫，則議不稱臣，以致兩島流離！今春黃朝用至臺再撫，則議不削髮，又致澎湖喪師。皆係公之操持不定！當此之際，尚且狐疑；倘一朝變起蕭牆，將奈何？從來識時務者為豪傑；大事已去，當速順天！」錫范無以答。一時垂中諸將密納款獻臺者，不止一、二人。　　軒啟塽，命禮官謂澎湖納款。范撓其議，塽曰：「本藩年穉，未諳軍旅；第承繼不久，一旦降人，捫心歉然。揆之天時人事，悉已順於清朝，若不見機，恐有不測，反為大丈夫之羞，。今全舉版圖，清朝寬恩仁慈。未必深加罪譴。」軒立調鄭明等登岸，撥兵監守鄭氏子姪親疏，恐其漏脫遣禍。即令鄭德瀟修進降表曰：「延平王佩招討大將軍印臣鄭克塽謹奏：論域中有常尊，歷代紹百王為得統；知天意有攸屬，興朝宅九土以受符。誠五德之推移，為萬彙所瞻仰！伏念先世自矢愚忠，追懷前代之恩，未沾盛朝之澤。是以臣祖成功，蓽路以闢東土；臣父經，靺韐而雜文身。寧敢負固重險，自擬夜郎？徒以保全遺黎，孤棲海角而已。茲伏遇皇帝陸下，高覆厚載，仁育義懷！底定中邦，如旭日升而普照；掃擴六宇，雖浮雲翳而乍消。苟修文德以來遠人，寧事勝心而焚海國？乃者舳艫西下，自揣履蹈之獲愆；念此血氣東成，無非霜露之所墜。顏行何敢再逆，革心以表投誠也。昔也威未見德，無怪鳥駭於虞機；今者誤已知迷，敢後麟遊於仁圃？伏願視天地民物為一體，合象胥寄棘於大同。遠柔而邇寧，形民固無心於醉飽；貳討而服舍，依漁自適性於淵泓。夫且問黃耇之海波，豈特誓丹誠以皦日已哉？臣無任瞻天仰聖，激切屏營之至！謹奉表稱進以聞。」又修書與施琅曰：「側聞大將軍擅蓋世之名久矣，愚懵無從攀仰！遠避外荒，株守先祀，初未嘗妄生釁端！不虞樓船汛烈，震我門庭，僕知過矣！即不敢期將軍之深為布護，獨不為桑梓生靈繫念耶？順天之命，謹捧國制而遵敕諭，永為屏翰。蓋東寧遠在炎荒，若服而舍之，使守先祀，猶足以昭大同而靖南徼。茲遣協理禮官鄭平英、賓客司林維榮齎表赴轅門，祈鑑真誠，奏達宸聰；倘邀俞眷，實荷大德！更有不逮，惟祈指南。臨楮曷翹瞻！」劉國軒亦致書與琅曰：「澎湖之捷，已知天意有在矣。敝員會蜚荷恩釋回，誦老親臺盛德諄諄，為萬靈造福，感念不淺！今藩主不憚屈折，繕表以成鴻勳。老親臺標名銅柱，其立威甚遠，而持心甚厚，此又伏波所不逮者也！茲耑員以聽提命，其中款曲有未合節，熕為指示，尤所厚望！臨楮無任依馳！」　　初八日，即差鄭平英、林維榮齎降表暨與琅書，劉國軒差朱紹熙、曾蜚同行，坐雙帆艍船二隻，過澎湖見琅，欲削髮稱臣，仍居臺灣，永為朝廷屏翰。琅曰：「此議若澎湖未戰之先，傾心向化，本軍門自當與督、撫合疏題請。今門戶已破，勢窮事逼，始著爾等前來求撫，明係詭譎，非出真誠！況本軍門奉命專徵進剿，汝主果有真心，當令劉武平、瑪忠誠二人親諳軍前，將臺灣人民、土地悉入版圖，侯旨定奪。如有別議，惟有誓師而已。」即將鄭平英、林維榮咨送督、撫，立遣曾蜚、朱紹熙二人仍回臺灣傳諭。遂上疏曰：「為偽藩專差齎書求撫，據情具題，仰祈睿鑑事。竊照臣奉命專徵，整頓舟師，於六月十六至二十二日在澎湖，連日與賊鑒戰，炮火雨點。仰賴皇上威靈、官兵用命，渠鎮賊夥，俱被焚殺殆盡，遂克取澎湖三十六島。業於六月二十六日繕疏恭報外，擬乘勝長驅，搗入臺灣，如摧枯拉朽。惟大小戰船被炮打損，破壞甚多。臣姑將次號之船可以補葺者，載送炮傷官兵，回廈調理；將船整固，令其順載柴米火藥弓矢，前來澎湖，以急軍需。至打壞鳥船，見泊澎湖，即當用工修葺。所需木料、油灰、釘鐵、棕、麻等項匠作各項，為數不少，刻在要需，誠難稍緩。臣治師遠島，低恐呼應不靈，隨於閨六月初三、初六等日移咨督臣，亟行採備；仍備八槳船料一百隻，一併檄委漳州海防同知王錫九督運，解到澎湖，以應整葺製造，用濟我師到臺灣穿淺入港，渡載官兵登岸之用。至於臣標水陸鎮營被炮傷死官兵三百餘員名、熕傷一子八百餘員名。陣傷之兵，雖給資醫治，未能痊可荷戈。臣計進剿臺灣之時，宜留大鳥船二十隻、趕繪雙帆艍舶三十隻，共五十隻；應用官兵四千員名留守，屯劄澎湖，以為兩頭聲援策應。然新附投誠兵眾，未便遽用；而徵兵不足，禦剿乏人，業併咨移督臣，選調精壯陸師官兵四千員名前來補用，聽命調遣去後。臣雖殫力疾呼，尤慮汪洋風濤遠隔，實為獨力難支。惟分撥船兵在於八罩、將軍澳、南大嶼、東西甘吉、龍門港、吼門、吉貝嶼等島，倍加巡瞭，以扼其吭。乃殘孽敗遁之餘，見臣水陸官兵逼臨門庭，安插投誠，撫綏地力，民人樂業，雞犬不驚。臺灣兵民，聞之俱各解體。此閨六月初八日，偽藩鄭克塽、巨魁劉國軒差偽禮官鄭平英、偽賓客司林維榮、偽員曾蜚、朱紹熙等齎具降表一道並與臣書二封、另致督臣書二封，駕趕繪雙帆艍船二隻，到澎湖臣軍前納款，請降待命。惟馮錫范與鄭克塽欲求原居臺灣，承祀祖先，照管物業，懇臣指示。臣思此議未妥。若在未進師撲剿之時，逆孽早歸來降，當為題請。今澎湖既得，窮逼之際，始差鄭平英等前來求撫，明係詭譎緩兵之計，難以遽信。臣任專徵，止宜主剿、不宜議撫。將鄭平英、林維榮二員並書二封咨送督臣看守，候旨定奪。查鄭克塽年尚幼稚，未諳大體；操縱指揮，權皆出於劉國軒、馮錫范二人。茲特令曾蜚、朱紹熙回臺灣傳諭：若果真心投誠。必須國軒、錫范二人來臣軍前面降，將人民、土地悉入版圖，共偽官兵遵朝廷安輯。若偽藩等悉如臣言，臣當體皇上好生之德，以拯數十萬之生靈，具疏題請我皇上赦其前罪，界之新恩，敕行督、撫二臣撫餒安插。臣因船隻被炮擊壞，暫在整葺，未得乘勝搗剿。其所要需船料匠作，俟解到，即晝夜兼工整造。若船隻修備，風信稍利，殘孽若不從臣之議，即督師進發。當此國軒一戰敗遁，魂落魄喪，臺灣人民風鶴草木皆兵之際，無難殄滅，淨盡根株，以慰宸衷。謹將偽藩鄭克塽原具降表及鄭克塽、劉國軒致臣原書進上御覽，恭聽睿裁，迅賜敕旨！其鄭克塽所致臣書，茫然拆閱，乃臣之罪！緣係恭報偽藩求撫事宜，貼黃難盡，伏乞皇上全覽施行！為此具本，謹密題請旨。」　　十六日，曾蜚、朱紹熙二人同帆，到臺灣見塽、國軒、錫范，備述琅言：如有不依，惟當誓師決戰。塽茫然而躊躇。七月初五日，軒啟塽曰：「人心風鶴，守則有變；士卒瘡痍，戰則難料。當請降聽天，勿貽後悔！」塽從之，令鄭德瀟再修降表曰：「延平王佩招討大將軍印臣鄭克塽謹奏：為舉國內附，仰冀聖恩事。竊臣生自海邦，稚懵無識；謬繼創垂之緒，有乖傾向之誠。邇者樓船西來、旌旗東指，簞壺愛迎於周旅，千羽煩舞於虞階。自省重愆，誠為莫贖！然思皇靈之赫濯，信知天命有攸歸。逆者亡，順者昌、乃覆載待物之廣大；貳而討，服而舍，諒聖王與人之甚寬。用遵往時之成命，爰邀此日之殊恩；冀守宗跳以勿失，永作屏翰於東方。業有降表具奏外，及接提督臣施琅來書，以復居故土，不敢主張。臣思既傾心而向化，何難納土以輸誠？茲特繕具表章，並延平王印一顆、冊一副及武平侯臣劉國軒印一顆、忠誠伯臣馮錫范印一顆，敬遣副使劉國昌、馮錫韓齎赴軍前，繳奏版籍：土地、人民，待命境上。數千里之封疆，悉歸土宇；百餘萬之戶口，並屬版圖。遵海而南，永息波濤之驚；普天之下，均霑雨露之濡。實聖德之漸被無方，斯遐區之襁負恐後。獨念臣全家骨肉，強半孺呱；本係南八，不諳北土。合無乞就近閩地方，撥賜田莊、廬屋，俾免流移之苦，且獲養膽之資；則蒙高厚之生成，當誓丹青以啣結。至於明室宗親，格外優待；通邦士庶，軫念綏柔；文武諸官，加恩遷擢；前附將領，一體垂仁。風昔結怨，盡與捐除；籍沒產業，俱行賜復。尤當廣推寬大之仁，明布維新之令。使夫群情允握；共鼓舞於春風；萬彙熙恬，同泳游於化日。斯誠微臣無厭之請，邀望朝廷不次之恩者也！為此激切具本奏聞，伏候敕旨。」十一日，差錫范胞弟兵官馮錫圭、工官陳夢煒、國軒之弟國昌，錫范又遣其胞弟錫韓同曾蜚，朱紹熙；坐趕繪船再到澎湖。　　時有寧靖王朱術桂，字天球，原分封荊州，因避張獻忠亂入閩依成功。迨至癸卯年十月，兩島俱破，又從鄭經之銅山，繼而渡臺，建府於府西赤嵌城傍。人品雄偉，美髯、弘聲、善書翰，喜佩劍、沈潛寡言、勇敢無驕。鄭氏將帥以及兵民，咸尊敬之。迨聞澎湖敗績，仰天嘆曰：「主幼臣強、將驕兵悍，又逢此荒亂，是天時、地利、人和三者咸失！將來托足，正不知在於何處？」迨至議降，復嘆曰：「是吾歸報高皇之日！」遂將所有產業悉分賞其所耕佃戶，所層之府舍與釋氏為剎供佛（後琅抵臺，設天後宮；前祀天後。後奉佛祖，旁祠王護法）。其元配羅氏早逝，惟有侍姬袁氏、蔡氏、荷姑、梅姊、秀姑五人而已。術桂諭五人，聽其自擇配。袁氏、蔡氏同請曰：「妾等侍殿下有年，殿下既毅然盡忠、妾雖婦人，頗知大義，亦願盡節，相隨殿下；豈易念矢志乎？？」荷姑、梅姊、秀姑亦不肯再事他人。術桂奇之曰：「汝等莫非矯言，作一時之雅觀？」五姬齎聲曰：「殿下如不信，願先死殿下前，九泉相待。」桂大喜，即各制新衣以候。十一早，見馮錫圭等齎降表出鹿耳門，即對五姬曰：「是死日矣！」備棺六，各沐浴更衣，設席環坐歡飲。飲畢，五姬向桂叩首曰：「妾等先死以候殿下！」起而自縊。桂各為放下收殮，虛一棺以自待。冠服乘輿出，與鄭克塽、國軒、錫范、繩武、洪磊等諸當事言別，又與左右鄰老辭。遂大開門戶，命僧人守侯，遂望北叩首二祖、列宗。起，又向東拜謝父母。畢，援筆書曰：「余自壬午流賊破荊州，攜家南下，甲申避亂閩海。總為幾根頭髮，保全遺體。遠潛外國，今已四十餘年，歲六十有二。時逢大難，全髮冠棠，歸報高皇！生事畢矣，無作無愧。」又題一絕云：「艱辛避海外，總為幾莖髮；於今事已畢，祖宗應容納！宣宗九世孫術桂書。」書畢，鄭克塽率劉國軒、馮錫范、洪磊、繩武等咸至。桂延入，謂克塽曰：「承令先祖、先尊之庇有年，茲非桂輕爾言別，奈天寬海潤，無可托足，不得不回報高皇、列聖之在天！」克塽與國軒等惟咨嗟耳（當時應俯首負慚也）。桂又謝曰：「有勞相送！」即與塽等作揖。投繯，顏色如故，雖死猶生。塽命禮官鄭斌並所矚僧人收殮。越十日，擬與原配羅氏並殉節袁氏、蔡氏、荷姑、梅姊、秀姑葬於竹滬（今鳳山縣長治裡）；斌以其地窄，將袁、蔡五人別葬於大林（今臺灣縣仁和裡地方）。通國聞之，悉咨嗟嘆息。先是初十日夜，有星如斗殞東南方 （余書至此，贊以二絕云：「天地乾坤無可寄，飄然海國全其身；於今天命誠如此，不負朱家一偉人！」「四海飄蓬何處棲？廈頂一木總難支。願留數莖白頭髮，歸見高皇喜有子」）　　十五日，琅在澎湖修葺船隻，以便進剿。忽報馮錫圭等船齎降表並書至，而何士隆亦到。琅細詰情由，知其真誠無偽。十六日，遣侍衛吳啟爵、筆帖式常在同馮錫圭、陳夢煒、曾蜚、朱紹熙帶告示往臺灣曉諭偽官兵民等遵制削髮，並令其齎繳印敕。示曰：「為安撫輸誠文武官員兵民，以廣聖恩事。照得聖朝定鼎以來，法素從寬，恩恆惟厚；撫頓剿逆，區宇咸寧。臺灣末靖，本提督奉旨專徵，蓋欲拯絕島之生靈，俾海疆於奠安。茲偽延平王及武平侯識天意之有在、樂皇仁之無偏，遣協理兵王二官、副使二員，齎具表章敕印前來歸命；土地人民，悉入版圖。本提督體朝廷好生之德，念至誠求撫之心，現為題請：仰邀浩蕩洪慈，安輯咸宜，合就曉諭。為此示仰臺灣地方軍兵士庶等知悉；示到，各兵民立即削髮！本提督刻日親臨安插，軍紀素嚴，秋毫無犯。今既革心歸誠，官則不失爵秩之昇，民則皆獲綏輯之安。兵丁入伍歸農，聽從其便；各自安生樂業，無事傍徨驚心！俞旨下頒，新恩遍及。本提督言出金石，決不爾負。須至示者。」琅即題報臺灣就撫疏曰：「題為恭報臺灣就撫事宜，仰祈睿鑑事。竊照澎湖克捷，海逆已失其險。康熙二十二年閔六月初八日，偽藩鄭克塽、渠魁劉國軒差偽官鄭平英、林維榮、曾蜚、朱紹熙等齎送降表並書，來澎湖軍前求撫。臣慮其詭譎緩兵，難以遽信，遂令曾蜚、朱紹熙回臺灣傳諭：若果真心投誠，必須劉國軒、馮錫范來臣軍前面降，將民人土地悉入版圖；其偽官兵遵制削髮，移入內地，悉聽朝廷安輯。若偽藩等悉如臣言，臣營體皇上好生之德，以拯四海之生靈，題請赦其前罪，撫綏安輯。業於閨六月十一日將降表併書具疏進上御覽在案。茲七月十五日鄭克塽復差偽兵官馮錫圭、偽工官陳夢煒、劉國軒遣胞弟偽副使劉國昌、馮錫范遣胞弟偽副使馮錫韓同曾蜚、朱紹熙齎送降木稿前來澎湖軍前回話，一一依臣前言。其防守南北淡水偽左武衛將軍何祐、偽左先鋒鎮李茂等所帶賊眾，今俱弔回臺灣，南北淡水已無防守矣；何祐等差齎密稟到臣納款。是臺灣南北地方。俱已效順。又據曾蜚等稟稱：鄭克塽、劉國軒及兵民人等，咸懇臣發給告示張掛，諭令削髮，俾得遵依；早發一日，則民早獲一日之安。臣因仰體浩蕩洪慈，服舍來安，乃敢給示撫綏。矧鄭逆自來遠阻聲教，未被聖化，非如吳、耿諸逆受恩背叛者比；諒荷皇上廣開面網，赦其前非，俾沽德意。即將劉國昌、馮錫韓見留軍前；隨於十六日；遣侍衛吳啟爵、六品筆帖式常在同馮錫圭、陳夢煒、曾蜚、朱紹熙帶安插告示五張，先往臺遴曉諭，驗看各偽官兵民等削髮，令其催齎偽藩鄭克塽、劉國軒、馮錫范等敕印並繕謄降本前來文繳，以便臣代為齎進。則此事似可妥當也。臣俟各船修茸齊備，一面統率船兵，親抵臺灣，看其形勢，暫行安輯。其所議造八槳船隻及再調陣師官兵，已移咨督臣停止矣。第查臺灣土地千餘里、戶口數十萬，地在敻海之表，或去或留；偽官兵戶口繁多，當作何安輯？事關重大。所當亟請皇上迅賜睿裁，敕差才能戶、兵二部迅速前來，會同督、撫主裁料理，安置得宜，畢此大事，俾臣得即勾當班師。從此金甌永固、玉燭常調，可無厪南顧矣。此番澎湖克捷、臺灣就撫，實賴皇上洪福齊天、威靈遠暨，乃克見成效。但臣鹵莽武夫，性質愚戇，直道行事，不肯遺賊以為君父憂。荷蒙皇上豢養之恩，特加之遇，無足稱報；誓必掃靖海氛，少效涓埃耳。今臣年逾六十，筋力衰邁，難勝封疆大任。但孤忠獨立，既不肯苟合，又不能彌縫；征剿臺灣之舉，乃面奉諄諄，俞旨專徵，是以臣竭力死效，堅不可狥，務期蕩平。極知深拂人意，災必逮身！茲賊島既平，臣職已盡，早不引退，將來必為禍階！伏乞皇上恩賜，召臣回京，俾得時覲天顏，臣所深願也。謹將偽藩抄來疏稿恭進御覽。緣係恭報臺灣就撫事宜，貼黃難盡，伏乞皇上全覽乾斷，迅賜敕旨施行！為此具本，謹密題請旨。」　　十八日，皇上接督提捷報，大悅，敕兵即停天下選期，與征剿澎、臺有功者先選。　　十九日，吳啟爵同馮錫圭到臺灣，鄭克塽率劉國軒、馮錫范等諸文武，齊集海埏迎接。相見各致意外，啟爵曰：「諸公識時順天，我皇上寬仁大德，自當高爵厚祿，以為國家柱石。且提督誓為安輯得宜，保舉重用，決無負諸公之一片真誠歸順也。」遂出提督告示五張，遞與克塽。塽交國軒，通衢張掛。於二十二日，克塽令兵民悉遵制削髮。塽與國軒等諸文武官，候面琅削髮。　　姚啟聖於六月十四日在銅山送施琅出師，隨回漳州。越三日，往福州。甫至南臺，即接澎湖大捷之報，頓足曰：「皆林寶之誤我也」（寶原海上宿將，啟聖題為左營；凡平海事，悉以詢之。當欲出師先，啟聖問寶，欲與琅同去，寶以六月颱風不測，澎湖山嶼低矮難政，故啟聖中止）。迨至鄭平英等至省城見啟聖，請願就撫；聖大悅，與巡撫金鋐計議，檄參將洪範同傳宣楊俊功齎咨文到澎湖與琅，將督標左營參將林寶所帶官兵配坐船隻，悉行弔回。又差候選同知林昇同撫標官頭鄭端生、遊擊孫熙駕船二隻，從福州港放洋直過。奈南風頂頭，延至二十日申刻方到臺灣，而鄭克塽已令兵民於是日向午（一作是早）剃頭矣。克塽。國軒亦厚待督、撫各使。　　二十七日，塽差馮錫圭、陳夢煒、吳啟爵、常在齎降本，並繳延平王冊一付、金印一顆、輔政公鄭聰印一顆及武平侯忠誠伯左武衛等印，前到澎湖見琅。琅細詢啟爵與常在在臺灣情形，二人一一詳陳，果兵民真誠無偽；又備述督、撫差林昇、鄭瑞生、孫熙三人於二十日下午到臺，見兵民悉剃頭髮矣，各嗟嘆悔遲。琅嘆曰：「均是為朝廷辦事，何不通知而直往？豈不貽笑於劉國軒乎？從來大將不能成功於外者，即此可知也！今臺灣得平，實我朝威靈與生民之福。」即將齋到冊印咨移督院主稿轉繳；又密囑啟爵、常在曰：「本軍門有一另疏，汝等同劉國昌至省，倘督院固執己見不肯代繳，汝等即將本疏速齎進京。」其疏曰：「為恭報臺灣兵民削髮。偽藩齋繳冊印事。緣照偽藩鄭克塽差偽兵官馮錫圭、工官陳夢煒、劉國軒遣其胞弟副使劉國昌、馮錫范遣其胞弟副使馮錫韓，齎降本稿到澎湖軍前，一一悉聽臣言。臣察其真誠向化，於本年七月十六日差侍衛吳啟爵、筆帖式常在前往臺灣，看驗偽兵官削髮。業將情由併將偽藩本稿於七月二十四日具題繳報外，此番偽藩差官求撫，蓋因澎湖失險，故革心歸誠。臣就近差遣看驗剃髮，無非畢此剿撫大事。乃吳啟爵等於七月十九日到臺灣，而督臣亦差候選同知林昇、撫臣差官頭鄭瑞生、遊擊孫熙駕船二隻，於二十日到臺灣，並無到澎湖知會，枉道直去臺灣，懇其就撫。是將軍國之事，故作兩途歧視，毋乃有輕國體而貽笑於逆眾者乎？且臣於閨六月二十一日因偽官鄭平英、林惟榮到處張蓋乘轎，自尊無忌，咨移督臣，有『搖尾乞憐，袒肉求降』等語；督臣所差之員：將此公文並督臣自題疏稿抄送臺灣與偽藩等看閱，致使賊眾危疑，抱恨於臣。其臺灣地方形勢，兵民削髮，安輯事宜，應去應留，頭緒多端，不便繁入疏稿；吳啟爵、常在親履其地，俱悉其情，茲專差二員赴闕披陳面奏。本月二十七日，偽藩鄭克塽復差馮錫圭、陳夢煒同吳啟爵、常在齎具降本二道及繳延平冊一副、印一顆、輔政公鄭聰印一顆、武平侯劉國軒印一顆、忠誠伯馮錫范印一顆、左武衛將軍何祐印一顆、偽藩鄭克塽擬將所繳印冊令偽副使劉國昌親齎進京，臣即令同吳啟爵一齎登程。其馮錫韓適值抱病，不得就道，臣留在軍前。因見督臣如此爭執，是以將鄭克塽奏本一封、冊一付、印五顆發交吳啟爵、常在送赴督臣衙門，聽其主稿具題齎繳去後。倘督臣不為代繳，臣一面囑吳啟爵等即行齎進。臣當即親臨臺灣，先將要緊之人載入內地安插。但偽官兵民戶口繁多，祈皇上迅差戶、兵二即前來主裁，料理得宜。臣奉命專征剿，業已勾當，仰侯俞旨，以便班師。其安插事宜，悉交督臣自行料理。鄭克塽尚有招討大將軍印一顆，據稱有戶口兵馬各項冊籍俱未攢造，因暫留用候繳。合將偽藩鄭克塽所具兵民削髮奏本一道，繳進御覽。其鄭克塽、劉國軒、馮錫范、何祐等及文武大小各偽官，俱在候旨削髮。緣係偽藩繳印事理，貼黃難盡。伏乞皇上俯賜全覽，並祈敕旨施行」　　劉國軒知督、提二人各執己見爭功不睦，恐臺灣新附，心懷危疑：若有一十二宵小從中鼓煽，其咎誰歸？一面差紅旗官巡輯，密布提防；一面遣曾蜚同何士隆過澎潮，請琅速到臺灣彈壓。琅接軒書，即整備船隻，令何士隆、曾蜚回覆鄭克塽、劉國軒預接王師。


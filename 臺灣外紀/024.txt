

    
	
		
			第二十三卷　　盛天福克監國　坂尾寨吳淑喪身
			　　康熙十八年已未（附稱永曆三十三年）正月，福建上自福寧、下至詔安，趕逐百姓，重入內地。或十里、或二十里，凡近水險要，添設炮臺，星碁羅布，稽查防範。　　啟聖雖一時遷徙人民入內地，終以海澄未復為隱憂。坐臥思維，大得良策。忽有海上投誠道黃性震上書平海，內有曰：「鄭經不遠木偶，皆由左右之緋綵；國軒雖然桀黠，全賴羽翼以縱橫。總恃阻隔波濤，故歷二世；即有儀、秦，莫可鼓其居舌。倘能高位厚祿，買散人心，不用干戈，立可收其績效。……」等語。啟聖讀而奇之，與衷相合，切中時弊。隨以漳州衛改為『修來館』，用黃性震董理，招海上文武兵民（性震，字元起，漳浦人。以投誠功，曆官湖南布政司）。文官投誠，即以原銜題詩，準照職推補。武官投誠，一面題請換劄，一面保題現任。兵民如果頭髮全長者，每人賞銀五十兩」，如頭髮短者，每人賞銀二十兩；願入伍者，立撥在營，給以戰餉；願歸農者，立送回籍，飭府縣安插，不許豪強欺凌，宿怨報仇。且有以先長頭髮投誠領賞者，嫖賭已完，逃出，復以短頭髮投誠領賞者；且有一種屢以短髮投誠者騙賞。給賞者識之，白啟聖。聖曰：「非証爾銀。他肯來就好。若責一人，則堅彼逃回之心也。」賞而不問。以此，投誠者絡繹相繼。又以江東橋為漳、泉要道，且逼近三叉河而通北溪漳平、寧洋等縣，使無專守，恐防範不及，為賊所踞，遂題設副將一員專鎮，以詹六奇任之。　　劉國軒自溪西敗績，退守觀音山，扼把各要處。迨聞江東專設重兵，謂吳淑曰：「姚啟聖足智多謀，今既添設重兵扼守江東，是有欲從北路而進兵。果堂逼近，須為預防。倘果堂有失，則三叉河、石尾等處非我們所有。」淑曰：「公之料敵，審而且詳；自當留意。」軒曰：「不出五日，啟聖必從此進兵。」隨密授方略與鎮將，伏眾守候。啟聖果以相對何日得平，與賴塔、韓大任到萬鬆關頂觀敵，並巡視各處要口。啟聖向塔曰：「賊營處處相連，一時未可驟破。但觀果堂一寨，逼近江東橋，實為東邊之要口。若得此寨，便可乘勢破石尾諸營區。」塔曰：「公算極當。可馳諭與詹六奇，令其駕八槳合攻，併奪三叉河。」聖曰：「如此水陸齊進，可以破賊。」乃調集騎步聽令。　　二月十一日黎明，塔與大任率騎兵攻果堂。楊捷、黃大來率步旅應之。而國軒、吳淑於初十夜環伏其眾於壕底，虛掩寨中旗幟，塔等以其無備，將次寨邊，寨上方發炮擂鼓，旗幟森列，四面伏起。軒左出、淑石出，祐、勝從中而出，林陞、陳昌二軍從旁衝出，似欲去奪關、搶橋。大任、大來雖分兵禦戰，終難取勝。又疑搶關，遂退，傷失甚多。詹六奇正督船欲出三叉河合攻，忽聞隨徵守備鄧茂公飛馬從岸上急止之曰：「陸師已退，不可遠離：恐賊乘勢奪橋！」六奇是之，遂斂其軍守伏。陳昌等遠望江東旗幟，知有備，不敢前。（茂公，字鼎卿，詔安人，武弟子員。佐六奇，屢有機謀。後從施琅平臺澎功，官廣東香山副將）。　　二月間，鄭經接偵報水師林賢欲督諸船出，隨委援剿左鎮陳諒為帥，督陳起明、朱天貴等禦敵。諒用心分佈，殫力提防。二十九日，見南風大盛，天色晴明，諒令起明碩大趕繪一十五隻，駛上南日，以作回援之師。又令朱天貴領鳥船一十五隻，颺駛圍頭、湄州，以作後援。諒自率大隊熕船，進五虎門。快哨飛報林賢，賢隨督戰艦並陳子威等聯絡哨船，共一百餘號，一齊衝出。互相政擊，煙燄蔽江，轟聲震天，未分勝敗。徐而南風盛發，陳諒乘風潮，衝入䑸內，左右橫打。賢船回身，自相撞衝。忽朱天貿順風而來，發炮助威。陳起明亦從北逆颺，亦至合打。賢等失船十餘隻，又被天貴併一隻，陳諒擲火罐燒一隻。賢乘潮起，仍收入港內，陳起明見賢船盡退，急於追趕，不防礁淺，觸舵而壞。諒望見，令快哨往救。隨鳴金收軍，回泊海山。報捷，經差鄭斌齎銀幣到海山犒賞。加諒為北路統領，餘各陞擢有差。　　時水陸浩繁，地方窄狹，糧餉不足。經令思明知州李景，議派殷戶助餉。有孀婦樊門辛氏捐銀三百兩，經嘉獎之。其餘照上、中、下均派不等。廈門因丁巳歲二月初十日，經在漳奔出，踉蹌不敢喘息，即欲登舟東歸。全島百姓遮道留之，曰：「且昔先藩在日，未有臺灣，惟金、廈各島，尚與抗衡，今藩主何去之速，而棄我民也？」經曰：「欲守兩島，恐乏糧餉。」百姓齊應曰；「藩主若肯駐劄，護衛百姓；我們每戶每月願輸米一斗，以佐軍食。」因此徑方停駐。豈料日久，百姓各尋勢蔭免。按月徵米無幾。遂令副鑾儀陳慶，挨門逐戶清查，一槩不許影藉名色蔭免。且於是日起，每戶每月要徵米二斗。百姓一時怨望，道路側目。國軒見軍糈不足：又屢屢加徵百姓，隨自辭俸祿。並請捐資月養轄兵，啟曰：「軒謬荷俸祿，固出中興隆典；第軍糈繁費，何敢再　金錢？請辭月俸，願竭微資自給轄兵三月，稍寬百姓萬一。」經允從之。於是吳淑、何祐、江勝、林陞等俱上啟，循國軒例。援剿前鎮施明良捐銀一千兩助餉。水師五鎮蔡仲琱分守惠安沿邊，以其老耄不能約束，經令虛宿鎮王傑統其眾，調仲琱回廈。仲琱駕小船入泉州投誠。巡撫吳興祚用之。各鎮營欲請餉兵，又不敢；欲捐資養兵，又無力，是以懷凝觀望。折衝左鎮呂韜率眾投誠。（呂韜，原漳州城守營守備。出守江東橋，戰北，陰通國軒。事露，啟聖參拏解省審問。軒偵知，遣英義鎮林彪帶眾伏於同安界牌，截搶歸海），木武鎮陳士愷挈眷入漳州投誠；牛宿鎮鄭奇烈同紀朝佐請入山招募措餉，經允之，亦率眾投誠。啟聖俱委以隨徵營將。尋而題詩陳士偉為延平副將。鄭經亦以各鎮營分汛橫徵，百姓重困，遂通行飭禁；略曰：「水陸鎮營，分疆固圉，就地措餉，實出權宜。近察爾等暴索橫徵，苦累生靈；或藉端抗餉，焚掠無遺，殊可痛恨！相應嚴飭，務遵法紀，以副勤恤至意。敢有仍前害民，定以軍法從事。毋違！特諭。」又仍設監紀一員，上目浙江舟山、下至廣東達濠，監察核查各鎮營地方，大小措餉辦船按季造報，不許重為科斂。　　鄭經自甲寅歲接耿精忠書，統眾西渡，將臺灣地方委總制使陳永華留守。華胸藏韜略，持己廉正：法嚴約束，夜不閉門，百姓樂業。後見經諸弟微有恃勢，佔奪民田，華雖屢遏止，似若艱於破面執法。遂以「元子年登十六，聰明特達，宜循『君行則守』之典，請元子克監國。」經尤其請。四月初六日，遣禮官鄭斌齎諭抵臺灣，同陳永華立克監國。，永華婿，每事悉受華教，明敏果斷。諸叔有欲奪佔，事聞，讓諸叔曰：「當以國為家，百姓足，則自足矣！何必自有為哉？」必執不可。諸叔不敢橫為；百姓喜有天日。　　初十日，啟聖以沿邊地方接濟，皆由臺堡疏防，議欲設炮臺。離泉州六十里，有東石地方者，刻日興工，名日『靈水寨』。百姓虞其界禁，悉出東石販鹽藏貯。一時鹽價高貴至一兩二、三錢之間。十八日，屯田道鄭時英在東石徵餉，見鹽價高貴，啟請兼理鹽政，經允之，仍設餉司二員，催督官買官賣，漏私者罪斬。又檄林陞：遣其轄下右協副將楊忠，往南北鹽埕掘鹽。將行，陞戒之曰：「鹽埕逼近竿嶺寨，乘潮而擊、乘潮而出，方保無虞。若停住其間，恐生意外，悔之無及！」二十二日，忠不遵陞諭，船泊深滬。督掘二日。竿嶺寨防飛報泉州提標中營參將馬勝。二十六日，勝卸督騎步千人，星夜往剿。平明而至，四面攻擊。忠奮勇與戰，身中數箭，且戰且退，衛其眾欲登舟遁去。奈馬勝逼之緊，忠計難脫，投海而死，諸賊盡沒。陞聞之，嘆曰：「惜乎！健將不聽吾言，宜其死也！」報經，經亦憐惜之。遂寢掘鹽事，調二餉司回，責時英多事。　　五月，啟聖督造堡臺，嚴禁接濟。除國軒所據之處無可奈何，其餘地力加倍設禦防範。國軒亦以「石碼固壘，啟聖必艱於進兵；但同安潯尾與廈門高崎咫尺帶水，且前歲廈門癸卯之役，李率泰提師亦由此入島，宜築臺寨，重兵預防。此實未雨綢繆至計，勿使臨時慌張」，啟請，經從之。令李景抽民夫，並取討磚石、揪鋤等類，馳諭國軒，到彼處擇築。國軒將石碼營盤交吳淑巡督。坐快哨至廈門見經，帶快哨與陳昌、黃良騏二旅往築『潯尾塞』。同安守將知潯尾塞，率騎步千人，前來攻擊，軒已分佈埋伏，騎兵一到，四面齊起，殺傷甚眾，遂退。軒亦收軍，督造石城一座、土城一座，命將守把。又巡至汀州，再築一座。　　時有泉之同安人江機，綽號「楞子」；與楊一豹同糾眾，歸耿精忠。忠授機左軍都督，出寇江西。迨精忠歸正，機即統其所部，招集餘黨將萬人，寇閩、浙、江右交界之所。康親王及三省督、撫屢遣官招之，機不從。密令其中軍楊麟，伏行至廈門，納款於鄭經。經允其降，授機為徵彝將軍。機率眾欲下海，途由建寧。守建寧副將劉起龍督兵截殺，不期機先分某半，欲去攻城。起龍恐城有失，隨領全師回援。機見龍兵抽回，乘勢掩殺。起龍兵大亂，身中流矢，無心戀戰。回至城中，是夜身亡。飛報親王、啟聖，聖馳令各處隘口，重兵把截。一面差官再招之。機見山路遙遠，而各處守禦又緊，計絀，隨率眾投誠。　　康親王見劉國軒佈置周密，一時不能即平；中書蘇礦以「邊海殘黎受困已久，欲申前議招撫，息兵安民」，啟請親王，親王許之，遂遣使致書於鄭經，有曰：「謀發盈庭，事歸獨斷。既感貴執事之萬鈞，更欲踐季布之一諾也。惟誠惟決，伏侯確示！」經得書，與錫范、繩武議曰：「蘇中書欲申前約和議，以安邊黎，誡盛舉也！」復札略云：「『誠決』兩言，予實嘉納。惟以此致意貴親王：若肯降心相從，則何猶豫之有？」礦閱其書有可為之機，將回書繳呈親王；並請欲遣其胞姪埕往廈，以申所約。親王允請。埕從泉卅之安海出廈門，見經。經集六官，埕致親王之命：「若貴藩以廬墓桑梓黎民塗炭為念，果能釋甲東歸，照依朝鮮事例，代為題請，永為世好，作屏藩重臣。」經曰：「當先王在日，亦只差『削髮』二字。今既親王能照朝鮮事例，不削髮；即當相從，息兵安民也。」錫范曰：「海澄實為廈門之戶，決不可棄。今既承親王之命，將海澄為往來公所。」埕曰：「欲照朝鮮事例，貴藩當退守臺灣。凡海島歸之朝廷，以澎湖為界，通商貿易。海澄乃版圖之內，豈可以為公所？此不但親王不敢題請，即埕亦不敢代為轉啟也。」錫范曰：「息兵安民，地方相守，豈有棄現成土地之理乎？當照先王所請，年納東西兩洋餉六萬兩。」埕曰：「既如此，又非埕之所得自專。必當再請於親王，看王如何施行。須得一人同往福省報命；苟有成說，亦免於僕僕往返也。」經是其言，令酌舉一人為使；陳繩武舉賓客司傅為霖有材幹，堪為使者（為霖，乃洋商傅參宇之子。前投誠，任松江府通判。有機智巧令，繩武雅重之，薦為賓客司）。經令為霖同蘇埕從安海登岸，由泉州入省，先見蘇礦。礦將經書上親王，有曰：「此蘇中書兩啟，欲息兵安民，故專一介面商。今特遣賓客司傅為霖馳報，仰侯明旨！」親王待為霖禮甚隆。議往來事宜，並海澄作為公所。為霖曰：「若千歲永鎮閩邦，則藩主並行往來；倘千歲奉命回京，各設官來往。」親王以地方重務，責任全在總督，未可輕為定議；令為霖順途抵漳見啟聖。聖曰：「寸土屬王，誰敢將版圖封疆輕議作公所？此前院清泰劉公之所謂『無此廟算也」已。遂阻其議，但見為霖應對便捷，加禮相待；且惜其才而不為世用，執手戀戀，餽贈甚隆。為霖感激，亦恨其不能執鞭隨鐙也。為霖回廈覆命，兩寢其議。　　啟聖以平海非老宿諳練水務者不可，今黃芳世已死，水師提督缺現空懸；苟非共人而任之，難以奏膚功。因查歷任志切平海者，惟有施琅，現在京為內大臣；當此任，非琅不可。遂具疏題請，保琅為福建水師提督平海。奉旨：調鎮江將軍伯王之鼎為福建水師提督，以其曾任漳浦總兵，諳熟閩地。之鼎不敢違旨，星馳入閩到任。後屢疏題請乞休，以未經水戰，海島不熟，恐誤封疆，有負朝廷至意。請調慣熟能員。奉旨：改調之鼎為四川提督，擢湖廣岳州總兵萬正色為福建水師提督。正色接報，遂出謝表，並題請隨帶左部千總署中營守備陳儒等將士共五百員入閩。奉旨：依議（正色，字中菴，泉之晉江人，能使大刀。海上投誠，改姓黃，移駐山東。甲寅之變，歷著戰功，任陝西雲安鎮左營遊擊。徵朝天關，破賊千餘顆。困於盤龍山，屢劫其營。正色奮勇禦之，共二十七日。後窺賊勢稍倦，正色持大刀，首先衝殺。手刃十餘猛，眾咸以一當百，破圍而出。敵人聞其名，咸稱「黃大刀。」官山西平魯衛參將，方複姓萬。儒，字孝若，別號雅菴，泉之安溪人。亦海上投誠。有膽略。從正色征戰數十陣。當盤龍山之困，儒亦在焉，與正色首尾禦敵。迫擬衝圍，又令儒殿後。在岳州，曾獨駕八槳船，擊吳三桂巨䑸。殺賊焚舟，仍出毋恙，賊遂冊戒云：「當避陳長子！」因其漢高大，故渾名之。後隨正色入閩，平海壇、金、廈等島。至施琅，方用儒中營守備，配坐大鳥船，克澎湖、撫臺灣，始複姓林。官歷貴州安龍總兵）。　　七月，啟聖以原漳南道陳啟泰子汝器奉旨來漳搬運靈柩，途次泉州東石地方，被劫解廈門；屢遣說國軒放汝器。軒委之於主命，業送之臺灣，不敢擅請。挨延日久，而部文催汝器回京疊至。啟聖計絀，集文武捐銀一萬兩，贖汝器回。軒許之，啟經：「留汝器無益。」經方馳令到臺，放汝器，送之歸。　　八月，啟聖見海賊猖獗，終年對壘，似非善策。一面密咨楊捷暨檄沿邊鎮將，善覷方便，疾速進剿；一面差楊榮出說國軒曰：「當夫三藩並倡，爾主有七府甲兵縱橫之盛，烏龍江一旦塗地。今何必又力爭片土，戕害人民，使豪傑寒心？不如勸爾主，全師退保臺灣，海外自鎮為上策。苟以區區為得計，恐一旦師旅雲集，樓船合攻，斯時欲求自容，且不可得。豈不令天下後世羞？」國軒不聽。　　九月，鄭經似各鎮營或分南北水汛者、或應漳、泉守禦者，乏兵扼把要口，虞有不測。議調練廈門鄉勇自衛，得有二千人，以總監營康熊同原協理五軍都督吳桂分督操練。但前癸卯歲亦藉鄉兵，不久而敗；茲蹈故撤，時有識者，知其將亡也。已而果驗。　　『東石塞』者，乃林陞地方。國軒調陞攻海澄，委其健將惠安人楊忠鎮禦之（忠，猛勇勤謹）。迨啟聖置『靈水寨』，忠恐啟聖乘勢來攻，啟請添兵，經仍令林陞回軍。及楊忠掘鹽死於深滬，陞又牽調督兵石碼，委其即將施廷、陳申二人共守之。因申醉後，鞭撻其健卒楊虎、李萬金，金乘夜逃入泉州投誠。密稟提督楊捷：「東石悉係老弱，寨內空虛。願為前導立功。」捷即調驕步共千餘人，二十六日平明至東石，四面環攻，填平溝壕。自辰至未，施廷、陳申分頭率眾力禦。廷被刺，申為流矢所中，俱死，全軍皆沒。捷得其寨，隨擇地調民夫，再築三寨，分兵鎮守。外汛殘卒奔報林陞，陞欲反師來援；俄報寨已破矣，陞乃停英軍，報經。經令各處提防，恐楊捷繼至。　　十月初二日，馬虎、李時春交結搖艍䑩仔楊阿德，乘潮渡二人，私從星嶼登岸。原提標左營遊擊郭承隆於破海澄時降經。經又遣人密入泉州搬其妻子出廈，授承隆為監督。魏赫謀逃，被獲；經悉徙海澄降將於臺灣，僅留馬虎、孟安等。迨李時春又逃，承隆恐累及於己，亦棄其妻子，入漳投誠。啟聖用之。　　劉國軒得東石寨已破之報，會集吳淑、何祐、林陞、江勝、林應等商議曰：「東石之破，是敵人窺侵之漸。但果堂實係扼要重地，一寨勢孤。萬一姚啟聖統兵雲集來攻，救應弗及；則各處搖動。當於果堂後坂尾地方，再築一寨。諸君以為何如？」淑曰「坂尾寨築，則果堂有靠；公之度勢料敵，真出萬全！若欲興工，必須提防，啟聖必率兵來爭。」軒曰：「煩公率眾督築，弟按兵以待。」淑曰：「謹遵令。」即與江勝領所部眾，悉帶鍬鋤。初六夜，至坂尾，開基址，搬運磚石築寨。初九早，工程將半，耿精忠、喇哈達、賴塔、姚啟聖、江元勳、曾養性等，率滿漢騎步萬餘人，衝突併爭，鋒銳極熾。吳淑、江勝將所部眾，分首尾鏖戰。自午至申，互相攻擊。國軒、何祐、林陞、林應見其鋒銳稍息，方從旁出攻。軒又戒令勿追，惟依寨拒之。耿精忠揮金鎗手齊政，軒令各鎮火攻營鹿銃對打。何祐又遠道統率一旅橫衝，合林陞共擊。忽章京石兔被炮傷死，達見勢難爭，始引師還。而日已西，國軒亦鳴金收軍；撥眾伏路，然後就營安歇。　　初十日，軒又分佈以待，兼督造。寨成，吳淑毅然領守，軒卒何祐等仍回觀音山。啟聖知守坂尾寨者，吳淑也；密遣人說之。詩其代為題請，赦共『獻漳』罪。即官以銅山總兵。淑曰：「極感制臺厚愛；但丈夫遺臭一次，豈可再為萬世罵名？」謝絕之。啟聖知淑志堅，非名利可動。惟遣將不時攻打，炮火如星。淑指揮接禦，無失。又逼寨數次，親臨禦敵，身中兩矢，令醫調治，晏然自若。會雨傾盆，連日淋漓。其寨新創苟就，墻垣不牢，隨處散崩塌壞。淑令軍士盡出帳房避之，獨自不移。十一月初八夜二更，牆倒壓下，淑與左右死者七人。其部將按兵祕喪，飛報鄭經、國爭。軒星馳抵寨，列陣伏防；抱屍號哭，三軍墮淚！遂厚殯臉，速回廈門；令江勝修築把守。經聞報，慟傷減食。迨淑柩到，親出海埏接之。撫棺痛哭曰：「天何奪吾輔之速也。」情甚哀。祭葬之。以其子天馳為建威右鎮，統其眾（田單之拒強燕，與吳淑之守坂尾，可謂並肩無二。奈天不祚明，使其早逝。則軒之無輔佐，不能恢復可知。惜夫）。　　鄭經以武將不但辭俸而且捐資養兵，何文官無一慕義，樂輸協理？禮官楊賢即先上啟，欲捐資助餉。陳繩武聞而惡之，從中說逕曰：「各鎮有地方之派米、派餉，繼派雜戶，故請自養其兵，是有所出也。文官束手辦公，勤勞從事；雖奉差有限，焉得餘資捐助？」經儒而無斷，遂寢其議。　　啟聖屢分兵攻擊。國軒設伏，百計禦之。相持兩載，而海澄終不得平。因查癸卯歲前院李率泰攻破廈門，實有荷蘭為前導。與興祚合疏題請，欲照前年事例：「用荷蘭為先鋒，攻克兩島；然後合政臺灣，還荷蘭。」奉旨：依議。啟聖加隨徵知府江南人劉仔道銜（後官建寧知縣），同通事黃鏞、林奇逢配健卒百名，護送敕書，前往荷國封王，並說其「出夾板，前來會師，合擊各島，然後再攻臺灣而還。」王雖拜受詔書，而以前歲失約為辭。劉仔與鏞轉請曰：「當日之克兩島未曾合攻臺灣者，是揆一王自投請行，故前即院未敢擔當；須當請旨。迨奉旨欲共出師，而揆一王諸舶已失於普陀港矣；致我師獨往，而未成功。豈有部院許而不行乎？今係部院題請，奉旨專差前來，欲與貴國合兵。克平諸島，攻還臺灣。又非昔日可此。」國王以揆一王已死，乏人統兵，堅執不出夾板。惟厚待劉仔等，送之歸。啟聖見荷蘭不允請，會喇哈達、賴塔、吳興祚商議；就福州造大戰船四百隻，又往浙江調戰艦一百隻，再令江東副將詹六奇到潮州造䑩艚一百隻，兼工督成，俟萬正色抵住，大舉舟師，水陸合攻。　　但陳繩武雖說鄭經文官無力捐助而寢其事，然於心不安；隨轉囑協理戶官楊英啟請「生財之道，以資軍精，均養鄉兵：殷戶助餉，並月米、毛丁以及渡載、豬牙、酒稅、鐵、炭、油灰諸類，雖孤寡亦不免。」又令思明知府李景附會其說，借加派輸。百姓怨聲載道，欲逃無門。國軒見經每事昏憒，政出左右；近又惑於亢宿鎮施明良，終日馳射，酣飲達旦。令人密窺所行，刻為報知（明良，即施鳳也）。明良業與啟聖交通，許以公爵；欲擒經而獄諸島」故曲意奉媚繩武，婉諸錫范。二人威喜之，屢薦其才，是以日見親幸，不離左右。明良又薦傅為霖「胸藏經略，有國土風。豈但堪蔚使者，不辱君命而已」；並王世澤為羽翼。世澤會為女宿鎮，施琅養子也。因風傳施琅仍出為水師提督，故解兵權，以避嫌疑。迨丁已七府俱敗，世澤叛海投誠，從段應舉隨徵。舉受困海澄，城破，世津復叛清歸經，經仍授為監提督。與明良二人合，密款於啟聖。聖以其能共擒鄭經而獻全島，自當保奏，封為公侯。故明良、世澤媚奉慇懃，不但鄭經墮其術中，即錫范、繩武亦不自覺也；獨武平伯劉國軒時刻窺防之）。　　


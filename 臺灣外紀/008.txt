

    
	
		
			第七卷　　困漳州金礪解圍　逃舟山魯王入海
			　　順治九年壬辰（附稱永曆六年）春正月初二日，成功乘潮大漲，航船直抵中權關。郝文興迎成功入城安民，以黃維璟知海澄縣事。有同安浯州人周全斌投謁（斌刀筆吏，有文武才。浯州，金門別號），功問恢復進兵策。斌對曰：「若以大勢論之，藩主志在勤王，必當先通廣西、達行在，會孫可望、李定國師，連䑸粵東，出江西，從洞庭直取江南，是為上策。奈金聲桓、李成棟已沒，廣州新破，是粵西之路未得即通，徙自勞也。今且固守各島：上踞舟山，以分北來之勢；下守南澳，以遏南邊之侵，與販洋道，以足糧餉。然後舉兵取漳、泉，以為基業。陸由汀郡而進，水從福、興而入，則八閩可得矣。」功大悅曰：「此誠妙論！」授全斌房宿鎖。初十日，功遣各鎮從江東入玫長泰。王邦俊率兵援之，相遇於溪西，俊失利。二十三日，俊復來援，敗回。　　二月初三日，功督令攻城，遊兵鎮吳世珍奮勇先登，被炮打死，城不得下。成功密遣火器鎮何明鑿地道擊之。甫開鑿，報總督陳錦提兵至。　　三月初七日，功移營江東。初十日，錦師札牛蹄山，相去僅五里。錦欲進兵，提標右營遊繫張玉諫曰：「海賊國姓，少年英勇，詭計甚多。現札江東，未可徒進。且跼守於此，遣人密通漳鎮，另調一旅，由長泰小路出，從中沖出，使彼首尾不顧。」錦喝曰：「皆是爾這班怕死的，虛糜君祿，養成禍胎。這樣蝥賊，何足掛齒？本部院前在小盈嶺一鼓破之。本該割爾頭以敞慢戰之罪；姑念用人，暫且記罪。如若再犯，決難輕恕！」錦實狃於同安之勝，不以成功為意（陳錦曾同佟鼐、李率泰為三大人，督提督趙國祚攻邱縉於小盈嶺復同安縣有功，是以擢福建總督）。　　十三日，錦率諸軍沖營逼戰。功令蘇茂、林勝迎敵，杜煇、吳豪旁出合擊。錦軍大亂，退劄於同安之鳳尾山。羞態憤怒，偶食不如意，大鞭撻其奴庫成棟。棟恨，夜攜匕首刺錦，割其首級，潛奔獻成功。功佯喜厚賞之。次日，會文武，令收棟。棟稱「無罪。」功曰：「爾殺主求榮，天下之大罪人也。本藩決不用此不義罪人。」令斬首示眾（有記錦於七月，誤也）。長泰守將李清聞錦失利被刺，十八夜棄城遁。功入城安民，以馮澄世為知縣。擢黃廷為前提督，黃山為後提督。　　四月，成功督大隊出圍漳州，劄南院。凡各縣錢糧，徵解軍前。陳錦當被庫成棟刺死，將首級盜去，次早方覺，追之不及。眾軍無主，各星散回汛。撫提會題，又得漳州緊報，隨馳調浙鎮馬逢知（原名進寶，渾號金衢馬）率兵援漳。成功會諸將集議。甘煇曰：「逢知至，煇願領兵禦之。」功曰：「不然。凡行兵之道，豈可全恃男力？當明彼此之情。今陳錦新喪，提調無人，撫提以素稱饒勇之逢知，著其前來，必以一當百。勿戰，縱之入城，然後圍之。城內多添人馬，糧食易竭。外調既遲，內勢窘促，破之必矣。」諸將拜服。即馳令「自萬鬆關以及龍江一帶，悉撤避。援兵至，勿阻他。但揚威而已，縱之入城。」逢知果恃勇猛，率精銳馬騎一千、步卒三千，飛馳至灌口、深青地方，無人敢敵，悉避之。待欲安營，忽四面搖旗吶喊，似逼戰狀，終夜如是，兵馬不敢卸甲。後路漫山徧野，連營屯劄；惟有往漳一路無阻。甘煇前來邀戰，逢知因一夜不寧，人馬咸倦，不敢戀戰，且敵且退，走入漳城。成功襲其後，仍將城圍困。馬逢知退入城，養精銳數日，領所帶精騎，開東門，直沖成功營壘。功令陳勝、陳斌、蘇茂、瀟泗四將迎戰，自領甘煇、周全斌，陳堯策、郝文興等四面雲梯臨城。逢知無心戀戰，棄陣回衙。邦俊出兵接應，死傷甚多；而外援遂絕，勢益危蹙。成功百計攻擊，晝夜不絕。逢知、邦俊悉力堵禦，功不能克。巡撫宜永貴先接塘報，屢稱馬逢知所向無敵，統兵入漳，以為圍解。迨後羽檄踵至，知成功用賺兵計，賺逢知入城，連逢知俱圍在內，攻打甚急。永貴遂集船二百餘號，傚擊魏救韓法，出攻廈門。功令甘煇為帥，督水師禦之。相遇於崇武，煇大勝，報捷。成功急攻城，逢知虞內變，將所帶之兵雜守陴堵，隨壞隨築。功屢犯，損傷甚多，而計亦拙。　　八月，時值秋霖，張名振獻計曰：「離城三十里有鎮門者，兩山夾岸，可將木石塞滿，激水灌城。」功曰：「此計誠妙。」今甘煇、周全斌、陳堯策、陳斌等，督諸鎮監攻四門。自領張名振、黃廷、黃山、蕭泗等至鎮門，令兵士將大木於象鼻列柵過獅頭（漳城有獅、象把水口），用壞船裝石，沈水堆塞。奈溪流澎研，終不能蓄水，塞此崩彼，徒費眾力，百姓遭苦。但城內人民繁眾，蓄積無備，客主之兵既多，倉廩之儲告匱，遂奪民食，至不敢舉煙。徐而各戶斷粒，金珠寶玩，賤如瓦礫；紙皮樹葉，尋取殆盡，弱肉強食，死亡塞戶。獨有一家，見城被圍，不能脫出，虞有奪食，將所剩米舂粉，做成塊，曬乾，疊起，外抹以泥。俟更深人靜，邏卒巡更過後，私敲一塊，煮爛如糊食之，得保焉。文有公姑餓甚，欲殺其媳食。媳知，逃歸母家。其父母間以歸之故，女述公姑意。父母曰：「吾生汝，且不得食，反與彼食？」隨殺其女食之。　　九月，固山金礪奉命入閩，會新任總督劉清泰統滿漢宮兵馳救漳圍。礪屯同安與諸將議曰：「成功行兵有法。若以大隊齊進，恐墜術中。當分一旅，由小路出長泰，將步卒為先鋒，從中殺出。吾統騎兵從大路攻擊。彼師已老，能略挫其銳氣，則勢如破竹矣。此圍可解。」諸將服其論，依計而行。成功知金礪領兵至，攻愈急。令周全斌為帥，督蘇茂、吳豪、黃梧、楊祥等鎮前去禦敵。相遇於龍江之東。吳豪、黃梧首先沖陣砍殺，全斌率諸鎮應之。忽左右騎兵出，箭如雨下。全斌分兵而禦。正酣戰間，流星馬飛報，有兵暗渡長泰小路，抄出江東矣。斌驚為其所截，急鳴金收軍。礪飛捲而追，斌退陣亂，橋關悉為礪奪。成功知全賦敗，即令甘煇、陳堯策、楊祖、瀟酒等守關踞橋。甫至瑞香亭，接全斌軍，雲關已失，煇不敢前，急報成功。功傳令撤圍，煇殿後，屯古縣（離漳三十里〔乙本作二十餘里〕，皆鄭姓所居）。金礪入城，見殘黎餓莩，令守道周亮工（字櫟園，江南進士）發府縣倉米，煮粥賑濟。但餓死者十有其三；而就賑者下嚥立斃，又十有其七。枕籍街衢，橫列闆巷，發收骸骨，計有七十三萬餘眾，瘞三大穴：一碑『同歸所』、一碑『萬安所』、一碑『萬公所』。其收不盡、落溝陷穽及自埋者，不可勝計。　　金礪休息數日，與馬逢知、王邦俊議曰：「郡圍雖解，而海賊現在古縣，尚有覬覦之心。倘再率眾由三叉河截踞江東橋，一隊從赤嶺港登岸，豈不復加前轍乎？當急除之，以復海澄。公宿將，與士卒同甘苦，仍守城池。俟吾統一旅之師破之。」逢知曰：「公妙算宜速行，莫使餘灰復燃。」　　十月初三日，金礪督騎兵作三隊而進。成功令提督黃山領右先鋒鎮廖敬、護衛右鎮洪承寵、禮武鎮陳俸、親丁鎮郭廷等，率火攻迎之。是早西北風，凡火筒、噴筒、鳥鎗、營炮，其煙被風回反陣中，軍士一時眼迷。礪乘勢沖殺，諸軍皆沒；非煇與廷力禦，幾無遺類。成功退屯海澄，仍以郝文興、王秀奇二將守之。成功出廈門，金礪同漳郡報捷。　　順治十年癸已（附稱永曆七年）三月，成功遣張名振率水師船二百餘號北上，陳煇等為援。　　四月，金礪奉部文取海澄，劉清泰調水師出福、興二港合攻。成功令林察、周瑞、周鶴芝、阮駿、黃大振等前往海壇迎敵。察船泊湄州，遇颱風飄入興化港，被擒。二十八日，金礪全師出，紮祖山頭。郝文興飛報成功。功率大隊於五月初一日至海澄。令王秀奇、郝文興、陳堯策、萬禮分守鎮遠寨；甘煇、黃廷守關帝廟木柵，連接相應。就天姬官起將臺，親登觀兵督戰。初三日，金礪率騎步數萬，連營與天姬官相對，安火炮數百門，日夜攻擊不絕。木柵倒壞，土卒損傷。後勁鎮陳魁、後衝鎮葉章請成功令領兵沖營，功許之。初五月辰刻，魁等乘炮煙沖出。被金礪伏騎齊起，葉章奮勇沖擊，戰死。陳魁箭傷，全軍受困。甘煇、黃廷望見，急開柵，突圍救回。功令魁出載廈門醫治，以楊正暫統其軍。擢周全斌為後勁鎮。初八日，金礪督眾攻營壘，炮聲振天，城垣隨壞隨築。成功坐將臺，張蓋指揮。礪望見，令炮對臺齊攻。諸將見炮如雨點，勸功下臺。功曰：「炮避吾，吾豈避炮？」又勸功去蓋，功亦不允。甘煇情急，親掖功下。甫離臺數層，而座已被炮碎矣。礪欲攻城，悉為鎮遠寨所援。議不擊鎮遠，其城終難攻。隨往取鎮遠，王秀奇等死拒之。短牆皆陷如平地，士卒無可容身，奇令掘地窩藏之。功乘夜遣火器鎮何明率洪善等，將河溝邊盡掘地道，埋火藥，留藥心於外以待。礪將老弱者率民夫為勢攻擊；別選精勇二隊飽食，乘五鼓，聽營中號炮三聲，齊攻填濠，緣城扳柵。成功令按兵守禦，忽礪營運發三炮，郝文興請曰：「是欲臨城！」功不信。王秀奇曰：「果是號約，宜防備之！」甫傳令，而喊聲蟲雷，雲集風擁，填平溝壕，齊倚登城，文興、秀奇、堯策、全斌等勒兵執斧木棍火桶火箭交擊，凡爭先登者，悉死城下柵邊。礪督後者再登時，東方將白。功令放地道，一聲霹靂，燒死無數。礪方退，又遇蘇茂、甘煇等截殺。礪弗敢停鞭，領師回漳郡。自是，海澄功守益固。十五日，成功回廈門，大賞有功將士：以甘煇為第一。　　六月，監督池士紳奉成功令，以蠟丸賷帛疏，由陸路詣廣西行在，報『殺陳錦、敗楊名高』捷；回同兵部侍郎萬年芳（江西人，崇禎兵部左侍郎）賷永曆詔至，晉封成功漳國公。功受封畢，仍遣士紳與年芳從海道進謝表，並請諸將會議恢復。功令馮澄世督修海澄城炮臺濠溝，以便出師。　　七月，固山金礪回京。成功率船犯海澄，用土人楊廣為鄉導，攻烏丁垻。寨主陳鐵虎者善用兵，寨又堅固。功督諸將用力填壕，為飛彈傷足，遂退師。出港口見海水紅光閃爍，有大熕二門浮起。功急令撈之，名之曰「龍熕」；以副將楊廷統五百人翊衛。　　八月，功屯揭陽。洪旭遣員報其父芝龍差李德來報，封「海澄公」勸其歸降。成功回廈。　　九月，潮州總兵郝尚久差心腹將楊清時至廈門請救。成功惡其前至潮州通伊叔南家侯郝永忠，欲令其會師接李成棟，而尚久不從，致矢機會。今一旦無故而殺道府，計窮請救，意不欲援。周全斌請曰：「倡義原當納降。雖尚久有前日之拒，今已悔過來歸，若不往救，恐失大下勤王之心。」功令陳六御為帥，統楊祥、江龍、黃梧、蕭泗、吳豪等鎮先入揭陽港，自督大隊繼進。但郝尚久自恃殺車任重有功鎮潮，而肆行無忌，百姓苦之（按順治六年，潮州總兵車任重殺惠潮道李光垣、知府凌犀渠並海陽縣桂岳等，橫虐百姓，李成棟遣尚久用計殺之）。惠潮道沈時、潮州知府薛信辰見其凌剝妄為，每事與抗，久心憤甚。迨報劉伯祿代之，尚久集諸將議曰：「本鎮屢建奇功，而守比城。前者國姓來通，本鎮若稍易念，則全粵去矣。今日太平，文官欺悔我們。況本鎮世受國恩，永曆現在廣西，舉義以應，豈不垂名萬世？」諸將唯唯，毋敢逆者。於三月十五日執沈時、薛信辰剪辮，會黃錦、鄒鋈、梁猶龍等，奉永曆朔，稱新泰伯，踞潮屬各縣。惟吳大奇、許龍（龍，潮之澄海人，據南陽，橫行無忌，後投誠，奉旨入京，為內大臣）各治兵不附之（黃錦字綱奄，壬辰進士，南京禮部尚書。鋈字□□，辛未進士，官拜襄陽知府。猶龍字臨海，戊辰進士，福建參謀。俱潮州府人）。奉旨，以平南王尚可喜、靖南王耿繼茂、總兵劉伯祿、郭虎。班志等合剿。尚久偵知，虞城中有變，大興土木之工，於北之金山城頂再築一寨，高聳堅固。中挖兩井，深百丈，源通韓溪，可飲萬人不竭。又起蓋倉庫，堆積糧餉、薪炭、食物諸類，以作永遠計。平南王尚可喜、靖南王耿繼茂調高，雷、廉、韶以及南雄、肇慶等營暨饒平總兵吳大奇（奇宇葛如，福建汀州人，海陽籍。明末踞大埔、程鄉、饒平等處。亦「五虎亂潮」之一也。後投誠，援饒平總兵，平潮有功，掛印加少傅銜）、碣石總兵蘇利、南洋總兵許龍，合圍潮州。尚久見圍緊援絕，惑信巫術。而巫者每降神語：「自當祐庇。」會天雨暴漲，尚久處灌城，請於巫。巫者降神：「當用大鐵鎖數百觔鎖蛟龍，則安。」尚久立令製造鐵索。巫曰：「神退。」諸巫讓之曰：「何事不可言，而言此險語？汝當自下海，勿累他人？」鐵索成，尚久嗚鑼擊鼓，與諸巫送前巫者沈之江。頃而起，尚久見，令人救之，僥倖不死，愈深信惑，遂疏提防。親信領旗王安邦見尚久昏迷邪術，不親軍旅，忖其必敗，密遣人投降，約書悉投南門外關帝君袍柚裡，各以瞭哨往來相通。十一日，可再督兵放城。夜二更，從西南角雲梯上城，城中大亂。尚久知城破，急抽兵入寨。而大隊突至，門弗及閉。情急跳井，其子堯亦隨之下，潮州平。陳六御舟師甫至南澳，聞潮已破，不敢進援而還。　　十月，原浙江監國魯王逃舟山，閣部熊汝霖與建國公鄭彩輔之。迨汝霖死，彩解權，周瑞等悉歸成功，兵微船少，而浙江舟師又出，張定國糾眾與禦，大敗。吏部尚書張肯堂，巡按朱天祐死之。魯王不敢守，與瀘溪、寧靖王及益王孫等航船至廈，遣黃門通知成功，成功集馮澄性、潘庚鍾、林俞卿、鄭肇柱、薛聯桂，鄧會諸參軍議接魯王禮。庚鍾曰：「魯王雖曾監國浙右，而藩主現奉正朔，均臣也，未可以監國言。」成功曰：「此是朝綱。且論今日相見之禮。」庚鍾曰：「相見不過賓主。」成功曰：「不然，若以爵位論之，魯王尊也；況經監國。若用賓主禮，是輕之。輕之，是綱紀紊亂矣。吾當以宗人府府正之禮見之，則含祖訓，於禮兩全。」諸參軍拜服其論，成功堅宗入府府正旗，請魯王相見，各安慰敘情。出，隨給尾請住，月送俸薪。又有鄉紳王忠孝（字愧兩，泉之惠安人，戊辰進士。初除戶部生事。至弘光，授紹興知府，擢副都御史。隆武陞兵部侍郎，總督軍務，賜尚方劍，便宜行事。後依成功。至丁未歲，卒於臺灣）、張正聲（戊戌進士，泉之同安人，官兵部職方清吏司）、郭貞一（庚辰進士，泉之同安人，官都察院右副都御史）、謝元汴（字途野，癸未進士，粵之潮州揭陽縣人。永曆授為兵部給事中，尋削髮為僧）、辜朝薦（字在公，粵之潮州揭陽縣人，戊辰進士。崇禎朝，官兵科給事中。後依成功，至甲辰年卒於臺灣）、許璟（字得璟，戊辰進士，興化府入，官潮廣參議。依成功，卒於廈門）、唐額悅（興化仙遊人，壬辰進土，官尚書，以長女孫妻功長子經。後依成功，卒於廈門）、張煌言（字玄著，浙江鄞縣入，壬午進士）、李茂春（字正青，漳州龍溪縣人，隆武學人，後依成功，卒於臺灣），蔡國光（字觀之，同安人，甲辰進士）、林蘭友（仙遊人，辛未進士，官副都御史）。許吉璟（泉州人，癸未進士）、萬年英（薦漳浦縣生員劉玉龍有才學經濟，成功用之），其安插供給，與諸宗室禮同，悉以前輩重之，軍國事輙咨間焉。　　成功遣李德回京，惟囑復以「不聽吾言，致有今日。然既誤之於前，本藩豈有明知故蹈，再誤於後乎？」德不敢復稟，遂行。功令甘煇督率諸鎮下粵之揭陽，以措兵餉，以足兵食。


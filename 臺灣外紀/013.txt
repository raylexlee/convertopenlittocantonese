

    
	
		
			第十二卷　　入緬甸桂王受辱　閱祖訓成功歸天
			　　聖祖仁皇帝康熙元年壬寅（附永曆十六年）正月，成功分遣諸將屯田。忽報其父芝龍凶信，功頓足躄踴，望北而哭曰：「若聽兒言，何至殺身；然得以苟延至今日者，亦不幸之幸也！」令文武官員各掛孝。及知毀墓，向西切齒而罵曰：「生者有怨，死者何仇？敢如此結不共戴！倘一日治兵而西，吾不寸磔汝屍，枉作人間大丈夫！」每與諸將言及五省沿海人民移徙內地，嘆曰：「吾欲留此數莖髮，累及桑梓人民！且以數千里膏腴魚鹽之地、百萬億眾生靈，一旦委而棄之，將以為得計乎？徒殃民而已！吾若不決志東征，苟狥諸將意，株守各島，豈不笑吾英雄為其束縛？今當馳令各處，收沿海之殘民，移我東土，開闢草萊，以相助耕種，養精蓄銳。俟有釁隙，整甲而西，恢復迎駕，未為晚也。」功在臺，令過於嚴，犯者，雖親信無赦。馬信諫曰：「立國之初。宜用寬典！」成功曰：「此知其一，不知其二。立國之初，法貴於嚴，庶不至流弊。俾後之守者，自易治耳。故子產治鄭、孔明治蜀，用嚴乎？用寬乎？」信服其論（評曰：海外偏安一小隅，有方立法庶無虞）。　　二月，成功檄洪旭、黃廷同兄泰等，陸續載諸眷口過臺。　　三月，成功以洪旭、祁闢等十人分管社事。時臺地初闢，水土不服，病者部死。故致各島搬眷，供遷延不前。有偽言：「南澳陳豹不遵令，已密通平南王投誠。」功信之，隨手諭與經並洪旭等，令周全斌領大熕船五隻過廈門，合社煇、黃昌等師擊豹。豹聞之大驚，急集諸將議曰：「必有大奸人反問，如之奈何？」諸將曰：「請速遣人往辨」豹曰：「辨不及矣。」諸將曰：「若不往辨，當整船禦之。」豹曰：「禦之，則情真矣。兩虎相鬥，必有一傷。」諸將曰：「不辨、不禦，坐以就擒乎？」豹曰：「本爵自從平公數十載（平公指芝龍），一片肝膽，惟天可表。今既信讒而來，辨之弗能及，禦之非本心。此乃藩主相逼，自壞長城半面，非本爵背恩而去。爾等速收拾下船，捨此一塊土，入粵投誠，何如？」諸將咸應曰：「本爵所見極是。」豹遂率眾踉蹌下船，從虎頭門投誠。平南王尚可喜為之題請，封豹慕化伯。不數月，豹雙日俱瞑。全斌領舟師到宮仔前，知豹已去，惟空城而已。急迫之，獲其子士鼇並家資，報捷於經。經令斌安插百姓，交護衛左鎮杜煇守，然後班師。經因私通陳氏有娠，生男子，跪報侍妾所出，並「陳豹已遁，南澳業令杜煇暫守」之啟。功大喜，頒賞臺灣諸將士暨留守金、廈兄泰並洪旭、黃廷、王秀奇等幣帛。而又加給其妻董氏金六錠、花紅六疋；子經四錠、花紅四疋；生母陳氏金二錠、花紅二疋。孫賞亦如之。　　四月，兵部司務林英削髮為僧，從雲南逃至廈，過臺克成功。功問：「雲南皇上恢復如何？」英曰：「當時敗軍之際，李定國請皇上入峒烏。峒烏之車裡、裡角諸蠻雜處，不相統轄。我今臨之，必無所拒。安頓主於峒內，我諸將設禦於峒口。勝則六詔復為我用，不勝則境接交趾，召暹羅諸船入海，航船來廈尋藩主，合師進取。沐天波堅請：『當入緬甸。緬甸昔宣力於本朝，而本朝待之甚厚，素懷忠義。患難相投，必傾心相待。且竄處荒外，吳三桂未必相逼。」馬吉祥、李國泰咸助天波之議，皇上意決。定國跪泣奏曰：一臣不能挽陛下之駕，罪該萬死！請留太子、督臣等以牽制緬甸；則皇上可安寢於內。」上猶豫不忍。定國拜辭，謂天波曰：『明朝存亡，全擔在公，公其努力！願無生後悔，而追憶余言也』。於是皇上入緬甸。司馬吉祥來請旨撤去戈殳，恐驚百姓。天波請留太子，入茶山調度兵馬，庶皇上在緬甸，外有盤羅之固、內有泰山之安。帝與後商，不允請。英見朝政出於奸輔馬吉祥、逆戚李國泰，故削髮為僧，逃回。甫至粵西，聞吳三桂師攻緬甸。吉祥等酬唱御營，出入無憚。緬人見君臣無禮，遂熾戰心；密通吳三桂，雲已受辱。」成功頓足曰：「皇上何如此執迷，不從李定國之議？」馬信請曰：「皇上既然被難，理應掛孝，去朔。」功曰；「不可。路途遙遠，英亦耳聞，事跡涉疑。今若以譌傳妄舉，倘後來聖駕若在，則將奈何？仍尊朔號。候有日西向詢其的確，然後佈告中外，推有德者立之。」信、英等咸曰：「藩主所見甚遠。」忽經差齎謝啟暨諸王、鄉紳賀啟至。功閱及尚書唐顯悅內有「三父八母，乳母亦居其一。令郎狎而生子，不聞飭責，反加齎賞。此治家不正，安治國乎？」功登時氣塞胸膛。立差都事黃毓，持令箭並晝龍桶三、漆紅頭桶一，過金門與兄泰，同到廈門斬其妻董氏治家不嚴之罪，並其子經與所生孫、乳母陳氏。黃廷、洪旭、陳煇、王秀奇等，接令駭然。泰與毓、旭等相議曰：「主母、小主其可殺乎？然藩令到，又不得不遵。以我愚意，可將陳氏並孫殺以覆命。至主母、小主，我等共出啟代為請罪。不知列位以為何如？」旭曰：「此金石至論，拜服！拜服！」隨將所議啟董夫人與經。經與董夫人曰：「此可於法兩盡。」遂出二人斬之，將頭付黃毓過臺報命。功不允，解所佩劍交黃毓，再來金門見泰，必當照令而行。泰躊躇，送毓先過廈門見經。經急將毓等拘禁，與旭等相議。報蔡鳴雷從臺灣來，經傳問臺信。鳴雷曰：「藩主曹必盡誅。如有違者，將及於監斬諸公。且有密諭往南澳與周全斌」（時鳴雷在臺有過失，恐成功見責，故給假來廈搬眷，因而設言嚇洪旭等人）。旭曰：「世子，子也，不可以拒父。諸將，臣也，不可以拒君。惟泰是兄，兄可以拒弟。凡取糧餉諸物，自當應付；若欲加兵，勢必禦之。」遂將此意通鄭泰。立遣援剿右鎮林順帶領兵船，出守大擔。適周全斌徵陳豹回歸，黃廷慮其有受成功密諭為變。啟經：「先下手為強，全斌不可縱！」經然之。全斌入見，執交援剿左鎮黃昌監守。功接廈門諸將公啟，內有「報恩有日，候闕無期」之句，知金、廈諸將拒命。心大恚忿，即差洪有鼎持諭與周全斌，令其回師監殺。有鼎到南澳，船上銅山，聞全斌業已被執，不敢前。　　五月朔日，成功偶感風寒。但日強起登將臺，持千里鏡，望澎湖有舟來否。初八日，又登臺觀望。回書室冠帶，請太祖祖訓出。禮畢，坐胡牀，命左右進酒。折閱一帙，輙飲一杯。至第三帙，嘆曰：「吾有何面目見先帝於地下也！」以兩手抓其面而逝。左右報其弟襲暨黃安、馬信入視，信令出紅緞蓋之，然後通知各文武，祭奠舉哀（成功於戊寅歲年十五，補南安學弟子員。屢試極等，而兩赴鄉闈。至乙西，年二十二，父芝龍引見隆武，賜姓名。丙戌，年二十三。秋九月，不從父投誠，潛匿金門。丁亥，年二十四。以隻身而奉故朔，海島群推，拱手聽其約束；五省移徙，避其鋒銳。且當敗軍喘息，又能鎮定強戰。繼而，開闢海外乾坤。至壬寅歲五月初八日逝，年三十九歲。屈指統眾共計一十六載，以忠義自誓，嚴治軍旅，推心置腹，臨陣身先。計策己決，賞罰無私，仇親兼用。噫！亦可謂人傑哉！）襲始治喪，差人往金廈報計。　　十三日，馬信以哭泣傷懷，染病死。一時臺中皇皇，諸將舉襲護理，以安眾心。龔心腹蔡雲、李應清、曹從龍、張驥四人謀曰：「護理不過數日而已，豈能南面自尊？」雲曰：「弟承兄業，理之最正，但苦無援耳！」驥曰：「欲舉此事，當謀之有兵權者方可。先達主公，然後候吾探各鎮說之。」從龍曰：「此論誠是。」四人遂密告襲，襲歡然許之。驥部往黃安營中，見安曰：「世子亂倫，情急於勢，黨眾拒父。今幸藩主晏駕，可以無慮矣。」安曰：「年少舉動，是左右無人耳。虎雖惡，不傷其子，豈可率眾相拒？」驥曰：「如公所言，此乃不孝，烏可承統乎？」安曰：「比何說？子承父業，誰敢異心？」驥見安辭色嚴厲，知不可說，佯曰：「子承父業，理之正也。吾所言者，死恰其時，可以解釋父子相仇耳。」遂辭安出。往黃昭營中，見昭曰：「護理知公勤勞，令驥致意。」昭曰：「昭有何能？乃荷護理注存若是。」驥曰：「護理計臺灣戰功，惟公居最；恐世子不知耳？」昭曰：「世子遠隔，烏得而知？」驥曰：「藩主之死，死恰合時，可以免世子拒父之罪名。」昭曰：「觀其所行，真不堪為人上。」驥曰：「金廈、臺灣，業成水火。」昭曰：「然。」驥曰：「公握重兵，扶護理於臺，護理豈肯忘公乎？昭曰：「護理，仁慈弟也。弟承兄業，末為不可。我非貪涎爵祿，亦擇主而事，候與中衝合謀。」驥曰：「此誠妙算，公當速行！吾歸，以公言報護理。」驥還同啟襲。襲割衣襟，令驥與昭結為姻姬，囑速通中衝舉事。是夜黃昭到蕭拱宸營中，對拱宸曰：「島中世子可治兵以拒父，臺灣獨不可承兄以繼統乎？」拱宸曰：「此亦公論。世子行既不正，護理仁慈，承繼大統，名正言順。」遂合謀。次早，密報襲。襲與曹從龍、蔡雲、李應清、張驥商議。從龍曰：「可假藩主遺言，數世子罪狀，命弟繼統，方可以服眾。」襲曰：「此計誠妙！你可速書遺意，付昭等行事。」襲即假成功遺言，出告四方。黃昭、蕭拱宸即扶襲為東都主，分兵拒經。其餘諸將，陰持兩端觀望。獨黃安心忿，陽為和悅，密遣人坐小哨以報經。講經速治兵過臺，遲則安固難動也。　　十四日，經接訃音，隨欲設位掛孝。洪旭曰：「國不可一日無君，當先嗣位，然後發喪。」經從之。洪旭、黃廷、王秀奇等同諸文武修表達行在，請經就廈門嗣位，稱曰『世藩』。佈告各島、臺灣，方舉哀。十八日，又得提督建威伯馬信因哭泣過傷死報，經愈大悲慟，厚恤其家。　　二十一日，報諸將奉其叔襲護理。六月初二日，接黃安密陳『黃昭、蕭拱宸二賊假先藩遺言，命襲為東都主，業分兵拒險』啟，經駭然。旭曰：「事久多變，速出周全斌勒兵過臺灣，正位。」經是之。出全斌為五軍都督，以陳永華為諮議參軍、馮錫范為侍衛，整兵欲東。　　七月，總督李率泰（於五月二十七日從福省起程。六月初三日到泉）接效用總兵林忠暨沿海塘報。咸稱「成功在臺發狂身死。」隨飛請靖南王耿繼茂暨安輯投誠郎中賁岱、金世德等星馳抵漳，共商剿撫事宜。繼茂立差都司王維明、率泰差都司李振華同林忠前往廈門，諭以「朝廷誠信待人，若釋疑，遂制削髮登岸，自當厚爵加封招撫之？經因而未果行。與伯泰、洪旭、黃廷、陳煇、王秀奇暨諸參軍會議，總欲雙傚朝鮮例：不削髮，稱臣納貢而已，復之。送林忠等回漳。　　八月，繼茂、率泰復差林忠等再到廈門，諭：「欲其將所陷州縣等印信送還，並差員入漳酌議。齎本往京請旨。」經復與泰、廷、旭等密商議曰：「東寧初闢，先王陡爾仙逝。茲又遭蕭、黃二賊構釁於內。藩院聞信，頻頻遣員招撫。順之，有負先王宿志；逆之，則指日加兵。內外受困，豈不危哉？不如暫借招撫為由，苟延歲月。俟余整旅東平，再作區處。諸君以為何如？」旭曰：「陽和陰違，俟靖內患，再作籌畫，藩主所見甚明。可令楊來嘉、吳蔭為使，將前日所得各州縣學印共一十五顆，付來嘉入漳報命。」茂與泰厚待嘉、蔭二人。泰啟茂曰：「海上屢執朝鮮例，遲延觀望。茲因成功已死，叔姪爭權，勢已搖動。其佐如鄭泰、洪旭、黃廷等，可用反諜計間之，使自相猜疑。然後剿撫兼用。」茂曰：「此誠妙論。」以所有侯伯印並送回諸印，將楊來嘉政作鄭泰、洪旭、黃廷之使，密獻兩島題報，倡揚以亂之。繼茂首肯而行。　　九月初十日，繼茂疏曰：「為馳報海上輸誠情由，仰祈睿裁事。案據沿海鎮將塘報稱：『鄭成功在臺灣發狂身死，海上人心搖動』等情。隨經會同督臣具疏題報；一面分佈間諜，無可招徠。維時督臣先赴漳州，相機調度。臣嗣聞確信，於六月初八日，帶兵自省起行，冒暑驅馳。至泉州大盈，暫駐秣馬。隨准督臣差副將林忠赴臣軍前云：『海上鄭泰等，令偽總兵盧恩差人陳贊前來，據稱欲來投誠』等語。併接督臣手書，約臣面商。臣隨於七月初三抵漳州。初十日，偽爵鄭泰、洪旭、黃廷差偽中軍都督楊來嘉、吳蔭到漳謁見。據其來議，多有未諳，臣與督臣切直開示。遣發後，復差偽遊擊姚萬前來，求發的當官員到彼，願檄敕印歸順。臣與督臣並安輯投誠郎中賁岱、金世德會商，仰體朝廷德意，隨差臣下都司王惟明、督標郡司李振華，同副將林忠前去廈門。諭以『我朝誠信待人，須盡釋疑慮，遵制剃髮，繳偽敕印，並造投誠各官兵、船隻、器械、人民戶口文冊，選差的員，一同進京，奏請定奪』。八月二十五日，差官回漳。據稱：「海上各偽官一時尚未剃髮，俟奉旨後，力行剃髮。其偽敕印，有現管事者未交，恐失印難以約兵。惟三偽侯先繳偽動敕。其官兵、船隻、人民冊籍，先開總數。俟題請命下，方備造姓名繳報。」又據偽建平侯鄭泰、偽忠振伯洪旭、偽永安侯黃廷投到咨呈內稱：『為仰承德意，傾心歸命，披瀝真誠，恭祈疏請事……」等情；『先繳敕三道、現任伯爵銀印十顆、原封公爵銀印一顆、原取州縣銅印一十五顆。仍專差掛印都督楊來嘉赴闕待命，以彰歸命之誠。……』等情。臣因全文繁多，不便備錄。該臣看得：渠逆鄭成功竊踞海島，縱橫有年，思以臺灣為兔窟。一旦遽服天刑，宜乎人心悔過。臣等宣佈皇上德意，多方開導。今據偽侯鄭泰、洪旭、黃廷具文繳敕，差官投誠，此皆皇上寶籙誕膺，德威遐鬯，遂使四海望風，群情效順也。臣伏睹國家仁恩浩蕩，凡屬山海餘氛，果能真心向化，即擁一旅尺土來歸，均荷寵頒爵賞。今三偽侯以全海之兵民土地還之皇上，據其冊開：偽爵文武官員二千五百十六員、水陸官兵四十餘萬名、大小戰船五千餘號、海上軍民籍及流寓人口三百餘萬。果係真實，其功甚大！所有情節，具悉來咨中。現呈御前，必蒙睿覽洞鑑中。以安反側之心，而慰歸依之望，在廟堂自有碩畫，無候臣愚為之臆揣矣。事關至大，理合據詞奏聞。臣擬九月十二日，帶兵回省。謹題。」率泰之疏稱：「該臣看得：逆渠鄭成功倚海橫行，作孽多年。一旦天使殞亡，正致四海清平之日也。適當逆孳報殞之時，人心搖動之際，臣等仰體皇上德意，廣布招徠。今據偽建平侯鄭泰、偽忠振侯洪旭、偽永安侯黃廷具咨投誠，差偽都督湯來嘉赴闕待命。此實皇上天威遠震，廟算遐敷，使海島渠魁咸思歸心歸命者也。臣竊見大清開闢以來，凡山海梗化之徒，或率大眾輸誠、或獻一島來歸者，莫不錫之厚爵，委以地方。今三偽侯統率全海之眾，據其冊開：勳爵文武兵民、船隻器械，雖是總約之數，未知果否真實；亦可謂大夥輸誠，其功亦甚偉矣：所有來咨併原冊，進呈御覽，必蒙睿鑑。今皇上賓籙初登，率土賓服。茲偽侯鄭泰等聞風效順，皇上必不靳高爵厚祿，破格賞鍚，慰其來歸之念，用安反側之心。庶氛侵得靖，海邦可寧矣。」同題送楊來嘉入京待命。隨檄水師提督施琅、左路水師總兵李長榮、右路水師總兵杜永和、福寧總兵吳果福、右路總兵王進功、同安總兵黃翠暨提督馬得功、海澄公黃梧，各按兵相機，密布間諜，似亂賊心腹。　　鄭經亦乘招撫之暇，將金廈各島交伯泰、洪旭、黃廷、王秀寄等共轄調度。另馳諭銅山黃元、南澳杜煇謹防許龍、蘇利。並謂旭等曰：「先王開闢東土，以為進戰、退守；曾奈未遂所願而薨！余今欲整旅正位，而藩院又惓惓致意，故遣楊來嘉前去。回日果能息兵安民，無墜先王一片孤忠苦節，余無不唯唯是從。」旭曰：「歷計招撫，總差『削髮』二字。藩主東行克捷，則威聲復振。藩院雖智，萬難搖動。若楊來嘉果有的確旨意，準照朝鮮事例，旭等自然一面飛報，一面料理妥當，其各島防範，毋頃藩主過慮焉。」　　十月朔日，經祭江。初六日，經同周全斌等舟師東去。　　初七日午刻，經從澎湖收入娘媽宮。初八日，祭祀山祇，巡視諸島畢，即欲揚帆。永華曰：「凡事必先以禮，然後加兵，則師出有名。當藩主新喪時，國家無人，諸將請襲護理，彈壓軍民，亦未為非。今須先通知退避、迎接，看各官如何舉動，方可進兵。若不通知，驟然進兵，舉動慌張，亦非為人上所宜爾。」全賦曰：「陳參軍所言，誠為至論。不通知，是無故自生疑忌，亦非所以待親親以服眾心，況襲爺明係括將公請護理，非其自專。雖據黃安片字，豈可全信？」經曰：「若非二公指示，幾乎舉動輕率，貽笑四方。」節令禮官鄭斌齋諭，往臺佈告「不日世藩親統六師，抵臺奔喪。加各鎮分屯守土者，就在本處設位」等語。斌到臺，諸將觀望，無敢言。獨黃昭、蕭拱宸二人出爭曰：「世子嗣繼大統，理之正也。誰敢背主易言？但世子奉命守國而亂倫，致先王大怒，賜死者再。又不能悔過自新，而反統兵據國，此自古以來亦未有是子，使先王日夜搥胸飲恨而死。既明知其子之惡，難居人上，故遺言傳位與弟，非諸將敢竊萌異念。況襲爺仁慈勇敢，先王愛惜，不離左右。今承兄遺命，承兄大統，亦是守先王之土地。煌煌遺言，誰敢逆之？」即將所假造成功遺言書付鄭斌，回澎湖復經。斌到澎，出其遺言，並陳廣昭、蕭拱宸二將拒命之言。全斌曰：「形已成矣，師出有名。」即命諸鎮整旅下船，出泊西嶼頭候風。經於十六日開駕東向。　　黃昭、蕭拱宸既發鄭斌同，遂會蔡雲、曹從龍、張驥、李應清見襲議曰：「如今勢不敵立，鄭斌此去，世子必然整師爭位。但一不做、二不休，今既拒絕，全肩擔子悉在汝我二人。成則為功首；不成，乃罪魁也。」襲曰：「軍旅之事，全賴二公，再無敢忘今日。」昭曰：「觀諸將之心，實陰持兩端，未可重托。但世子諸將未諳地理，不足為慮。惟有周全斌一人，曾隨師來進剿，情形周知。大隊雖未必從炮臺前經過，然炮臺實係安平要緊，不可不預防。當此重任者，非曹從龍不可。」龍聞言，挺身出曰：今日二公不惜身家而扶主，從龍又烏敢惜此微勞，而不謹守炮臺乎？」隨帶兵往守安平炮臺。昭曰：「安平一帶可以無慮矣。特全賦必從潦港、洲仔尾登岸，非我二人禦之不可。潦港，吾帶兵往守；洲仔尾，當仗蕭公前去。」拱震毅然曰：「吾獨當之。兵法有雲。：『半渡可擊』。將所有大小熕舶盡數列於洲仔尾、潦港岸上。莫說一箇周全斌，即有百十箇周全斌，亦不能喪其技也。另再將大小熕船，令吾左協李成同張驥督從鹿耳門，乘潮漲抄入合攻。他軍若不覆沒，想所存亦無幾矣。」昭曰：「此計更妙。」令蔡雲帶親隨五百人，同李應清在赤嵌一帶，監督諸鎮策應。昭與拱宸隨帶各本部將士，分守潦港、洲仔尾以待。　　經舟師至鹿耳門，問全斌曰：「諸將士未曾經歷此土，地方情形有所不知。公同先王征戰，必然暗熟。今欲進兵，當從何條港路登岸？」全賦曰：「紅毛所恃者安平炮臺，今安平一路，船隻切不可從此入，黃昭必遣人把守。大隊仍從赤嵌那邊潦港、洲仔尾登岸。」經曰：「潦港、洲仔尾恐有備，將奈何？」全斌曰：「黃昭、蕭拱宸二賊，久經歷練，又從先王征戰臺灣，地方周悉，必能設險守固。但斌料護理軟儒，諸將咸係逼從，所恃蕭、黃二賊而已。二賊必不托人，定然自把守潦港、洲仔尾二處。今可差快哨齎命諭從安平而入，過赤嵌佈告云：「叔姪至親，並無聞言。因黃、蕭二賊陰謀不軌，乘先王賓天，遂從中構釁，假造遺言，離間骨肉，煽惑軍心。爾諸將士悉受先王數十年拳養，豈有相從作此背逆？明係脅逼之故，余自當相諒。亟宜悔過倒戈，生擒二賊！共扶王室，名垂竹帛。」一可以慰眾心，二可以亂此賊之心曲。」經從斌議，即差兵都事張宸齎諭，坐小快哨至安平，過赤嵌佈告。襲急問黃昭。昭曰：「此不過搖動軍心，何足介意？當嚴勸部伍，以決勝負。」經船到港，不金豉、不旌旗，寂然寄椗，一條鞭灣住。　　十七早大霧蔽天，對面不見。全斌急請經治兵登岸。經曰：「如此霧，安可進兵？」斌曰：「此皇天默祐、先王神靈，故有此霧。黃昭機智勇略，提防必周，沿邊設炮，半渡而盤，安能登岸？今乘此霧，盡將隊伍分散而上，昭不及防。沈舟背水，此其時也。」經從之，因誓師曰：「今日諸將登岸背水一戰，誓無生還。」遂統兵銜枚而上。經立陣甫定，黃昭聞水聲人語，百先督眾奮勇而前，連砍數十，經眾大潰。適全斌至，大呼曰：「後面是水，大丈夫寧可死於戰，不可死於水。吾已將船棄擲，可速從吾前往！」全斌奪先破殺。諸軍聞之，悉反助戰，喊聲震天。黃昭身中流矢死，軍士無主，大亂。而霧遂消，天明日朗，已亭午矣。全斌疾呼：「世藩已到，黃昭已死，諸將速倒戈！」黃安向前曰：「此子？吾主之子，當往迎之！」經免盔相示，諸將悉解甲投戈，經撫慰之。全斌曰：「且漫慰問，急據大營，俟斌親收蕭賊。」經是之。全斌率諸將士敵拱宸。宸出敵，全斌高叫曰：「罪在蕭賊一人，與爾諸將士無乾。悉解散，無得助虐！」宸軍聞之，果各星散，拱宸被擒。經令鄭斌請襲，襲至，相抱而哭曰：「幾為奸人離間」：待襲如初。即收蔡雲、張驥、李應清、曹從龍等，同蕭拱宸斬首示眾。其餘不問，眾大悅服。　　經既靖內難，遂各安插。於黃昭營中，搜出伯泰交通書數封，悉係囑其扶襲拒經，金、廈他自為之。經藏而人毋知焉。仍以鄭省英為承天知府。　　十一月，經同周全斌往南北路巡視撫緩。　　十二月，楊來嘉從京回廈，報「必欲剃髮登岸。」洪旭仍令其鎮守崇武地方，遣員過臺啟經：「招撫不成。」


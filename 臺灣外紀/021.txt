

    
	
		
			第二十卷　　敗七府國泰執法　入潮州進忠歸正
			　　康熙十六年丁巳（附稱永曆三十一年）正月，趙得勝與何祐奉令守興化，會馬應龍、許耀議拒敵之策。得勝仍令應龍守城，自與何祐悉出，據險列營，作聲援。耀請曰：「邇偵有小路可達方口，耀願帶原統鎮將，抄出其後。本即鎮兵進攻，使彼首尾不顧，破之必矣。」得勝許之，耀率其眾行。但山路崎嶇，適又淋雨，日行不過十餘里。喇哈達接親王諭其乘勢追趕，勿使喘息；隨督賴塔、段應舉、馬三奇、曾養性、江元勳、馬九玉、徐光武等騎步兵，至興化。趙得勝急謂何祐曰：「滿、漢雲至、城危旦夕。右虎前往之兵已虛其行，速當調回，合師與戰！」祐曰：「公見最高，須急召之。」耀接得勝令，遂反師。時，各寨戒嚴守禦，因而軍士乏食，悉有飢色。喇哈達見賊分告據守，恐有別謀，令段應舉、江元勳等列陣逼戰。何祐欲出兵迎敵，勝戒之曰：「初到勢銳，暫守以避其鋒。候右虎同師，方合兵與戰。」祐恃勇不聽，鼓眾而出，為曾養性所敗。勝見祐演，急督諸將援之。九玉、元勳望勝出師，引兵合擊。勝亦敗，退據其營。祐因勝救，養性眾稍虛，乘勢併出，奔入興化城。勝營被圍三匝，督眾死拒；見無援師；謂諸將曰：「吾奉局王之命；傾心歸藩，指望分茅列出。誰知中途同此牧豎輩共事征伐！勸而不聽，奔而不援。憶！天耶！命耶！大丈夫只可死於沙場！豈可搖尾乞憐，為天下英雄葦？」隨大開營門，督所部憤不惜身，首先衝陣。左馳右逐，不得出圍。忽坐馬中排鎗，得勝棄馬步戰，連砍數人，人莫敢攖。何祐登城遙望，挽眾不救。得勝孤軍無援，被段應舉、曾養性、元勳、三奇等環繞攻擊。勝左右死傷已盡，雖賈男步戰，身中十餘箭，力竭遭砍，全軍覆沒。祐四門緊閉，逃回軍卒，亦不放入。是夜二更，祐開南門，遁泉州。　　二十九日，鄭經在漳接「興化趙得勝陣亡，何祐棄城，敵師將至惠安」報，與馮錫范、陳繩武相顧失色。二月朔，弛城禁，悉放婦女出。百姓鼎沸，挈男女，載道號哭，避匿山谷。時，何祐，林陞、林應、蔡文、鄭國選、沈誠、陳昌諸鎮澳散，無術約束。聽其所之，不敢駐泉。或挾舊人數夥從安海、貫口、沙溪而渡廈門者；或招諸黨散眾，入長泰烏山、天保而為寇掠者。　　初九日，喇哈達大隊至洛陽橋。參宿鎮謝寅統其所部，出新鋪接戰被殺，餘黨四潰。追騎搶城而進，域守林定走不及、匿於人家。哈達安民，分禦隘要。　　初十日未刻，經要「泉州敗績，失城」報，忙與馮錫范、陳繩武登舟，順流出廈門。　　哈達既定泉州，謂賴塔曰：「師不可停，宜乘破竹之勢下漳州。」塔曰：「公論甚高。」隨率馬三奇、段應舉、曾養性。江元勳等騎兵。二十日，抵江東橋。探無阻，即統大隊直進。甫至關，父老綵旗羊泗以迎喇哈達入城。達安民。三月初二日，分師到海澄，令馬三奇守。賴塔督兵南下浦、詔二縣，人民薙髮恭迎。至章期分水關，有連營把守者，乃潮州劉進忠別將也。塔屯詔安、雲霄，候令進取。　　鄭經、繩武、錫范等到廈門，諸文武乘其懷疑未及周防，各星散；如潮惠道江德中、碣石總兵苗之秀。潭浦總兵劉炎、漳浦營城守張國傑，竊船投誠。獨有建威中營吳桂全師歸廈門，軍威甚壯。繩武、錫范勸經歸東寧，經將欲行，廈門百姓沿岸哭留，聲如海濤。經亦惻然，乃暫住廈。遲數日，諸鎮陸續逃歸；如泉州城守林定削髮為僧，亦至。江勝被創匿於屍中，亦乘夜歸。又各整隊伍，人心稍定。繩武以吳桂原係漳州守備。今兵威太重，恐其有變，密啟經；經擢桂為五軍都督，解其權，以其子領兵吳天祿為箕宿鎮（後投誠，改名郡，官至浙江水陸提督）。又調北汛水軍黃應、朱天貴、蕭琛、蕭武等回船防衛，經與錫范、繩武將輜重、玩好絡繹載過臺灣。留守東寧總制使陳永華將敗七府始末上陳董國太，國太大怒曰：「豎子無能，傾覆桑梓，辱及先王！」下令切責，並究喪軍之魁者許耀、擅棄城池者薛進思，斬首示眾；又追祭趙得勝暨陣亡諸將。經拜奉母命，欲正許耀等法。進思倪首無言，耀大呼曰：「此藩主頁耀，非耀頁藩主！耀承委總督，恐誤軍機，不得不星夜馳赴。迨至烏龍江，觀敵勢浩大，力不稱職，前後共七十二啟請兵調將，辭職解權。藩主默然不應，致耀獨力敗績。今欲斬耀，耀罪安辭？請出七十二啟示眾，耀死亦暝目。」經無以難之。洪磊出啟曰：「千軍易得，一將難求。耀誠勇將，磊願出家資製甲造器，養兵二萬與耀，恢復漳、泉。」經遂允磊保立功贖罪。出進思斬首，號令諸將。親詣江邊，遙祭趙得勝暨陣亡將士。遣禮部都事林桂往臺灣，復國大命。耀得不死，磊即交銀二萬二千兩招兵製器。耀心急氣憤。忽染痢疾，不數日死。經聞之，亦為惋惜。經以百姓攀留，且承國太下責，與陳繩武、馮錫范不敢言歸。　　四月，諸鎮聚集一島，軍資不給。繩武啟經：「分諸鎮沿海駐劄，就地取糧。」經允其請，分前虎衛林陞駐東石、留南地方；水師一鎮蕭武往湄州，守興化地方；水師四鎮陳陞、水師五鎮蔡衝琱、七鎮石主、八鎮陳勝，分撥蚶江、祥芝、崇武、獺窟、以隸晉、南、惠三縣沿海地方；水師二鎮江元勳、三鎮林瑞驥守海澄芝陰，凡福清、長榮濱海，聽其管轄；總制親隨協王一鳴，守鎮橫嶼；樓船中鎮蕭琛，守定海地方；危宿鎮陳起萬，守福寧州地方；總制後協林日慧、前協吳兆綱，分劄福安、寧德地方；樓船左鎮朱天貴、右鎮劉天禧，督師往浙江寧波、溫、台、舟山等處；援剿後鎮陳起明守同安港（氵丙）洲地方；後提督吳淑駐劄廈門大石湖，兼轄同安；揚威前鎮陳昌、左鎮陳福，分劄謝村、澄海地方；戒旗一鎮林應守井尾、連江、漳浦地方；左衝鎮馬興隆、昭義銀楊德（原名楊樑）、奇兵鎮黃應、英兵鎮李隆、楊奕、房宿鎮楊興，分屯銅山、五郡、詔安、南澳、潮州、淺山等處；宣毅左鎮邱煇仍劄達濠，以遏潮、揭、惠來地方。佈置周密，以作聲援。　　康親王以漳、泉既平，鄭經尚在廈門，船隻一時未得應付；況惠、潮尚是劉進忠所據；遣僉事道朱麟、莊慶祚往廈招撫。其書曰：「嘗聞大賢有言曰：『順天者，存；逆天者，亡』。又曰：『識時務者為俊傑』。我國家定鼎，風教所被，四海賓服。此固曆數之有在，而億兆所歸心也。適因吳、耿煽亂，貴將軍乘間竊據；獨不思尺土豈能與天下抗衡？而執迷絕島，非識天命之君子。特遣升員，用布腹心：倘轉禍為福，歸順本朝，共享茅土之封，永奠山河之固，傳之子孫，豈不世世食報無疆哉？」經禮待朱、莊二使，答以「先王在日，屢承招撫，只差『剃髮』二字。若照高麗、朝鮮例，則可從議。」送朱、莊二使回，並復書曰：「夫萬古正綱常之論，而春秋嚴華夏之辨。此固忠臣義士所朝夕凜遵，不敢刻忘也。我家世受本朝厚恩，每思克復舊業，以報高深；故枕戈待旦，以至今日。幸遇諸藩舉義，誠欲向中原而共逐鹿。倘天意厭亂、人心思漢，則此一戎一旅，亦可轉禍為福，何必裂冠毀冕，然後為識時務之俊傑哉？」親王以其言語狂謬，議竟不成，遂飭府縣取辮船料，修整戰船，以便進剿。時有漳州人蔡寅，以左道惑人。乘鄭經漳、泉之敗，收其餘黨，詐稱「朱三太子」，交泉州人許挺為內應。於三月十九夜半，寅領八十二夥頭，各畫符一道；潛至泉州城下，魚貫緣堞而上，鳴鼓揚旗，直至開元寺前。將軍楊鳳翔聞報，發令曰：「此必有奸人作亂。各守堆之兵，勿動！」俄而提督中營參將馬勝擒挺，殺之。寅見無應，隨轉身砍西門逸去，無一失者。自是人益信其術神。盧世英、紀朝佐。鄭不越、吳金龍、歐九、玉鼎等群然尊奉，眾至數萬，駐南靖、長泰、同安等縣山谷，聲勢益盛。其眾皆裹白頭，眾威目為『白頭賊』。官軍屢為所敗，故此親王調滿、漢兵，集於貫口，而未暇平海（蔡寅住龍溪縣之馬口鄉，奉素種園。與漳浦僧道一最善，往來言歡有年。道一庵中蓄一白狗，老而斃，因葬寺左之捕。久而成怪，遇晚變為秀士，衣白衣，遊戲兩旁。左右鄉人悉見，詢道一：「庵有何客？」道一日；「無。」眾口一詞，道一疑是狗變幻，意欲遷毀。狗隨託夢蔡寅，求其庇護，後當重報？寅覺詫異。是日，道一欲往漳，順途顧寅。寅延入室，加意譴綣，隨叩其故。道一曰：「實有是事。」寅求之曰：「業已相託，求大師勿遷。」道一許之，別去。是夜，又夢狗來謝，遂附焉，有事先報知。寅遂生計，供奉哪咤太子，靈驗無比，祈禱者接踵。適泉、漳鄭經遁廈。寅往同安路次，招集餘黨，詐稱曰：「我乃朱三太子。」倡亂惑人。道一知寅勢盛，親往十八保山，見寅索謝。寅以「兵餉尚無措處，安有餘囊堪以遺賭？俟日後作報耳！」道一辭歸，寅亦不留。道一憤回庵，將狗掘開，其體如生。以火焚之，燃揚其骨灰。從此，寅無所聞，術亦不靈。被總督姚啟聖所欺，奔歸鄭經。經援寅蕩滷將軍，改名蔡明文）。　　潮州總兵劉進忠曾於乙卯年八月單騎至海澄面鄭經，見經語言人品平常，心遂輕之。迨烏龍江許耀敗歸，經馳諭調進忠入援，忠不聽。續聞興、泉、漳三郡己歸正，即遣將列營，據分水關以自守。修書與國軒：「約束粵東一旅，吾弟當之；閩省之師，愚兄自任。」國軒應允。進忠遣潮州城守陳文嵌（一作文弢）入閩，謁康親王及耿藩，窺探虛實。親王、將軍至督撫，賞賚加厚。獨耿藩錫進忠袍掛各一、靴一、珍珠一顆（剖為兩片，用緜裹之），交文嵌。適往隨徵署福建布政司姚啟聖，素與文嵌相交最善，文嵌勸啟聖入潮招撫。啟聖恐忠心未決，難以口舌動之。文嵌教以得伊小主馬三奇書，則事濟矣。啟聖隨啟親王，王允之。以隨徵通判王綸部為副，順取一等候馬三奇書，同陳文嵌回潮。嵌告啟聖耿藩所賜物件始末，聖教文嵌匿其珠片，做帽一頂加之（啟聖初除廣東香山縣，因盧總督揭平南王通海接濟，悉由香山㠗出，章連啟聖。本出三日，送稿與王，王遂參總督虐民數十款，星馳兼程進京。本上，在總督前二日。總督聞報，懼王勢力，投繯。時，陳文嵌在總督處為旗鼓。二比俱發，拏問？啟聖、文嵌均繫獄，故善交焉）。　　五月，劉運忠正在操演士卒，堆積糧餉觀望。忽陳文嵌從閩回，備述親王之意，出馬三奇書曰：「憶昔溫陵聚首，親愛彌深。緣搆先嚴之變，鴻雁南北，揆違已十餘載矣。每一引領，不禁重為悲悵也！老兄臺智勇絕倫，威名遠著，節鉞潮、惠，原為廊廟之股肱。因閩輯兵變以來，勢孤莫挽，遂使封疆重臣，俱被屈陷。然初心豈敢為從逆而弗顧耶？良以一木難支，惟有隱忍以圖後日之舉耳。今和碩親王奉詔撫閩，凡一應去逆歸順之人，不特盡繹前非，更置高爵厚祿；必誠必信，以待歸誡。耿藩係首事者也，一經悔過，即復王爵，恩禮更加疇昔。下至脅從，亦皆照舊供職，毫無猜忌。況原為王臣，因逼於勢力不加，而聞風惑亂者乎？其赦過復用，斷斷無疑者也。弟以手足摯情，已將兄台訴之親王前；而親王亦無不諒兄台之心，而慕兄台之望者。倘得翻然倡順，均有同心，必有從風而起者。是王師不折一失而成膚功，皆兄台一人之倡成。王自當特疏題諱，破格優錄。不過一反手之勞，而朝廷之爵祿隨之矣。況興化、邵武先復，汀、漳、泉業已蕩平；師旅所加，無不披靡。即不言干戈相向也；區區濱海邊隅，豈兄台展足之地乎？以兄台之明，成敗吉凶洞若觀火，奚待弟之喋喋？但休戚相關之誼，不忍漠視，故不禁言於兄台之前。弟今蒙親王之命，執統前矛，則弟非同虛謀之辭，罔聳聽聞。當念今日簡命之重，並思先嚴優渥之誼，潛布腹心，改正歸誠。為上游之首事，是功既優於特等；為九重眷注之隆，必有過於尋常萬萬者。語云：『識時務者為俊傑』。正今日千載一時也。願兄台熟察而果行之！弟不勝南向翹瞻之至！」進忠觀畢，喜曰：「吾當遵勸為此方百姓造福，死生聽朝廷之命。」文嵌密遣人來漳報，啟聖即行。　　六月初五日，姚啟聖、王綸即至潮州勸降，進忠安二鎮於城東韓文公之祠。是日，諸鎮將士群然偶語。左鎮何鳴鳳入見進忠曰：「兵心未安，眾口嘵嘵。二使在此，恐有不測。」進忠曰：「非子言，幾乎誤事。」即移啟聖、綸部於潮州府署內，令知府王仕雲款陪（綸部，仕雲子。以招惠、潮功，補授惠州府興寧知縣）、何鳴鳳率親信饒將守護。初六早，劉進忠薙髮歸正，拜授徵逆將軍徵逆伯。遣中鎮陳璉，帶兵星馳往惠州。　　劉國軒聞興、泉、漳、汀、邵連失，嘆曰：「豈有前門人為之拒虎，可以高枕無虞，反輕聽左右而為狼假道？」竊恐失信天下，逼人於無可奈何，一旦共為瓦解！」迨接進忠書，約共守禦惠、潮，遂飭東莞、石濃、新安各將加意提防。十二日，陳璉至惠，令軍民薙髮。國軒謂璉曰：「原與貴爵主共約守土；若欲投誠，亦當通知，同作計較。豈有陽為指畫，而陰謀獻地，陷人於不義哉？今將全城交與貴鎮，吾單騎東歸矣。」璉曰：「本爵亦有成言：若統領允共歸順，則敝爵主當啟王，飛章題報，係出自裁。苟若不允，欲回臺灣，亦任統領之意。」國軒曰：「多承貴爵主厚道，倘異日相逢，當避三令以報德。」隨即修啟，馳辭輔德親王尚之信並同城諸文武。將所有輜重、衣甲、馬匹、軍器等物，悉送陳璉；僅帶親信二十餘人，單騎出城（時非無兵馬，因無船隻故也；軒以其眾多，必滋擾地方）。兵民聞國軒欲去，俱送之。軒下馬，共相揮淚，依依不忍。沿途百姓，餽魄其食。從靖海所下船。尚之信接軒告辭啟，亦差員駕船趕至表裏送之。二十四日，國軒舟到銅山，遇何祐從廈來亦到。各相候問，而敘近事。祐入雲霄港，由下河庵後陷平和縣，徵派糧餉，收拾舊黨。二十七日，國軒至廈門面經。經大喜曰：「虞公之難脫虎口也。」軒曰：「恃藩主威庇，軒處虎口，安如泰山。」忽報：「吳淑破天成，空其寨而回。又欲統師前往德化。」軒啟經：「召淑回，共同進取。何必滋擾生靈？」經允軒請，馳諭調淑回。　　親王欲催造船隻，克平諸島；奈白頭賊蔡寅詐稱朱三太子，煽亂於同安之十八保、長泰、南靖等處，甚是猖獗，官軍屢為所劫。故以鄭經之狂悖，而寢其議。迨查「己西年七月間，慕天顏曾使臺灣招撫。欲照朝鮮事例，稱臣納頁」；親王循例，遣泉州知府張仲舉、興化知府卞永譽，各加卿銜，會泉州鄉紳黃志美、監生吳公鴻再申前議，令其讓回各島，許為題請，以息兵、安民為詞。入廈見經。經與馮錫范、陳繩武、劉國軒、吳淑等會議。錫范執以「欲安民必先息兵，息兵必先裕餉。果能照先藩之四府裕餉，則各守島嶼而民自安矣。」張、卞不敢主，辭回覆命。親王以其無定局，又無報使，寧海將軍喇哈達曰：「徒以言語僕僕往返，未盡曲折以啟其衷。」會內院覺霍拓修書，再差吳公鴻往廈見經，其書曰：「愚聞：興滅繼絕者，聖世之深仁；保國全名者，賢豪之至計。朝廷定鼎三十餘年，南徼北塞，盡混車書；獨海濱一帶之區，未得波恬浪靜。致使士卒疲戰爭、人氏轉溝壑，此離愁苦之狀，慘目傷心！伊誰之咎？年來使旌往返，議撫、議貢，幾於舌敝唇焦矣。而至今迄無定論者，總由貴君臣挾一『盡節為明』之見，而逆計數年來之汲汲議撫，為我朝廷自圖便利耳。噫！竊嘆貴君臣之計左也！夫議撫者，為全貴君臣名節計也，非為墜爾君臣名節計也；為我國家培萬年根本計也，非為我國家圖一時便利計也。願執事大破拘攣，俾得竭殫愚衷，聽貴君臣之自擇可乎？夫明季遭闖賊荼毒之後，社稜坵墟，生民塗炭。我世祖章皇帝大興援師，弔民伏罪；不數月而國賊授首，流寇銷亡。然則，覆明祚者誰乎？滅闖賊而殄明仇者誰乎？此天下之所知，非獨執事知之也。迨夫有明之天命既去，四海人心歸於本朝，然世祖章皇帝蓋嘗親祭明懷宗之墓，御撰哀誅，灑淚酬觴。今我皇上又復大舉博學宏詞之士，纂修明史；命執筆之士，搜剔褒揚，勿避興朝忌諱。此可巍巍聖德，度越古今，雖征誅而同揖讓者矣。而貴君臣僻處一隅，負固馮陵，欲圖未盡之天數！所云臥榻之側，豈容他人鼾睡？命將出征，實朝廷應天順人萬不得已之計也。天下已定，東西南北悉入版圖。而貴君臣獨自竄窮荒，守明正朔，三十餘年不忘舊君，此與吳三桂自稱『大周皇帝』，為兩朝之亂臣賊子異矣！我朝日以忠勸天下，何忍驅爾君臣豪傑之士，盡出於忘君負國之所為。所以從來之議撫者，必曰『削髮』耳、『登岸』耳、背舊主而臣服於朝耳；不淮墜爾君臣三十餘年尚義之名，且損朝廷千百世勸忠之典，豈熙朝盛世所喜談而願見者哉？乃今不忍不披陳利害於執事之前者，憐爾君臣之苦節，而樂為爾君臣計安全也。大凡丈夫之建大功而謀大事也，必審時而揆勢。時勢之所可為，而縱橫四海，建非常之業而不為難；時勢所不可為，則當承順天心，為保國全名之計。今執事試思：兩島之區，孰與夫四海之大也？烏合之眾，孰與夫鐵騎之雄也？濱海漁鹽之所出入，孰與夫九州田賦之所貢稅也？謀生求食於風濤之間，孰與夫深溝高壘以逸待勞、以飽待飢之利也？以勢不均、以力不敵，而欲以區區蕞爾之土與天下結怨連兵，不已惑乎？？昔甲寅之變，天下騷動；當此之時，貴君臣有兵十萬，聯郡跨州，好亂之民翁然歸之。然大兵南下，旬日瓦解：將無鬬心、士無戰志。何則？天命有所歸！而且皇上布昭聖武，閩、粵、秦、楚之地復歸輿圖。吳逆以十數萬之眾，盡覆湖南；滇、黔之餘魄，望風遂款。執事既不能乘風破浪，相與拒衡於三吳大江之上；而徒沿海剿掠，出沒無常，流殃爾桑梓、播虐爾鄉鄰，寡人之妻、孤人之子，賊人室家、戕人墳墓、荒人田疇！不惟乖我皇上好生之德。即爾明三百年流風餘惠，亦剝削消磨殆盡！貴君臣區區忠義，恐不足以蔽其暴亂之辜矣。爾君臣同心共事，中間智謀之士，豈無計及此哉？然隱忍觀望，所以遷延未果耳！噫，此又惑矣！昔箕子，殷之忠臣也；殷祚既滅，不得已就封朝鮮，以存殷祀。田橫，齊之義士也；恥於臣漢，與百人刎於洛陽，客死島上。夫田橫雖義，非箕子比也。願貴君臣同於箕子，勿徒蹈田橫故轍。則何不罷兵休士，全車甲以歸保臺灣，自處海外賓臣之列？其受封爵，惟願；其不受封爵，亦惟願。我朝廷亦何惜以窮海遠適之區，為爾君臣完全名節之地。執事如果有意於此，傾心相告；愚雖武人，忝為勳戚，當為特請於朝，命所在有司，以歲時護貴君臣之先世墳瑩，恤其族姓宗支，不許兵民侵謀欺暴。行三代之矌典、成千秋之美談者，此亦我皇上之所不靳也。執事如知感朝廷之恩，則以歲時通奉貢獻，加高麗、朝鮮故事；通商貿易，永無嫌猜，豈不美哉？夫保國存祀，至忠也；護祖完宗，至孝也；全身遠害，至智也；息兵恤民，至仁也。行一物而四善備，爾君臣亦何苦而不為此？如徒悍然不顧、希旦夕之安、忘先機之哲，一遇議撫，則大言誇詞，要地請餉；動雲海澄必不可捐、兩島必不可棄。姑待事窮勢蹙，然後回臺未晚也。此皆小人誤執事之謀，甚不足信。夫事窮勢蹙之時，人心一散，事變難防，舟中之人皆敵國也。執事雖欲全師而歸，恐不可得。且事窮勢蹙然後歸，亦何面目見江東父老乎？竊聞執事之臣，每及議撫之時，推委者多、擔當者少。夫小人當危急呼吸之頃，反面圖功名，如翻覆手，宜乎？莫以執事之憂為憂也。執事宜內斷於心，與一二親信有識者計議。築室道旁，三年不成，大懼身名之俱喪，以為執事辱也。余蠢直人也，開口見心。奉命專徵，義不避難；然感執事區區之義，又欲為海濱島上數十萬元元生全之計，告於神明，然後拜書，覬悟尊心，以回殺運。言盡語極，愚誠竭矣！如終不可複合，則請斷嗣音；一意周旋盛德之事，無復望焉！惟執事裁之！」鄭經得書，大會文武與吳公鴻商議。鴻曰：「親王、將軍之意，屢著公鴻前來者，正所以重藩主之忠義也。苟擁兵東歸，世守邊土，永為外翰保障，不但沿海居民，得沐其惠；即天下後世。無不稱羨為明哲見幾。」錫范曰：「先王在日，惟有兩島，尚欲督舟師進攻江南；況今加之臺灣，進戰退守，權可自操，豈以一敗為嫌？若苟以生民為念，邊所海島悉為我有，資綸糧餉，則罷兵息民。」公鴻見其偏執狂謬，即辭回覆命。哈達亦以其迷而不悟、狂悖無定見，真烏合之輩，無足計議。　　十月，海澄公黃梧子芳世見全閩已平，而惠、潮、粵亦歸正，以『全家慘遭鄭經誅戮，仇不戴天』上陳。朝廷憐之，遂以芳世襲海澄公爵，兼管福建水師提督事平海。芳世於陛見之日，薦黃藍『諳熟水務』。特旨：授藍為左路總兵，駐劄海澄縣（黃藍係同姓，因度欲據漳，令黃藍帶密本從間道入京；世認為弟，故有是請，以報其功）。　　吳淑以得天成寨之糧餉載歸廈門，與國軒相機進取。軒又啟請調何祐等於平和。　　十二月，國軒收拾快哨、八槳備用。又親往南北汛，安設各沿海鎮將，嚴防隘口，以便進戰。




    
	
		
			第二十二卷　　國軒率眾圍泉城　啟聖具題復遷界
			　　六月，吳淑以海澄既得，勸國軒曰：「宜乘破竹之勢，迎刃而下漳城。」軒曰：「漳城滿、漢騎步計有數萬；況城又堅固，未可急圍。當先剪其手足，削腹人自潰也。」淑曰：「漳城眾雖多，然其氣已奪、膽已破，急攻之，正如摧枯拉朽耳。」議未定。十三日，偵者報：「浙江援兵已到同安縣。」軒遂與淑分其眾；十五日，軒率何祐等勁旅往同安迎敵，淑領一軍入攻長泰。親王以海澄之圍未解，星馳召浙江副都統雅長裡，提師入閩救援。長裡至同安，接總督主堂筆帖式剛舒報：「海澄已陷。」方駐師，俄而飛報「賊兵大隊即至。」長裡會守將馮昭京、知縣齊宗孔、縣丞錢鈺、典史金榮，以同安四面受敵，不可守；十八夜，咸遁入泉州。　　軒入同安城，飛調水陸齊進，合攻泉州。水師五鎮林日慧接國軒諭，即整舟師，從泉州港入泊御殿頭。提標中營馬勝聞報，督一派出南門，又分一旅出塗門。互相攻擊，不分勝負。日暮，日慧收其眾，退灣鷓鴣頭；馬勝亦飲兵入城。二十一日，國軒大隊至石頭街，留石頭屯劄。二十二早，政南門插。將軍楊鳳翔令同安副將馮昭京，督眾禦之，至未刻方退。二十三日，軒分兵屯桃花山，遠營東嶽廟，直直至清源山。二十六日，攻奪洛陽橋，於是泉州震動。　　親王接剛舒失海澄之報，繼聞雅長裡退師泉州，隨飛調浙江提督石調聲同副都統吉爾他布帶兵入閩，業於二十四日至惠安。二十五日，報洛陽為賊所據，不敢前。　　二十八日，軒令王一繼駕船從塗嶺截斷興化援師。文令江勝攻南安。守南安把總張應虎同知縣宋煜，率兵民守禦。勝乘虛攻東北，密潰驍將整旅從西南角倚梯，喊殺緣城應虎與煜巷戰，力竭被殺，南安陷（煜遼東人）。　　七月初二日，軒令何祐督黃球、林萬侯、高奎、方祁、陳晏、江鎮、鄭士弘等，分寇諸屬邑。永春知縣黃寶善、典史焦文寶聞賊雲至，不敢守，同千總李德棄城走仙遊。德化知縣王之紀、安溪知縣李鈺同千總黃國棟棄城去。調聲與吉爾他布於是日午刻接報：「賊屯盤埔鋪，西楓亭一帶悉係賊艘。」聲隨傳知縣胡雲龍：「速收拾庫藏，即行！」雲龍曰：「安可棄城？罪在不赦！」聲曰：「地平城低，決不可守。如問罪，本軍門與都統擔當。」龍方隨大隊於二更退守興化。國軒日夜遣將將攻打，城壞百餘丈，屢欲緣城，悉被火桶、火罐、矢石所擊，死填溝濠，乃退。　　姚啟聖初聞：「十四日，長泰縣被土人戴蘇（一名符）肪城，降冷吳淑。」繼聞：「二十八夜，漳平知縣高登聯奔龍巖縣，城遂陷。而寧洋亦被圍。二十九早，守寧把總吳應賓設伏擊退。」慮其進攻漳都，加意提防。後聞：「軒提師往同安，復統水陸泉州。」乃喜曰：「賊計絀矣！」以漳之兵多而泉之兵少故也；捨近圖遠，棄瑕攻堅，豈能勝乎？迨至永春、德化、安溪、南安諸邑俱陷，啟聖愈喜曰：「徐當用計破之。」哈達問曰：「賊熾盜盛，公喜愈甚！且言破之見，何也？願聞其說。」啟聖曰：「賊兵不過三萬，慮某聚而勢雄。今既得諸邑，必當分眾把守。眾分，則勢弱；勢弱，則破之易也。止兵法所謂『兵多貴分，兵少貴合』者。」哈達服其論。　　國軒得泉屬諳邑，分其眾鎮守，勢稍弱。遂啟經，調鄉勇充伍，並移鄉勇之眷口過臺安插，庶無脫逃流弊，緩急可用，亦存寓兵於農之意。經允其請，一時安土重遷，百姓怨望。況泉州被圍日久，水陸齊集，公帑不足、軍需缺乏，因而重科民間。國軒、吳淑同啟時弊，略曰：「為請定畫一之規，以救民生，以甦民困事。軒等奉令進取，就地權宜措餉。凡大師之所至，則此地即有供應大師之費。豈宜重為催科？今府縣之外，設有督糧；督糧之外，設有餉司；餉司之外，設有宣慰內差；而又加之以衛、鎮、義將（衛者：侍衛、武衛等是也；鎮者：凡各鎮是也；義將者：凡招募之兵以應之。」噫！彈丸之地，有限之民，正供之外，又有大餉、大米、雜餉、月米、櫓槳、棕、麻油、鐵釘、灰、鵝毛、草束等項；最可慘者，又加之以水梢、毛丁、鄉勇。民力已竭，科斂無度！伏乞速為裁罷，以甦民困。…。」之語，上陳。其宣慰使鄭省英，亦以「民夫煩苦，營房重難」上啟。泉州知府陳延章，亦以百姓困苦已極，條陳時弊：一日，畫一政令；二日，停藉鄉兵；三日，禁飭招募；四日，講改餉司。經雖發六官察議，然終不能行。以國軒、吳淑等屢用命，有功，彙敘勳次，略曰：「仲春用兵進取，二月十一日克玉州、三叉河及福計。十八日，奪斷江東而三捷。二十四日，入踞石碼。三月初二日，大勝赤嶺。十一日，計賺水頭山。十八日，追逐祖山頭。四月十六日，新渡南閘擊退援騎。五月初五日，取普賢木柵。十二日，扼守祖山，截筆架大隊援兵。六月初十日，破海澄。或戮力行間，鏖戰著績；或守禦扼要，凜遵師令。水陸諸將，咸有功次，皆正、副總督調度有方；至以少擊眾恢復海澄，使其兵將而無一道者，厥功尤懋。其以中提督劉國軒表請晉封為平北將軍武平伯；後提督吳淑，表請晉封為平鹵將軍平鹵伯；左虎衛何祐為左武衛，前虎衛林陞為右武衛，左先鋒鎮江勝為左虎衛，共授左都督，仍統兵進取。持諭！」其餘諸將，各加陞有差。　　但泉州被圍兩月，國軒雖百計攻打，而楊鳳翔、馬長裡、馬勝與興泉道王育賢、知府張仲舉等文武協心，率兵民堅壘捍禦以待救，洪魏齎臘丸密書請兵。興祚同興化知府卞永譽同題請自捐資募兵，親抵興化府救援。親王又調江南楊捷、福寧總兵黃大來與參贊大臣副都統禪布等滿、漢騎步，於二十日起程，二十六日咸至興化府。　　八月初二日，黃元出使吳三桂回，齎三桂偽稱帝函，有曰：「今春，遠近文武官吏軍民，擁戴勸進，至於再三。乃勉從所請，於二月一日已正位號。方擬遣使相聞，用布腹心；而貴使黃元齎函適至。接覽之際，實喜且快。殿下英年壯士，仗挾大義，嚐膽臥薪，天人共鑒！……」云云。經笑曰：「老而反愚，妄僣尊大；英雄失望，恐不能久也。」　　喇哈達以泉州受困已久，危若纍卵，謂啟聖曰：「乘此秋涼，提師問道出奇兵，破賊解圍。公當善保此城！」啟聖曰：「公欲從何路進兵？」達曰：「大路賊營連環周密，急難衝突。吾欲從漳平山道，私通永春、安溪地方以覷方便。」聖曰：「公大有勝算！須謹防伏兵。」初六日，達領大隊，從天保而進。十三日，次漳平縣。守漳城賊將黃瑞鑣卸獻城降。達大喜，用鑣為前導。至安溪，有翰林李光地（同其叔日，練鄉勇自衛）出迎，合商援泉（光地，字厚菴，別號晉卿，庚戌進士。甲寅，耿藩反閩，光地居山，與其叔日練鄉勇，扼險不從逆。官至拜相。以軍功，官歷湖廣永州總兵）。　　吳興祚在興化，見大兵咸集，自率一旅，同驛傳道王國泰、隨徵總兵李懋珠、余明傑、副將武灝、柯俊、羅萬里等從仙遊白鴿寨出，永春黃大來率一旅從仙遊廣橋、何市出，南安禪布、楊捷、石調聲、吉爾他布等滿漢騎涉由楓亭大路，進兵惠安。興祚又啟摺，令水師總兵林腎督黃鎬、何應元，聯絡陳子威、陳向翌等戰艦，由海壇水陸合攻（林賢，字尊一，泉之晉江人。水務諳熟，屢有戰功。以援剿左鎮平金廈各島，授海壇總兵。黃鎬，亦晉江人，以軍功授銅山總兵。陳子威，福州閩縣人。以平海軍功，歷任廣南韶道、莊涼道，又改調隕襄道？何應元，亦閩縣人。以軍功授果北口總兵）。　　十八日，劉國軒接偵報：「各路進兵」，繼而報「何祐、黃良驥、王一鵬等戰北，葉永春、安溪、德化諸邑。」計欲分師，而兵勢單薄，遂傳令於二十三日撤圍，合吳淑師。二十五日，禪布、石調聲、吉爾他布、楊捷等大隊至洛陽，見有賊船扼斷橋，守橋之北。調聲令中營參將王英等，從陳三渡河，與賊戰。賊將陳陞揮眾死禦。英連砍數十人、陞方遁。追殺六百餘級，溺水者撫數。方得渡橋，會師泉州。　　其守定海樓船中鎮蕭琛，探知林賢等戰船將出閩安鎮，大會諸將，計議禦敵之策：欲將所有戰船，盡據上風上流牽制之。章元勳曰：「藩主令我等禦敵，今反散居上流？若林賢船隻，一朝順風直下，廈門震動，是誰之咎？且兵法有云：『先發者，制人；後發者，制於人』。今乘彼尚未出港，勳願領大隊前去，寄泊港口迎敵。」琛曰：「未可與戰。彼會水陸，欲解泉州團，勢甚雄壯，當避之！俟其出港，船隻飄颺，然後從上風衝下，一鼓可收全積。」元勳雖從眾議，終以蕭琛怯敵而計左。回船，密將所轄船隻整頓，乘五鼓潮起，揚帆直從閩安港進發。將至港口，忽然轉風，勳掀髯自如曰：「蕭琛無能！此風是天助吾成功也」：林賢知港口已有賊船，分為三䑸，乘潮落沖出。元勳揮船與戰，全軍覆沒。蕭琛聞元勳不遵議拙船，嘆曰：「豎子恃勇，必誤乃公！」即整船往援，已無及矣。退泊海山。報經以：「元勳不遵約束，擅自出兵。」錫范議琛：「坐視不救，故致喪師。」啟經召琛回廈，斬之。令援剿左鎮陳諒、援剿後鎮陳啟隆，將朱天貴、蕭武、吳兆綱、郭有先等守海山禦敵。　　國軒以滿、漢騎步三路齊至，方撤泉圍。次日，至同安縣，令軍士墜其城垣。仍劄營果堂、歐溪、江東橋。郭坑、長泰地方，扼漳泉往來。喇哈達、吳興祚、楊捷師會泉州，撫殘綏黎。飭造同安縣城。　　二十二日，鄭經接偵『吳三桂死於衡州，諸將立其孫嗣位。改為元『洪化』。經向錫范、繩武嘆曰：「老宿若死，權臣悻悻，定不相服。稚子安能成大事？」　　九月，報「啟聖發令，欲攻長泰。」軒令吳淑督何祐、江勝等一十二鎮，屯浦南。國軒督林陞、林應、吳潛、陳昌、黃良驥等十七鎮，列陣溪西，直逼至漳之北門外『渴馬飲泉』處交鋒。自辰至未刻，我師稍怯，軒等搖旗揚威。耿精忠揮江元勳督連環炮同金鎗手從中攻擊，又分騎兵左右出。啟聖率其中營副將王英、建協右營遊擊藍理同龍山營守備韓進忠、貫口營守備黃富等夾攻，箭如雨下。軒四面受敵，陣遂潰。奔至雲英渡，無舟可過，溺死者萬餘人；旗幟盔甲，布幔輜重，棄滿山野。耿精忠等追至浯浦。啟聖立令海防吳延貴造搭浮橋，克復長泰，乘勝奪江東橋。撥詹六奇劄橋之西山上；督標前營把總林朝、後營把總李近，帶兵劄橋之東山上。遂造橋，以通漳、泉往來。又列營於萬鬆關頂（王英因解泉圍，啟聖召其從漳平路來漳浦中營。藍理，字義甫，漳浦人。後平臺澎功，官宣府總兵。歷舟山、天津，陞福建陸路提督。六奇，漳浦人。以平臺功，官至韓州總兵。李近，亦漳浦人。以平十九寨功，官浙江黃巖總兵）。　　國軒於是日奔回石碼，收拾敗軍。仍扼據澳頭、三叉河、玉洲、鎮門、象鼻、獅山、石尾一帶，與韓大任、賴塔、江元勳、楊捷，曾養性營壘上下相對，不時以大炮互相攻擊。啟聖又以江東重要，令王英、蔣懋勳、詹六奇交相換守。啟聖以漳、泉諸屬邑俱下，獨海澄一縣及石碼、鎮門，國軒深溝高壘，首尾連環，難以猝攻。乃與賴塔、吳興祚、楊捷商議，遣漳之進士張雄齎公書出廈門招撫。其書曰：「昔令先王當國家開創之初，蓬蒿未盡，撰臂奮呼，震動天南！然終識順逆之勢，亦嘗慕義嚮風；祇緣群識搖奪，終不忍父老嗟怨，靜處臺灣。今貴藩能體會先志，念井裡瘡痍，翻然解甲解兵，縱數千萬子弟，盡還耕漁之樂；身享茅土之對，歲時祭器陳於寢廟。天和人順，永垂世世，豈非千百年鞏固之業哉？客歲使還，往宣朝廷德意，已識貴藩仁明。獨不能詳達彼此衷曲，致數月以來，徒苦士卒，塗炭生靈，亦何益於貴藩哉？在貴藩既不惜此方之民命，則國家亦安得不調兵集馬、勞師動眾為耶？亦思沿邊之島嶼財用民力，能與寰宇之生眾較長短哉？即從貴藩下遊者，恐今昔人心不同，事勢難測。誰無父母？誰無墳墓？與其涉波濤、爭尺寸，曷若歸鄉閻、受朝爵乎？貴藩寧不顧慮及此哉？近即林達還郡，傳述貴藩大有惻隱桑梓之心。故修章布悃，惟願傾心畢諭；並遣蘧使，偕臨漳府！」經禮待雄，而與馮錫范、陳繩武等商議，必以『海澄為廈門門戶，不肯讓還』為辭，送雄歸。復啟聖書曰：「頃承明教，拳拳以生民為念。不佞軫念民瘼，甚於麾下。正以生靈塗炭。不忍坐視，故修矛整甲，相與周旋。誠欲拯民水火之中，愈不得不爾。夫宴安江陀，外視民瘼，古人恥之。有大不得已於其中者，億萬生靈亦所共諒也。天心厭亂，殺運終回，苟可休息，罔不如命。客歲張、卞二使來議，曾以肝膽相告。茲張中書至，前言俱在，即與詳達，必能代布左右也。林達奔走末弁，踉蹌逃去；作何模糊，無事深求。禮應遣員奉教；但貴使之纜未解，而諸將之戈已揮，彼此差池，故未奉命。伏冀鑒原！」啟聖覽畢，笑曰：「真乃無識之夫，不足較議。夫退守疆土，永享藩封，豈不全美？何執拗若是」十月，復遣泉紳黃志美齎公書，再往廈門勸諭招撫，其略曰：「捧複音，知貴藩惓惓以桑梓為念。息兵安民，實出於惻隱，敢不委婉承命？在仁人君子，披肝露膽，毋事繁文，永締於好！」經仍執前辭，送志美歸，復書略曰：「事欲圖其可久，言當慎於厥初。所述台意，責人以難行之事，非安民之實心也。惟裁其可行也，而再教之！」　　啟聖以招撫不就，查甲辰前例：遷徙人民於內地，仍築『界牆』守望，與親王、吳與祚合疏題請。十二月，奉旨依議。惟廣東平南親王尚之信力爭『不必遷移』，因而粵東無恙。　　


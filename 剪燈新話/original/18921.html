<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>剪燈新話 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			序一<br><br>　　余既編輯古今怪奇之事。以為《剪燈錄》，凡四十卷矣。好事者每以近事相聞，遠不出百年，近止在數載，襞積於中，日新月盛，習氣所溺，欲罷不能，乃援筆為文以紀之。其事皆可喜可悲，可驚可怪者。所惜筆路荒蕪，詞源淺狹，無嵬目鴻耳之論以發揚之耳。既成，又自以為涉於語怪，近於海淫，藏之書笥，不欲傳出。客聞而求觀者眾，不能盡卻之，則又自解曰：「《詩》、《書》、《易》、《春秋》，皆聖筆之所述作，以為萬世大經大法者也；然而《易》言龍戰於野，《書》載雉雊於鼎，《國風》取淫奔之詩，《春秋》紀亂賊之事，是又不可執一論也。」今余此編，雖於世教民彝，莫之或補，而勸善懲惡，哀窮悼屈，其亦庶乎言者無罪，聞者足以戒之一義云爾。客以余言有理，故書之卷首。<br><br>　　洪武十一年歲次戊午六月朔日，山陽瞿佑書於吳山大隱堂<br><br>序二<br><br>　　昔陳鴻作《長恨傳》並《東城老父傳》，時人稱其史才，咸推許之。及觀牛憎孺之《幽怪錄》，劉斧之《青瑣集》，則又述奇紀異，其事之有無不必論，而其製作之體，則亦工矣。鄉友瞿宗吉氏著《剪燈新話》，無乃類是乎？宗吉之志確而勤，故其學也博，具才充而敏，故其文也贍。是編雖稗官之流，而勸善懲惡，動存鑒戒，不可謂無補於世。矧夫造意之奇，措詞之妙，粲然自成一家言，讀之使人喜而手舞足蹈，悲而掩卷墮淚者，蓋亦有之。自非好古博雅，工於文而審於事，曷能臻此哉！至於《秋香亭記》之作，則猶元稹之《鶯鶯傳》也，余將質之宗吉，不知果然否？<br><br>　　洪武三十年夏四月，錢塘凌雲翰序<br><br>序三<br><br>　　余觀宗吉先生《剪燈新話》，其詞則傳奇之流。其意則子氏之寓言也。宗吉家學淵源，博及群集，屢薦明經，母老不仕，得肆力於文學。余嘗接其論議，觀其著述，如開武庫，如遊寶坊，無非驚人之奇，希世之珍；是編特武庫、室坊中之一耳。然則觀是編者，於宗吉之學之博，尚有愆也。<br><br>　　洪武十四年秋八月，吳植書於錢塘邑庠進德齋<br><br>序四<br><br>　　余觀昌黎韓子作《毛穎傳》，柳子厚讀而奇之，謂若捕龍蛇，搏虎豹，急與之角，而力不敢暇；古之文人，其相推獎類若此。及子厚作《謫龍說》與《河間傳》等，後之人亦未聞有以妄且淫病子厚者，豈前輩所見，有不逮今耶？亦忠厚之志焉耳矣。余友瞿宗吉之為《剪燈新話》，其所志怪，有過於馬孺子所言，而淫則無若河間之甚者。而或者猶沾沾然置噱於其間，何俗之不古也如是！蓋宗吉以褒善貶惡之學，訓導之間，游其耳目於詞翰之場，聞見既多，積累益富。恐其久而記憶之或忘也，故取其事之尤可以感發、可以懲創者，匯次成編，藏之篋笥，以自恰悅，此宗吉之志也。余下敏，則既不知其是，亦不知其非，不知何者為可取，何者為可譏。伏而觀之，但見其有文、有詩、有歇、有詞、有可喜、有可悲、有可駭、有可嗤。信宗吉於文學而又有餘力於他著者也。宗吉索余題，故為賦古體一首以復之云。<br>　　山陽才人疇與侶？開口為今闔為古！<br>　　春以桃花染性情，秋將桂子薰言語。<br>　　感離撫遇心怦怦，道是無憑還有憑。<br>　　沉沉帳底晝吹笛。煦煦窗前宵剪燈。<br>　　倏而晴兮忽而雨，悲欲啼兮喜欲舞，<br>　　玉蕭倚月吹鳳凰，金柵和煙鎖鸚鵡。<br>　　造化有跡屍者誰？一念才蔭方寸移，<br>　　善善惡惡苟無失，怪怪奇奇將有之。<br>　　丈夫未達虎為狗，濯足滄浪泥數斗，<br>　　氣寒骨聳錚有聲，脫幘目光如電走。<br>　　道人青蛇天動搖，下斬尋常花月妖，<br>　　茫茫塵海漚萬點，落落雲松酒半瓢。<br>　　世間萬事幻泡耳，往往有情能不死，<br>　　十二巫山誰道深，雲母屏鳳薄如紙。<br>　　鶯鶯宅前芳享述，燕燕樓中明月低，<br>　　從來松柏有孤操，不獨鴛鴦能並棲。<br>　　久在錢塘江上住，厭見潮來又潮去，<br>　　燕子銜春幾度回？斷夢殘魂落何處？<br>　　還君此編長嘯歌，便欲酌以金叵羅，<br>　　醉來呼枕睡一覺，高車駟馬游南柯。<br><br>　　洪武己巳六月六日，睦人桂衡書於紫薇深處<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
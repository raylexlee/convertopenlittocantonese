

    
	
		
			卷第十
			鄧城巫
　　襄陽鄧城縣有巫師．能用妖術．敗酒家所釀．凡開酒坊者、皆畏奉之．每歲春秋．必遍謁諸坊．求丐年計．合十餘家率各與錢二十千．則歲內酒平善．巫亦藉此自給．無饑乏之慮．一歲因他事頗窘用．又詣一富室有所求．曰、君家最富贍．力足以振我．願勿限常數．主人拒之甚峻．曰、年年餉君二萬錢．其來甚久．安得輒增．寧敗我酒．一錢不可得．巫嘻笑而退．出駐近店．遣僕回買酒一升．盛以小缶．取糞污攪雜．攜往林麓．禹步誦咒．環繞數匝．瘞之地乃去．適有道士過見之．識其為妖．而不知事所起．巫還店喜甚．俄道士亦繼來．少憩訪酒家．見舉肆遑遑憂窘．問其故．曰、為一巫所困．今酒甕成列．盡作糞臭．懼源源不已．欲往尋跡哀求之．道士曰、吾亦見此人．不須往求．吾有術能療．但已壞者不可救耳．即焚香作法．半日許臭止．又言凡為此法以敗五穀者．□□糞穢罪甚大．君家宜齋戒．當奉為拜章上愬．其家方忿恚迫切．趣營醮筵．道士伏廷下．逾數刻始起．曰、玉帝有飭．百日內加彼以業疾．然未令死也．自是巫日覺踝間庠．爬搔不停．忽生一贅．初如芡實．累日後益大．巍然徑尺如毬．而所繫搖搖才一縷．稍為物棖觸．則痛徹心膂．不復可履地．子孫織竹為簀．舁以行丐．飲食屎溲雜簀中．所至皆掩鼻．歷十年乃死．胡少汲尚書宰邑．尚見之．其子栝說．
徐樓台
　　當涂外科醫徐樓台．累世能治　癤．其門首畫樓台標記．以故得名．傳至孫大郎者．嘗獲鄉貢．於祖業尤精．紹興八年、溧水縣蠟山富人江舜明、背疽發．扣門求醫．徐雲可治．與其家立約．俟病癒．入謝錢三百千．凡攻療旬日．飲食悉如平常．笑語精神．殊不衰減．唯臥起略假人力．瘡忽甚痛且庠．徐曰、法當潰膿．膿出即愈．是夜用藥眾客環視．徐以針刺其瘡．捻紙張五寸許如錢緡大．點藥插竅中．江隨呼好痛．連聲漸高．徐曰、別以銀二十五兩賞我．便出紙．膿才潰．痛當立定．江之子源怒．堅不肯與．曰、元約不為少．今夕無事．明日便奉償．徐必欲得之．江族人元綽．亦在旁．謂源曰、病者痛已極．復何惜此．遂與其半．時紙捻入已逾一更．及拔去．血液交湧如泉．呼聲浸低．徐方詫為痛定．家人視之、蓋已斃．膿出猶不止．不一年、徐病熱疾．哀叫不絕聲．但云舜明莫打我．我固不是．汝兒子亦不是．如是數日乃死．二子隨母改嫁其家醫遂絕．
符助教
　　宣城符裡鎮人符助教、善治　疽．而操心甚亡狀．一意貪賄．病者瘡不毒．亦先以藥發之．前後隱惡不勝言．嘗入郡為人療疾．將辭歸．自詣市買果實．正坐肆中．一黃衣卒忽至前．瞠曰、汝是符助教那．陰司喚汝．示以手內片紙．皆兩字或三字作行．市人盡見之．疑為所追人姓名也．符曰、使者肯見容到家否．曰、當即取汝去．且急歸．以七日為期．遂不見．滿城相傳符助教被鬼取去．及還至鎮岸臨欲登．黃衣已立津步上．舉所執藤棒點其背．符大叫好痛．黃衣曰、汝元來也知痛．所點處隨手成大疽如碗．凡呼謈七晝夜乃死．
水陽陸醫
　　宣城管內水陽村醫陸陽、字義若．以技稱．建炎中．北人朱莘老編修、避亂南下．挈家居船間．其妻病心躁、呼陸治之．妻為言吾平生氣血劣弱．不堪服涼劑．今雖心躁．元不作渴．蓋因避寇驚憂．失饑所致．切不可據外證．投我以涼藥．編修嗜酒得渴疾．每主藥必以涼為上．不必與渠議也．我有私藏珍珠．可為藥直．君但買好藥見療．欲君知我虛實．故叮嚀相語．陸診脈、認為傷寒陽證．煮小茈胡湯以來．婦人曰、香氣類茈胡．君宜審細．我服此立死．陸曰、非也．幸寧心飲之．婦人又申言甚切．陸竟不變．才下嚥．吐瀉交作．婦遂委頓．猶呼雲、陸助教、與汝地獄下理會．語罷而絕．後數年．溧水高淳鎮李氏子病瘵．來召之．用功數日未效．出從倡家飲．而索錢並酒饌於李氏．李之兄怒．叱不與．及歸已黃昏．乘醉下藥數十粒．病者雲、藥在鬲間．熱如火．又云．到腹中亦如火．又云、到臍下亦如火．須臾大叫．痛不可忍．自床顫悸墜地．至夜半．陸急投附子丹沙．皆不能納．潛引舟．遁去．未旦李死．紹興九年．陸暴得病．日夜呼曰、朱宜人、李六郎、休打我．我便去也．旬日而死．
秦楚材
　　秦楚材梓政和間、自建康貢入京師．宿汴河上客邸．既寢．聞外人喧呼甚厲．盡鎖諸房．起穴壁窺之．壯夫十數輩．皆錦衣花帽．拜跪於神像前．稱秦姓名．投杯珓以請．前設大鑊．煎膏油正沸．秦悸栗不知所為．屢告其僕李福、欲為自盡計．夜將四鼓．壯夫者連禱不獲．遂覆油於地而去．明旦、主人啟門．謝秦曰、秀才前程未可量．不然．吾輩當悉坐獄．乃為言京畿惡少子．數十成群．或三年．或五年．輒捕人漬諸油中．烹以祭鬼．其鬼曰獰瞪神．每祭、須取男子貌美者．君垂死而脫．吁其危哉．顧邸中眾客．各率錢為獻．秦始憶自過宿州．即遇此十餘寇．或先或後跡之矣．遂行至上庠．頗自喜．約同舍出卜．逢黥面道人攜小籃．揖秦曰、積金峰之別．三百年矣．相尋不可得．誤行了路．卻在此耶．無以贈君．探籃中白金一塊授之．曰、他日卻相見．同舍歡曰、此無望之物．不宜獨享．挽詣肆將貨之．以供酒食費．肆中人視金．反覆咨玩不釋手．問需幾何錢．曰、隨市價見償可也．人曰、吾家累世作銀鋪．未嘗見此品．轉而之他．所言皆然．秦亦悟神仙之異．不肯鬻．以制酒杯、茶湯匕、藥器．凡五物．日受用之．自此三十年無病苦．紹興十六年．在宣城．忽臥疾．五物者同時失去．知必不起．果越月而亡．積金峰在茅山元符宮雲．
建康頭陀
　　政和初、建康學校方盛．有頭陀道人之學．至養望齋前．再三瞻視不去．齋中錢范二秀才．詣之曰、道人何為者．對曰、異事異事．八坐貴人．都著一屋關了．兩府直如許多．便沒興不唧溜底也．是從官有秦秀才者、眾目為秦長腳．范素薄之．乃指謂曰．這長腳漢也．會做兩府．客曰、君勿浪言．他時生死都在其手．滿坐大笑．客瞠曰、諸君莫笑．總不及此公．時同捨生十人．唯邢之縡者．最負才氣．為一齋推重．適從外來．眾扣之．曰、也是個官人．略無褒語．遂退．後四十年間．其言悉驗．秦乃太師檜也．范擇善同　去塵拂魏道弼良臣三參政．何任叟若巫子先伋兩樞密．錢端修時敏元英周材兩從官．一忘其姓名．獨邢生潦倒．得一官即死．
洞元先生
　　沈若濟、臨安人．結庵茅山．以施藥為務．宣和間、蒙召對．賜封洞元先生．嘗指華陽洞之東隙地．曰、死必葬我於是．其徒以地勢汗下為言．不聽．紹興十五年卒．其徒用治命．掘地六尺許．得石板．大書六字曰、沈公瘞劍於此．觀者異焉．豈非先有神物告之者乎．佳城漆燈之說．信有之矣．右六事皆湯三益說
天門授事
　　贛州寧都縣胡太公廟．其神名雄．邑民也．生有異相．顧自見其耳．死而著靈響．能禍福人．裡中因為立祠．崇寧初、邑士孫勰志康、夢白鬚翁邀至其家．問曰、如何可得封爵．孫意其神也．告曰、宜行陰功．無專禍人．翁曰、吾豈禍人者．吾為天門授事．日掌此邦人禍福．必左右竊聞之．托吾所云．妄出擾惑爾．孫曰、歲時水旱．最民所急．若能極力拯濟．則縣令郡守．必以上於朝．封爵可立致也．覺而審其為太公．五年丙戌、縣大火．禱於祠．俄頃風雲怒起．如有物驅逐之．火即滅．縣以事白府．奏賜博濟廟．明年．遂封靈著侯．噫神既受職於天．猶規規然慕世之榮名．唯恐不得．乃知封爵之加．固非細事．孫公夢中能曉神如是．可謂正士矣．黎珣作記
大洪山跛虎
　　隨州大洪山寺、有別墅曰落湖莊．紹興十一年．莊僧遣信報長老淨嚴遂師雲、當路有跛虎．出頗害人．往來者今不敢登山．殊懼送供之不繼也．淨嚴即命肩輿而下．至虎所過處．下輿焚紙錢．遙見其來．麾從僕及侍僧、皆退避．獨踞胡床以待．少焉虎造前．蹲伏於旁．弭耳若聽命．時棗陽隨兩縣巡檢張騰、適被郡檄．就寺納二鄉稅租．亦同往．且升高木．諦觀之．不知嚴所說何語也．虎俄趍而去．自是絕跡不復出．見漢東志
張台卿詞
　　國朝故事、翰林學士草宰相制．或次補執政．謂之帶入．大觀三年六月八日、何清源執中登庸．四年六月八日、張無盡商英登庸．皆張台卿閣草麻．竟無遷寵．時蔡京責太子少保．張當制．詆之甚切．為搢紳所傳誦．京銜之．會復相．即出張知杭州．明年六月八日、宴客中和堂．忽思前兩歲宿直命相、正與是日同．乃作長短句紀其事．曰、長天霞散．遠浦潮平．危欄駐目江皋．長記年年榮遇．同是今朝．金鸞兩回命相．對清光頻許揮毫．雍容久正．茶杯初賜．香袖時飄．歸去玉堂深夜．泥封罷．金蓮一寸才燒．帝語叮嚀．曾被華袞親褒．如今漫勞夢想．歎塵蹤杳隔仙鼇．無聊意、強當歌對酒怎消．觀者美其詞而訝其卒章失意．未幾以故物召還．遽卒於官．壽止四十．台卿、河陽人．吳傳朋說
新建獄
　　豫章新建村民、夏夜群輩納涼．有自他所疾走來．以手掩腹叫號曰、某人殺我．奔趍及其家．即死．家訴於縣．縣捕某人訊之．自言此夕在某處為客．與死者略無干涉．鞫不成．悉逮納涼者二十輩．分囚之．使各道所見．皆曰、實聞其言如是．他非所知也．縣令必欲得其情．棰掠不可忍．乃共為證辭以實之．引某人參對．不能勝眾．誣強服．仰天而呼曰、某果殺人．不敢逃戮．若冤也．願天令證人死於獄以為驗．不旬日、獄疫暴起．凡十人相繼殂．縣令知其然．又畏兇身不獲．竟不釋此人．終亦死．
潮州象
　　幹道七年．縉雲陳由義．自閩入廣．省其父提舶司．過潮陽．見土人言比歲惠州太守挈家從福州赴官．道出於此．此地多野象．數百為群．方秋成之際．鄉民畏其蹂食禾稻．張設陷穽於田間．使不可犯．象不得食．甚忿怒．遂舉群合圍惠守於中．閱半日不解．惠之迓卒一二百人．相視無所施力．太守家人窘懼．至有驚死者．保伍悟象意．亟率眾負稻穀．積於四旁．象望見猶不顧．俟所積滿欲．始解圍往食之．其禍乃脫．蓋象以計取食．故攻其所必救．尨然異類．有智如此．然為潮之害．端不在鱷魚下也．由義說
劉左武
　　劉左武者、河北人．南來江西一邑．三十年而亡．數歲間、妻及男女數人繼死．但餘子婦並幼子存．家貲本不豐．悉為一僕乾沒．至於五喪在殯不能葬．其姪宗奭、邑人涂氏甥也．內弟伯牛．以奭故．助之錢□千．且相率詣其家奠酹．奭頃隨父為靖安宰．攜小史來．是日從行．忽升堂據幾．為劉君揖客狀．呼其僕罵曰、吾一家五人．未能入土．此為何時．汝忍破蕩吾生計．使至此極．非涂親惠賜於我．當柰何．拱手起就伯牛．欲致謝．牛避不與之接．遂罵子婦曰、坐汝不解事．以及此．今復何言．又罵僕曰、汝乃愚人無足問．吾亦不訴於陰司．所以責汝者．聊欲使汝知幽明雖異路．不可欺也．僕但俯首不敢答．奭惡其久留．屢叱逐之．且高誦天蓬諸咒．即瞠目曰、我少頃自退何用作此．凡五六刻乃去．小史蹶然而起．無所覺．伯牛說


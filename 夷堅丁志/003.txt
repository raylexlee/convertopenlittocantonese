

    
	
		
			卷第四
			孫五哥
　　鄭人孫愈．王氏甥也．年十八九歲時．到外家．與舅女真真者．憑闌相視．有嘉耦之約．歸而念之．會有來議婚對者．母扣其意．雲如真真足矣．母愛之甚．亟為訪於兄．兄言吾數婿皆官人．而甥獨未仕．若能取鄉薦．當嫁以女．愈本好讀書．由此益自勤苦．凡再試姑蘇．輒不利．女亦長大．勢不可復留．乃許嫁少保趙密之子．愈省兄愬於臨安．因赴飲舅氏．真真乘隙垂淚謂曰、身已屬他人．與子事不諧矣．愈不復留．即還崑山故居．遇姪革於道．邀同舟．問之曰、世俗所言相思病．有之否．我比日厭厭不聊賴．腸皆掣痛如寸截．必以此死．革宛轉尉解．且誚之曰、叔少年有慈親．而無端戀著如此．豈不為姻黨所笑．既至家．館革於外舍．愈宿母榻．半夜走出．呼革起．曰、恰寢未熟．聞人呼五哥．愈第五．視之．則真真也．急下床．茫無所睹．此何祥哉．革留旬日過臨安．適真真成禮於趙氏．次日合宴．恍然見人立其旁．驚曰、五哥何以在此．便得疾．逾月乃瘳．是時愈已病．羸瘠骨立．與母謁醫蘇城．及門為母言．此病最忌噦逆及嘔血．若證候一見．定不可活．語畢、忽作惡．吐鮮血數塊而死．方女有所見之夕．愈尚無恙．豈非魂魄已逝乎．後生妄想．不識好惡．此為尤甚．故書以戒雲．女今猶存．
司命府丞
　　王筌．字子真．鳳翔陽平人．其父登科．兄弟皆為進士．筌獨閒居樂道．一日郊行．憩瓜圃間．野婦從乞瓜．乳齊於腹．筌知非常人．問其姓．曰、吾蕭三娘也．筌取瓜置諸橐以遺之．婦就食．輟其餘．曰、爾可嘗乎．筌接取而食．無難色．婦曰、可教矣．神仙海蟾子．今居此．當度後學．吾明日挾汝往見．及見海蟾曰、汝以夙契得遇我．命長跪傳至道．授丹訣．戒以積功累行．遂還家白母．遣妻歸．週遊名山．一時大臣薦其賢．賜封衝熙處士．元符三年．再游茅山．先是中峰石洞忽開．真誥所謂華陽洞天便門者也．一閉千歲矣．又甘露□降．道士劉混康曰、必有異．既而筌乃來受上清箓．是夕仙樂聞於空浮之上．留逾歲．晝夢二天人與黃衣從者數百乘．擁白虎來迎．跨虎而行．登危躡險．由中峰入石洞．向所開便門．顧視左右．金庭玉室．兩青衣童入通．見茅君再拜謁．君問勞甚厚．曰、帝已飭汝華陽洞天司命府丞．因賜金尺以還．及寤．別混康曰、吾數將盡．且有所授．從此逝矣．下投道人葛衝曰、敢以死累公．預言八月十七日當解化．及期、具衣冠端坐而卒．時建中靖國歲．春秋財六十一．
劉士彥
　　劉士彥、自睦州通判替歸京師．檥舟宿泗間．遇乞人．年可十七八．目瑩唇朱．光彩可鑒．異而問之．對曰、吾賣豆每粒千二百錢．劉曰、吾適乏錢．只有所衣綿襖以奉償如何．曰、固可也．容取豆．以紙一幅於兩乳間擦摩之．輒有黑豆數粒出．取一與劉．擲其餘汴水中．劉欲吞之．曰、未也．又探胸掖間．復有菜豆數粒出．亦取一與劉而擲其餘．劉併吞二豆畢．與所許衣．笑而不取．劉始病蠱．不能食．即日食如初而益多．後面色如丹．但每歲一發．渴必飲水數鬥．覺二豆在腹中如棗大．乞人又約某年相見於淮西．不知如何也．右二事見浮休集．
蔣濟馬
　　幹道七年秋、大饑．江西湖南尤甚．民多餒死．八年春．邵州遣吏蔣濟．往衡山嶽市．買樸硝等物．造甲乘馬以行．緣道踐人麥田．或以米飼馬．二月二十七日．至衡山境內櫟岡．忽天色鬥暗．不辨人物．雷聲大震．良久開晴．濟與馬皆仆地死矣．邵州以事申轉運司．轉運判官陳從古．揭榜一路以示戒．
皂衣髽婦
　　婺源士人汪生、幹道六年春．過常州宜興．為周參政館客．季冬之夕．有婦人自外來．通身皆皂衣．頂為兩髻．貌絕美．手捧漆柈．柈中盛果饌．別用一銀杅貯酒．徐步至前曰、夫人以天寒夜長．念先生孤坐．令妾進酒．汪且喜且疑．謂夫人不應深夜遣美妾獨出．豈非宅內好事者欲試我歟．然服飾太古．似非時世裝．二者皆可疑．不敢舉首．亦不飲．婦人曰、此酒正為先生設．何所嫌．言之再三．汪遂飲猶未半．婦人自取果恣食．又謔浪嬉笑．通綢繆之意．汪始愧恐．放酒走出．良久復入焉．一無所見．明夜．其來如初至於三．汪不得已．悉所見白周公．公曰．家間尋銀杅無處所．方以責婢僕．得非怪邪．命遍索幽隱．至酒室．見古鐺甚樸．木　牛杅皆在內．周曰、必此物也．舉其腹視之．乃唐乾封年造．即碎之．自此無所睹．汪說．
沅州秀才
　　沅州某邑村寺中．僧行者十數輩．寺側某秀才善妖術．能制其命．凡僧出入．必往告．得貝　親施必中分．不然．且受禍．雖雞犬亦不可容．紹興三十年．客僧旦過．方解包．會鄰村有死者、急喚僧誦經入殮．時寺眾盡出．唯此客獨往．得錢七百以還．既而眾歸知是事．相顧嗟愕．至暮悉捨去．客固不悟也．饑甚．入廚取食畢．自閉三門．升佛殿坐佛腳下．以袈裟蒙頭．誦楞嚴咒．夜過半．迅雷一聲起．霹靂繼之．而窗櫺間月色如晝．俄聞鈴鐸音．若數壯夫負巨木．欲上復下．如是三四反．又若失腳而墮．遂悄無所聞．天明出視．得四紙人於階下．旁一棺亦紙為之．漫折於懷中．少頃眾至．見之驚．爭問夜所睹．具以本末告之．且云、彼人習邪法．既不能害人．當自被其害．試共往扣．則秀才果已斃．四體如刀裂．寺以告縣．遣巡檢索忠者體究其事雲．王充老說．
德清樹妖
　　宋安國、為浙西都監．駐湖州．其行天心法猶不廢．德清民家為祟擾．邀宋至其居．治不效．更為鬼挫辱．宋忿怒．詣近村道觀．齋戒七日．書符誦咒．極其精專．乃仗劍被發．入民居後大樹下．禹步旋繞．忽震雷從空起．樹高數丈．大十圍．從頂至根析為兩．又震數聲．枝幹無巨細．皆劈裂如算籌．堆積蔽地．怪遂掃跡．
郭簽判女
　　湖州德清縣寶覺寺．頃有郭簽判．菆女柩於僧房．出與人相接．大為妖害．後既徙葬．而物怪如初．寺中扃此屋三間．不敢居．久之．侍衛步軍遣將卒來近郊牧馬．宗室子趙大．詣寺假屋沽酒．僧雲、無閒舍．獨彼三間．以鬼故．不為人所欲．然非所以處君也．趙曰得之足矣．吾自有以待之．即日啟門．通三室為一．正中設榻．枕劍而臥．夜漏方上．女已颯然出．豔籹鮮服立於前．趙曰、汝何人．何為至此．笑而不言．問之再三．皆不對．趙遽起抱之．頗窘畏．為欲去之狀．俄頃間如煙霧而散．懷中了無物．自是帖然．趙居之十餘年．不復有所睹．
鎮江酒庫
　　歐陽嘗世為鎮江總領所酒官．以酒庫摧陋．買民屋數區．即其處撤而新之．時長沙王先生赴召．過鎮江．其人精治案魑魅．不假符水咒祓．蓋自能默睹．歐陽遇之於府舍．即往謁．邀至新居．具食以待．扣之曰．此地有鬼物乎．曰、有二鬼．一以焚死．一以縊死．然皆畏君不敢出．但一大蛇枉死．不知其故．當令君見其形．左右聞者毛悚．飯罷．王語主人．可視壁間．視之．蛇影大如椽．長袤丈．自東而西．乃具詢主吏．對曰、一酒匠因烝酒墮火中．一庫典以盜官錢自盡．而不能記蛇事雲．右三事皆歐陽雋說．此其父也．
胡教授母
　　處州胡教授母．年九十而終前兩日、何人來與語．使之告世人云．大鼓不鳴．深水不流．六月降霜．蘆沉石浮．間隔寒泉．高山一丘．且言冥司處處令人報世間．公直為上．勿攘田土錢物．見專治此等事．更有數語．傳者以為不可載．時幹道八年．何德楊說．
戴世榮
　　武翼郎戴世榮．建昌新城富室也．所居甚壯麗．紹興三十二年．家忽生變怪．每啟房門．常見杯柈肴饌．羅列地上．群犬拱立於傍．篋中時時火作．燒衣物過半而篋不壞．妻趙氏在寢．覺床側如人擊破瓦缶數枚者．一室振動．塵霧滃然．尋即臥病．或擲磚石器物．從空而下．門闥窗柱．敲擊不暫停．其音亦錚淙可愛．驗擊處皆如繭栗痕．歷歷可數．醫者黃通理．持藥至．奪而覆之．倉黃卻走．飛石搏其腦．立死．巫者湯法先．跳躍作法．為二圓石中其踝．匍匐而出．僧志通．持穢跡咒．結壇作禮未竟．遭濕沙數鬥．壅其頭項．幾至不免．親戚來問疾者．慮有所傷敗．皆面壁而行．百種禳禬無少效．趙氏以所受張天師法箓．鋪帳頂．裂而擲之地．竟不起．世榮足患小疽．遭怪尤甚．乃取魚網離地數尺．遍布室中．以避投石之害．猶擲於網之下不已．相近三二十里人家．碗楪陶器．無一存者．皆不知所以失．蓋其日夜所擊之物也．世榮疾篤．見異物立廷下．馬首赤髟　鼠．長丈餘．須臾首漸低．大吼一聲．拏空而去．不數日．疽潰而死．家遂衰替．世榮雖富室子．然鄉里稱善人．殊不測所以致怪也．趙氏兄善宰說．
京西田中蛇
　　河中府老兵胡德．壯年往京西捕盜．晝過村野．遇大蛇於麥壠中．昂首疾行．麥為之靡．數卒挾槍刺殺之．其長丈許．分為十餘臠．各挈提以去．德取其頭掛於槍．行未遠．村婦人望見．博膺迎哭曰、誰令兒輕出以速死．率家人共挽德．至所居哀訴．且買蛇頭瘞之．又一客以端午日入農民家乞漿．值其盡出刈麥．方小立．聞屋側喀喀作聲．趍而視．則有蛇踞屋上．垂頭簷間．滴血於盆中．客知必毒人者．默自念吾當為人除害．乃悉取血置其家齏甕內．詣鄰邸以須．良久彼家長幼負麥歸．皆渴困．爭赴廚飲齏汁．客飯畢．復過其門．則舉室死矣．外舅為河中教授日．胡德為閽者．說此事．
建昌井中魚
　　大觀戊子年七月五日．建昌軍驛前大井．水連日腥不可飲．居民濬治之．得一魚可三指大．類鯽而眼上赤紋色如金．頭有兩角．細而堅硬．民貯以巨桶．並買楮鏹送於江．至暮大風急雨．吹折大木無數．皆疑以為龍類雲．
王立火　麀鴨
　　中散大夫史忞．自建康通判滿秩．還臨安鹽橋故居．獨留虞候一人．嘗與俱出市．值賣火　麀鴨者甚類舊庖卒王立．虞候亦云無小異．時立死一年．史在官日．猶給錢與之葬矣．恍忽間已拜於前．曰、倉卒逢使主．不暇書謁．遂隨以歸．且獻柈中所餘一鴨．史曰、汝既非人．安得白晝行帝城中乎．對曰、自離本府即來此．今臨安城中人．以十分言之．三分皆我輩也．或官員．或僧．或道士．或商販．或倡女．色色有之．與人交關．往還不殊．略不為人害．人自不能別耳．史曰、鴨豈真物乎．曰、亦買之於市．日五雙．天未明．齎詣大作坊．就釜灶燖治成熟．而償主人柴料之費．凡同販者亦如此．一日所贏．自足以餬口．但至夜．則不堪說．既無屋可居．多伏於屠肆肉案下．往往為犬所驚逐．良以為苦．而無可奈何．鴨乃人間物．可食也．史與錢兩千遣去．明日、復以四鴨至．自是時時一來．史竊歎曰、吾人也．而日與鬼語．吾其不久於世乎．立已知之．前白曰．公無用疑我．獨不見公家大養娘乎．袖出白石兩小顆．授史曰、乞以淬火中．當知立言不妄．此媼蓋史長子乳母．居家三十年矣．史入戲之曰、外人說汝是鬼如何．媼曰、六十歲老婢．真合作鬼．雖極忿慍．而了無懼容．適小妾熨帛在旁．史試投石於鬥中．少頃燄起．媼顏色即索然．漸益淡淺．如水墨中影．忽寂無所見王立亦不復來．予於丙志載李吉事．固已笑鬼技之相似．此又稍異雲．朱椿年說．聞之於史倅．


<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夷堅丁志 - 　卷第十八</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第十八</font></h4>
			路當可<br />
　　丙志載梁子正說路當可事．雲其父為商水主簿．路之父君寶為令．故見其得法甚的．滕彥智雲、當可乃其舅氏．蓋得法於蜀．而君寶是其叔祖．子正之說不然．滕言嘗與中外兄弟白舅氏．丐一常行小術．可以護身者．舅曰、談何容易．吾平生持身莊敬．不敢斯須興慢心．猶三遇厄．當為汝輩道之．其一事雲、頃經嚴州村落間．過舊友方氏家．留飲款洽．日且暮、里豪葉氏．介主人來．言笄女未嫁、而為魅所惑撓．凡以法至者、輒沮敗以去．敢敬請於公．吾雖被酒．固不妨行法．即如葉氏、喚女出．既出、端麗絕人．默驚羨以為向所未睹．女忽奮而前．若為人所驅擁．吾惘然變色．急趨避於佛堂中．女追逐至門．乃反．吾以鬼見困．從其家求閴靜處．將具奏於天．主人引吾至西邊小圃．一堂前後皆巨竹．與所居相□．雲、此最潔清．吾取篋笥朱丹符筆之屬．置幾上．未暇舉筆、俄蒙然無所知．閉目審聽．覺身在虛空．坐處搖兀不小定．蓋已見縻於竹抄．食頃還故處．則凡桉牕戶．皆糞穢狼藉不可處．度未能與敵．急喚僕肩輿出外．行十許裡．適得道觀．遂托宿．精神稍寧．始趨庭中．望鬥下．焚香百拜謝過．退而焚奏章．留兩宿．微似有影響．遣一道流詣葉氏物色之．歸雲、火昨從圃中堂起．盡焫叢竹．延及山後高林．門前屋數十區．並土地小廟．皆煨燼．吾知訟已直．自還扣之．一家長少正相賀．雲女經年冥冥不知人．今日如醉醒．說去歲在房內．見一老翁．來為媒妁．出入數四．又數日、以金珠幣帛數合來．已而迎一少年入．與我為夫婦．明日．挾我歸．謁翁姑．其他稱伯叔者、又十餘人．翁甚老．呼謂眾曰、吾家受葉氏香火幾世矣．汝等後生．肆為不義．禍必及我．何不取諸他處乎．少年曰、此憑媒納幣而取之．昏禮明白．何所懼．後數聞術士至．必相與合力敵之．往往告捷．及路真官來．翁又呼謂眾曰、吾聞路真官法力通神．非常人比．必不免．眾亦頗懼．□有喚我言真官叫汝．我遂行．眾皆從於後．將至書院．忽呼笑曰、真官誇汝好．盍往就之．遂擁我以前．既退．翁問所以．歎曰、事已至此．果能殺之．則大善．今禍猶在也．適方會食．門內火遽起．煙炎亙天．翁拊膺慟哭曰、禍至矣．以手推我出．曰、為汝滅吾家．我才得歸．火乃稍息．常所見室宇台觀．一切無孑遺．所謂行媒者土地也．此事本末可畏如此．吾幾受其害．豈汝輩所當學哉．彥智舉此時．尚有兩事．未及言而卒．<br />
饒廷直<br />
　　饒廷直、字朝弼．建昌南城人．第進士．豪傑有氣節．紹興七年、以事過武昌．有所遇．自是不邇妻妾．翛然端居．如林下道人．自作詩紀其事．雲、丁巳中秋夜半．偶游黃鶴樓．忽遇異人．授以秘訣、所恨尚牽世故．未能從事於斯也．因作詩以識之．其詞曰、黃鶴樓前秋月寒．樓前江闊煙漫漫．夜深人散萬籟息．獨對清影凴欄杆．一聲長嘯肅天宇．知是餐霞御風侶．多生曾結香火緣。邂逅相逢竟相語．翛然洗盡朝市忙．直疑身在無何鄉．回看往事一磁甑．下視舉世俱亡羊．嗟予侷促猶軒冕．知是盧敖游未遠．他年有約願追隨．共看蓬萊水清淺．後三年．歲在庚申．朝廷復河南．以為鄧州通判．金人叛盟．鄧城陷．縊而死．載其柩還鄉．舁者覺甚輕．然無敢發驗者．或疑其屍解仙去雲．東坡公作黃鶴樓詩．紀馮當世所言老卒遇異人事．王定國亦載之於書．疑此亦其流也．<br />
史翁女<br />
　　南城人饒邠．大觀間、預貢西上．遂留近京．館於士人胡賈大家．胡亦貢士也．他日、同入京．暮投道店．見老媼、以黃羅帕發．執青蓋過門外．類莊家人．別有少女．絕姝美．相逐而去．且行且眄．光豔動人．胡生惑之．率邠躡其後．甫食頃、恍迷所如．益前進．可六七里、至一豪民居．登其門．老翁垂白負杖出．自言為為史氏．見客極喜．迎肅殊有禮、廳事上掛觀世音像．香花奉事甚嚴．畫繪光彩．非人間筆．既夕留宿．休僕馬於外．二子請入拜其媼．許之．則逆旅所見者．詢其故．笑曰、早攜孫女訪姻戚．薄暮歸．不知二君在彼．失於趨避．深負愧怍．頃又呼孫女出．真國色也．言談晤默．姿態橫生．二子恍然心醉．須臾引入中堂．供張華楚．治具豐潔．賓主酬酢歡甚．半酣．胡試佻其女．女欣然就之．邠起便旋．翁使乳婢秉燭從．姿色亦可悅．邠出盥手．沃以水為戲．皆大笑．酒罷．女侍胡寢．婢侍邠寢．皆熟寐．及覺．寒風襲人．披衣起視．東方已白．回顧無復華屋洞戶．乃在楓林古木間．二子相視歎怖．群僕亦莫知所以然．悵恍歸邸竟不測為何物妖魅也．<br />
紫姑藍粥詩<br />
　　臨川謝氏、家城西．築圃蓺花．子姪聚學其中．暇日迎紫姑神．作歌詩雜文．友生江楠過焉．意後生偽為之．而托以惑眾．弗信也．一日再至．見執箕者皆童奴．而詞語高妙．頗生信心．於是默禱求詩．箕徐動曰、德林素不見信．曷乎索詩．漫賦絕句雲、末豆應急用．屑榆豈充欲．嗜好肖趙張．蒼皇救文叔．眾不曉所謂．復禱求神願明．以告我．又徐書云、第一句見晉書石崇傳．第二句見唐書陽城傳．第三句見史記倉公傳．第四句見後漢馮異傳．檢視之．皆粥事也．蓋是是官妓藍氏者．家世賣粥．人以藍粥呼之．楠前夕方宿其館．神因以此戲之雲．德林、楠字也．<br />
劉狗嫲<br />
　　南城人劉生、別業在城南三十里．地名鯉湖．時往其所．檢視錢穀．至則必留旬日．徘徊不忍舍．嘗赴鄰家飲．中夜未歸．守舍僕倦甚．就臥主榻．少頃、見婦人衣二紅衫．自外徑入．登床熟視．番非劉生．罵曰、爾何人．輒睡於此．僕應聲推之．脫手亟去．翻身逾垣．時月色正明．隨逐之．化為花狗走出．僕因是始疑主公留連不去之意．蓋為所惑也．明日告鄰人．則其家所畜者．殺之．剖腹中已有異．方知其怪變如此．後鄉人目之為劉狗嫲．右四事南城人饒居中說<br />
張珍奴<br />
　　張珍奴者、不知其所自來．或云吳興官妓．而未審也．雖落風塵中．而性頗淡素．每夕盥濯更衣．燒香扣天．祈脫去甚切．某士人過其家．珍出迎．見其風神秀異．敬待之．置酒盡歡而去．明日又至．凡往來幾月．然終不及亂．珍訝而問曰、荷君見顧．不為不久．獨不肯少留一昔．以盡相□□歡．豈非以下妾猥陋．不足以娛侍君子耶．士曰、不然．人情相得不在是．所貴心相知爾．他日酒半．客詢珍曰、汝居常更何所為．對曰、失身於此．又將何為．但每夕告天．祈竟此債爾．客曰、然則何不學道．曰、迫於口體之奉．何暇為此．且何從得師乎．客曰、吾為汝師何如．曰、果爾則幸也．起更衣炷香．拜之為師．既去．數日不至．珍女獨處．漫自書云、逢師許多時．不說些兒個．及至如今悶損我．援毫之際．客忽來．見所書．笑曰、何為者．珍不答而匿之．客曰、示我何害．示之、即續其後雲、別無巧妙．與你方兒一個．子後午前定息坐．夾脊雙門崑崙過．恁時得氣力思量我．珍大喜．再三致謝．自是豁然若有悟．亦密有所傳授．第不以告人．然未知其為何人也．累月告去．珍開宴餞之．臨歧出文字一封．曰、我去後開閱之．及啟緘．乃小詞一首．皆言修煉之事．雲、坎離乾兌分子午．但認取自家宗祖．此下失一句煉甲庚更降龍虎．地雷震動山頭雨．要澆灌黃芽出土．有人若問是誰傳．但說道先生姓呂．始悟其洞賓也．遂齋戒謝賓客．繪其象嚴奉事．修其說行之．逾年屍解而去．<br />
袁從政<br />
　　袁從政、宜春人．紹興庚辰登第．調郴縣尉．先是筠州上高陳氏女新寡．來歸以妻袁．夫婦相歡．嘗有彼此勿相忘．一死則生者不得嫁娶之約．既之官．未滿秩．陳亡．不能挈柩歸．但殯道旁僧舍之山下．再調桂陽軍平陽丞．遂負前誓．更娶奉新涂氏女．相與赴平陽．道由是寺．同年有官於彼者、為具召之．才就坐．見故妻從外來．戟手罵雲、平生之誓云何．今反負約邪．不捨汝矣．袁但向空咄咄．如與人言．又呼從史令回城隍牒．史駭愕漫應雲、已回牒了．袁終席不復顧主人．不告而起．歸與涂氏說其詳．中夜發狂出走．涂追照以燭．袁吹滅之．竟赴井死．<br />
賣詩秀才<br />
　　張季直、中原人．待湖北漕幕缺．寓居豫章龍興寺．嘗晝寢恍惚間．聞人拊掌笑曰、休休得也岡．雲深處高臥斜陽．驚起視之．無見也．再就枕．復聞之．張不敢寐．走出訪寺僧．僧曰、昔年有秀才．以賣詩為生．病終此室．豈其鬼乎．張悚然立丏休官．不半年亦死．及葬西山．其地名得也岡雲．右三事李叔達說<br />
齊安百詠<br />
　　黃州赤壁竹樓雪堂諸勝境．以周公瑾王元之蘇公遺蹟之故．名聞四海．紹興戊午．郡守韓之美、通判時衍之、各賦齊安百詠．欲刊之郡齋．韓夢兩君子．自言為杜牧之及元之．雲二君所賦．多是蘇子瞻故實．如吾昔臨郡時．可紀固不少．何為不得預．幸取吾二集觀之．採集中所傳．廣為篇詠．則盡善矣．韓夢覺．且愧且恐．方欲取樊川小畜二集．益為二百詠．會將受代．不暇作．遂並前百詠．皆不敢刊．<br />
東坡雪堂<br />
　　黃人何琥．東坡門人何頡斯舉之子也．兵革後．寓居鄂渚．每歲寒食必一歸．紹興戊午．黃守韓之美、重建雪堂．理坡公舊路．時當中春．琥適來游．夢坡公告之曰、雪堂基址．比吾頃年差一百二十步．小橋細柳．皆非元所．汝宜正之．夢中歷歷憶所指．不少忘．明日往白韓．韓如其言．悉改定．他日有故老唐德明者、八十七歲矣．自黃陂來觀．歎曰、此處真蘇學士故基也．右二事韓守說<br />
李茇遇仙<br />
　　濟南李茇、字定國．寓臨安軍營．以聚學自給．暇則縱游湖山．嘗欲詣淨慈寺．過長橋．於竹徑迷路．見青衣道人、林下斸筍．茇揖之．道人問所往．曰、將往淨慈．瞻禮五百羅漢．道人曰、未須去．且來同食燒筍．食之甚美．俄風雨晦冥．失道人所在．茇皇懼．伏林間．少頃雨止．尋徑而出．至寺門下．覺身輕神逸．行步如飛．洎歸舍、不復飲食．其從兄大猷莫為諸王宮教授．將之任．遣僕致書．見其顏如桃紅．且能辟穀．以語大猷．及大猷至．則已去．雲游茅山矣．後又聞入蜀、隱青城山．大猷為梓路提刑．使人至眉訪所在．眉守復書報數年前已輕舉乘雲而去．今唯繪象存．<br />
唐蕭氏女<br />
　　殿前司游奕軍卒李立．以貧隸兵籍．日為主將刈馬芻．嘗至湖山深僻無人處．遇女子．秀麗姝少．類仕宦家人．自邀與合．仍以衣服遺之．自是日會其地．且時致錢帛．給用度．立賴是少蘇．其徒積訝之．意必盜也．共白主將．密使察之．無他故．始疑其必有異遇．因善術者宋安國、試扣焉．宋使呼立．立至．作法召女子亦來．曰、妾非今世人．蓋唐時蕭家女．立宿生前．乃白侍郎子．相許結昏．未嫁而妾不幸為洛中神物所錄．遂弗克諧．立福力淺薄．輾轉墮為馬曹．然妾一念故未嘗舍也．近者與神緣盡．得自由．遍求白氏子後身．到此乃知為李立．遂與償夙契．憐其苦貧．是以賙給之爾．宋曰、汝所與物．得非竊取乎．曰、非也．皆取諸豪貴家有餘者．宋曰、汝可速去．勿復顧戀．恐貽後患．吾當移文東嶽．令汝受生．女唯唯、拜謝而退．後果不復見．立貧如初．右二事皆童敏德藻之說
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
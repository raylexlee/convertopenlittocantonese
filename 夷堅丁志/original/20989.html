<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夷堅丁志 - 　卷第十五</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第十五</font></h4>
			譚李二醫缺<br />
　　內文缺<br />
黃谷取膽缺<br />
　　內文缺<br />
賈木惡夢缺<br />
　　內文缺<br />
夢龜告方<br />
　　冀州士人徐蟠．因墜馬傷折手足．痛甚．命醫者治之．其方用一活龜．既得之矣．夜夢龜言曰、吾惟整痛不能整骨．有奇方奉告．幸勿相害也．蟠扣之．雲、取生地黃一斤．生薑四兩．搗研細．入糟一斤同炒勻．乘熱以布裹罨傷處．冷即易之．先能止痛．後整骨．大有神效．蟠用其法果驗．<br />
田三姑<br />
　　淄州人田瑴女．嫁攸縣劉郎中之子．劉下世數年．田氏病．遣僕至衡山．招表姪張敏中．欲托以後事．未克往而田不起．初、田有兄娶衡山廖氏女．女死．又取其妹．兄亦亡．獨後嫂在．乃與敏中同往弔．寓於張故居沒山閣．時隆興甲申冬也．是夕．廖嫂暴心痛．醫療小愈．過夜半．欻起坐．語言不倫．張往省候．則其姊憑焉．咄咄責妹曰、何處無昏姻．必欲與我共一婿．死又不設位祀我．使我歲時無所依．非相率同歸不可．張諫曉之曰、此自田叔所為．非今嬸過．既一家姊妹．寧忍如此．少頃．勿拱手曰、叔翁萬福．又曰、慶孫汝可上床坐．叔翁者．田三之季父瑴．慶孫者其稚子也．皆亡矣．蓋群鬼滿室．左右盡悚．俄開目變貌．作田氏音聲．顧張曰、知縣其為姑來．姑生前有欲言者．今當具以告．邀使稍前．歷道始死時．夫兄侵牟及婢妾竊攘事．主名物色．的的不差．且囑立所養次子為劉氏後．復切切屏語．似不欲他人預聞．良久灑淚曰、我無大罪惡．不墮地獄道中．但受生有程．未能便超脫耳．嗚咽而去．方附著時．廖氏眼頰笑渦．及十指纖長．全如田姑在生容貌．如是繼日來．訖於廖歸．明年春．將祔於劉塋．張與廖送葬．宿其塚次．方寒雨淒零．松風答響．皆起怖悸意．廖復為所憑．張譙之曰、必山鬼野怪假托．若真田三姑．何為容色不與去冬等．隨聲而變．宛然不少異．申言曩事．叮嚀委曲然後已．迨廖氏還家．又來倩有禱於張．旁人曰、張知縣居不遠．盍徑往白之．曰、宅龍遮我．雖欲入不見容．我不免為是．後一年．廖卒始絕．鬼附生人多矣．獨能使形狀如之．為可怪也．<br />
汪澄憑語<br />
　　番陽人汪澄．家頗富．獨好以漁弋掛罦為樂．年財三十．以幹道九年五月死．其妻裡中餘氏女也．稍取其敖戲之具與人．或毀棄之．明年七月旦初夜．妻在床未睡．覺四體竦淅．驚惴呼告其乳媼．媼亦然．俄頃作澄語．罵其妻曰、賤人來．吾死能幾時．汝已萌改適他人意．二子皆十許歲．家貲殊不薄．豈不能守以終喪．吾甚愛鸚鸝雕籠．及雙角弓．何得便與三十五舅．三十五舅者．妻之兄仲滔也．所居正比鄰．密覘壁間．澄厲聲曰、何不入視我．而顧竊聽．滔懼即捨去．又使招其仲兄．辭以疾．則歎息曰、生時不相睦．固知其不肯來．吾父可得見否．父老且病．扶杖哭而入．澄拱手而揖．為恭敬聽命之狀．父曰、兒既不幸早世．得不墮惡趣．寬吾悲心．無為見怪於家．怖妻子也．澄亦泣曰、大人有言．澄當去．媼遂厥然而默如．兩食頃．復附語呼其子曰、我將出而土地見阻．汝宜辦小祭．善為我辭．子遽殺雞取酒．詣祠禱解．媼乃蘇．□氏□客□時說．<br />
聶進食厭物<br />
　　北京人聶進．家世奉道．不茹犬雁鱉蒜之屬．唯進獨喜食．父常戒之．輒曰、將止矣．他日、又如初．年二十二歲時．病傷寒困頓．見青衣人來喚．遂隨以行．逾山涉水．乃抵大城門．門吏問此何人．青衣曰、聶進也．吏曰、來矣．可速行．已而到一宮闕．門下復有吏．衣裾甚偉．亦抗聲問曰、何人．青衣復曰、聶進也．吏亦曰、來矣．官人相候久．可速入．進殊驚悸．引立廡下．或呼令升階．進密舉首．見三人皆王者服．據案坐．諭進曰、汝嗜食厭物．雖父兄戒飭．不敬聽．是何理耶．此等物亦有何好．進伏地告曰、茲蒙嚴旨．自此決當斷食．王曰、果能爾．當放還．進曰、苟復念此．罪死不赦．王命吏送歸．冥行不知所之．及家．望孥累聚泣．吏推之．身投榻上．血污從鼻出．約兩鬥許．移時漸蘇．進後由北方歸．正得官．淳熙元年．年四十九矣．為秉義郎添監撫州酒稅．自言其事．<br />
新廣祐王<br />
　　邵武軍北大乾山廣祐王廟．考圖記乃唐末歐陽使君之神．距縣二十里．對路立屋數楹．以館祠客．有王道人者．居其旁．躬灑掃事．頗謹樸戇直．幹道四年秋．夢車騎滿野．羽儀輿蓋．如迎方伯連率．而又過之．皆自廟中出．趍問何所往．一吏曰、遠接新廣祐王．曰、敢問王何人．今居何地．曰、在浦城縣．故臨江丞陳公也．覺而記其語、明日、徑走其處詢訪之．果有陳丞以進士登第．平生廉正．為鄉里所稱．死方五日．道人驗夢可信．喜而歸．稍以告人．今猶處祠側．<br />
詹小哥<br />
　　撫州南門黃柏路居民詹六、詹七．以接鬻縑帛為生．其季曰小哥．嘗賭博負錢．畏兄棰責．徑竄逸他處．久而不反．母思之益切．而夢寐占卜皆不祥．直以為死矣．會中元盂蘭盆齋．前一夕．詹氏羅紙錢以待享．薄暮、若有幽歎於外者．母曰、小哥真亡矣．今來告我．取一紉錢．祝曰、果為吾兒．能掣此錢出．則信可驗．當求冥助於汝．少焉陰風肅肅．類人探而出之．母兄失聲哭．亟呼僧誦經拔度．無復望其歸．後數月、忽從外來．伯兄曰、鬼也．取刀將逐之．仲遽抱止曰、未可．稍前諦視．問其死生．弟曰、本懼杖而竄．故詣宜黃受傭．未嘗死也．乃知前事為鬼所詐雲．<br />
晁端揆<br />
　　晁端揆居京師．悅裡中少婦．流眄寄情．未能諧偶．婦忽乘夜來．挽衣求共被．晁大喜．未明索去．留之不可．曰、如是得無畏家人知乎．既去．蓐褥間餘血涴跡．亦莫知所以然．越三日過其間．聞哭聲．扣鄰人曰、少婦因產而死．今三日矣．晁掩涕而歸．<br />
水上婦人<br />
　　政和間．京西路提點刑獄周君．失其名．以威風　直震郡縣．嘗乘舟按部還．遙見水上若婦人長尺餘．衣袂蹁躚．迎舟而下．泊相近．容色悽慘．類有所愬．及相去咫尺．迷不知所在．疑為偶然也．次日．所見復如之．其色益悲．周謂必冤魄伸吐．遂停桌．即近縣追一倡．須語言稍警惠者．眾莫測何為．既至．衣冠焚香祝之．曰、汝果抱冤．當憑此倡以言．吾為汝直．須臾倡凜凜改容．哀且泣．音聲如他州人．雲、妾某州某縣某氏．為某人謀財見殺．事不聞於官．無由自白．敢以遺恨告．周隨錄其語．密檄下彼郡．捕得凶民．一問具伏．遂置諸法．周表卿尚書為宜黃丞時．為疏山長老了如說而忘其名．或云即茂振樞密麟之父也．<br />
張圭復生<br />
　　江吳之俗、指傷寒疾為疫癘．病者氣才絕．即斂而寄諸四郊．不敢時刻留．臨川民張圭死．置柩於城西廣澤庵．庵僧了燾．夜聞撲索有聲．起而伺則張柩中也．既不敢發視之．隔城數里．無由得言．但拱手而已．良久聲息．遲明奔告其家．亦不問．至秋將火葬．剖柩見屍．乃側臥掩面．衣服盡碎裂．蓋曩夕復甦而不獲伸也．吁可傷哉．番陽亦有小民．以六月拜岳帝祠．觸熱悶絕．亟棺厝於普通塔．其事正同．<br />
張客奇遇<br />
　　餘乾鄉民張客．因行販入邑．寓旅舍．夢婦人鮮衣華飾．求薦寢．迨夢覺．宛然在旁．到明始辭去．次夕方闔戶．燈猶未滅．又立於前．復共臥．自述所從來．曰、我鄰家子也．無多言．經旬日．張意頗忽忽．主人疑焉．告曰．此地昔有縊死者．得非為所惑否．張秘不肯言．須其來．具以問之．略無羞諱色．曰、是也．張與之狎．弗畏懼．委曲扣其實．曰、我故倡女．與客楊生素厚．楊取我貲貨二百千．約以禮昏我．而三年不如盟．我悒悒成瘵疾．求生不能．家人漸見厭．不勝憤．投繯而死．家持所居售人．今為邸店．此室實吾故棲．尚眷戀不忍舍．楊客與爾同鄉人．亦識之否．張曰、識之．聞移饒州市門．娶妻開邸．生事絕如意．婦人嗟喟良久．曰、我當以始終托子．憶埋白金五十兩於床下．人莫之知．可取以助費．張發地得金．如言不誣．婦人自是正晝亦出．他日低語曰、久留此無益．幸能挈我歸乎．張曰、諾．令書一牌曰、廿二娘位．緘於篋．遇所至．啟緘微呼．便出相見．張悉從之．結束告去．邸人謂張鬼氣已深．必殞於道路．張殊不以為疑．日日經行．無不共處．既到家．徐於壁間開位牌．妻謂其所事神．方瞻仰次．婦人遂出．妻詰夫曰、彼何人斯．勿盜良家子累我．張盡以實對．妻貪所得．亦不問．同室凡五日．又求往州中督債．張許之．達城南正度江．婦人出曰、甚愧謝爾．柰相從不久何．張泣下．莫曉所云．入城門亦如常．及就店．呼之再三．不可見．乃亟訪楊客居．則荒擾殊甚．鄰人曰、楊元無疾．適七竅流血而死．張駭怖遽歸．竟無復遇．臨川吳彥周舊就館於張鄉里．能談其異．但未暇質究也．<br />
吳二孝感<br />
　　臨川水東小民吳二．事五通神甚靈．凡財貨之出入虧贏．必先陰告．忽來見夢曰、汝明日午時當為雷擊死．二乞救護．神曰、此受命於天．不可免也．吳雖下俚人．而養母至孝．凌晨具饌以進．白雲將他適．請暫詣姊家．母不許．俄黑雲起．日中天地冥暗．雷聲填然．吳益慮驚母．趣使閉戶．自出坐野田．以待其罰．頃之．雲氣廓開．吳倖免禍．亟歸拊其母．猶疑神言不必實．未敢以告．是夜復夢曰、汝至孝感天．已宥宿惡．宜加敬事也．母子至今如初．<br />
杜默謁項王<br />
　　和州士人杜默．累歲不成名．性英儻不羈．因過烏江．入謁項王廟．時正被酒沾醉．才炷香拜訖．徑升偶坐據神頸拊其首而慟．大聲語曰、大王有相虧者．英雄如大王．而不能得天下．文章如杜默．而進取不得官．好虧我．語畢、又慟．淚如雨．廟祝畏其必獲罪．強扶掖下．掖之出．猶回首長歎．不能自釋．祝秉燭入．檢視神像．亦垂淚尚未已．<br />
龜鶴小石<br />
　　王仲禮因作屋．就隙地取土．遂成窪池．得黑石小塊．才廣二寸許．汲水滌之．上有白龜白鶴．形模宛然．鶴之尾龜之背．則純黑．初謂前人染成者．稍刮磨之實然．於是盛以磁器．置之書案．猶未覺其異．他日夕陽透窗．正照鼎上．二物皆浮起於水中．取出諦視．元在故處．復置諸水．則亦如先所見．始加珍秘．時紹熙甲子歲也．至於乙亥恰一紀．忽焉失之．
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
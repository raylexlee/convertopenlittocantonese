<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夷堅丁志 - 　卷第八</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第八</font></h4>
			華陽洞門<br />
　　李大川．撫州人．以星禽術游江淮．政和間．至和州．值歲暮．不盤術．俚語謂坐肆賣術為鉤司．游市為盤術．正旦日．逆旅主人拉往近郊．見懸泉如簾．下入洞穴．甚可愛．因相攜登隴．觀水所注．其地少人行．陰苔滑足．李不覺隕墜．似兩食頃．乃坐於草壤上．肌膚不小損．睨穴中．正黑如夜．攀緣不能施力．分必死．試舉右手．空無所著．舉左手．即觸石壁．循而下．似有微徑可步．稍進漸明．右邊石池．荷花方爛熳．雖饑渴交攻．而花與水皆不可及．已而明甚．前遇雙石洞門．欲從右入．恐益遠．乃由左戶而過．如是者三．則在大洞中．花水亦絕．了不通天日．而晃曜勝人間．中有石棋局．聞誦經聲．不見人．遠望若有坐而理髮者．近則無所睹．俄抵一大林．陰森慘澹．淒神寒骨．怖悸疾走．已出曠野間．舉頭見日．自喜再生．始緩行．逢道傍僧寺．憩於門．僧出問故．皆大驚．爭究其說．李曰．與我一杯水．徐當言之．便延入寺具飯．悉道所歷．僧歎曰．相傳茲山有洞．是華陽洞後門．然素無至者．李問此何處．曰．滁州境．今日是何朝．曰．人日也．李曰．吾已墜七日．財如一晝耳．僧率眾挾兵刃．邀李尋故蹊．但怪惡種種．不容復進．李還和州．訪舊館．到已暮夜扣戶．主人問為誰．以姓名對．舉室唾罵曰．不祥不祥．李大聲呼曰．我非鬼也．何得爾．遂啟戶．留數日而歸．每為人話其事．或誚之曰．爾亦愚人．正旦荷花發．詎非仙境乎．且雙石洞門．安知右之遠而左可出也．李曰．方以死為慮．豈暇念此．後雖悔之何益．李有子．今在臨川．陳鍔說．聞之大川．<br />
雷擊王四<br />
　　臨川縣後溪民王四．事父不孝．常加毆擊．父欲訴於官．每為族人勸止．幹道六年六月．又如是．父不勝忿．走詣縣自列．王四者持二百錢．遮道與之．曰．以是為投狀費．蓋言其無所畏憚也．父行未半里．大雷雨忽作．急避於旁舍．雨止而出．聞惡子已震死．趍視之．二百錢乃在其脅下皮內．與血肉相連．父探懷中所攜．已失矣．<br />
南豐雷媼<br />
　　南豐縣押錄黃伸家．因大雨．墮雷媼於廷．擾擾東西．蒼黃失措．發茁然赤色甚短．兩足但三指．大略皆如人形．良久雲氣鬥暗．震電閃爍．遂去不見．<br />
泥中人跡<br />
　　撫州村落間．一夕雷雨．居民聞空中數百人．同時大笑．明旦．大木一本．連根皆拔出．其旁泥內．印巨人跡絕偉．腰臂痕入地尺餘．足長二尺．闊稱之．疑神物盡力拔樹．遇滑而蹶．故眾共笑之雲．<br />
宜黃人相船<br />
　　宜黃人多能相船．但父子相傳眼訣．而無所謂占書之類．幹道五年．縣民莫寅．造大艦成．以大錢邀善術者視之．曰．此為雌船．而體得雄．一板如矛．嶄焉居中．其相既成．在法當凶．官事且起．災於主翁．寅欲改更之．曰．禍福已定．不可為也．寅持錢三百萬．將買鹽淮東．適州需船載上供錢．拘以往．至大孤山下．桅檣為風所折．倉卒無可買．伐岸傍杉為之．人或言此神樹．不暇恤．是夕．滿船聞奇響震厲．莫測所以然．既過丹陽．盜夜入船．諦觀之．若甲士數十輩往來者．寅家藏古刀累世矣．近年遇夜後光彩發見．訝其異．取以自隨．乃攜此刀徑趍前．間值一人熟睡．手橫腹上．奮刀連斲之．斷其右臂．救至得不死．蓋部綱官劉尉也．初．劉生以寅解事有膽．故處其舟中．元未嘗有纖介之隙．寅殊不知．覺遂就擒．鞠於鎮江獄．府官欲論以死．而劉尉持不肯．曰．固他生宿冤耳．非今世事．吾倖存餘生．何必處以極典．遂用疑獄奏讞．得減死．黥隸邵武軍．<br />
頰瘤巨蝨<br />
　　臨川人有瘤生頰間．癢不復可忍．每以火烘炙．則差止．已而復然．極以患苦．醫者告之曰．此真蝨瘤也．當剖而出之．取油紙圍項上．然後施砭．瘤才破．小蝨湧出無數．最後一白一黑兩大蝨．皆如豆．殼中空空無血．乃與頰了不相干．略無癜痕．但瘤所障處正白爾．<br />
胡道士<br />
　　胡五者．宜黃細民．每鄉社聚戲．作砑鼓時．則為道士．故目為胡道士．以煮螺螄為業．必先揭其甲．然後烹之．及臥病．自舉右手一指．曰．一螺在此．遂以針剔去其爪．流血被掌．呼叫稱痛．少焉又剔其次者．至並足甲皆盡．乃死．<br />
趙監廟<br />
　　建昌寄居趙監廟．素有羸疾．或教之曰．服鹿血則愈．趙買鹿三四頭．日取一枚．以長鐵管插入其肉間．少頃．血凝滿管中．乃服．鹿日受此苦．血盡而死．趙果膚革充盛．健飲啖而所服既多矣．晚得疾．遍體生異瘡．陷肉成竅．癢無以喻．必以竹管立瘡中．注沸湯灌之．癢方息．終日不暫寧．兩月而卒．<br />
亂漢道人<br />
　　乙志所載陽大明遇人呵石成紫金事．予於起居注得之．今又得南康尉陳世材所記．微有不同而甚詳．故復書於此．大明者．南康縣程龍裡士人．父喪廬墓次．其明年歲在壬戌．乙志作癸亥．七月七日．晨興．有道人從山下來．陽時與學童三四人處．一僕執炊．荒山寂寞．左右前後十里間．絕無人居．扳緣蘿蔓．乃得到．正無可與語．見客來．喜而迎之坐．客曰．子八月當有厄．服吾藥可免．取腰間小瓢出藥一粒．令以水吞．且曰．吾有求於子．其許我乎．曰．何求．客指架上布衫．曰．以此見與．陽欲許而頗疑其偽．未即與．請至再．不得已付之．客卷納瓢中．瓢口僅容指．陽雖怪吒．然默念豈幻我歟．既而言吾豈真欲衫．聊相試耳．便能見贈．為可嘉也．探瓢出還之．索碗水置藥末一撮．撥旋久之．成紅丸如彈．揖陽曰．能服此否．陽曰．身幸無病．不願服．客即自吞之．徐徐語曰．子久此．當窘用．吾有遺於子．呼學童掬塊土．大如拳．握而噓之者三．顧陽曰．意吾手中何物．曰．不知也．置諸幾．則爛然金一塊．歷歷有五指痕．曰．可收此以助晨昏之費．蓋陽母尚存．陽方知為異人．尚疑其以財利嘗試我．拒弗受．客笑擲之地．引腳蹴之．遂成頑石．起辭去．留與飲．不可．漫指壁間詩．謂曰．此皆諸公見寄者．願得先生一篇如何．客曰．子欲詩可矣．取案上禿筆．就地拂數四．蘸碗水中．大書於壁．略無丹墨之跡．殊不可辨．既送之下山．回視已若淡紫色．其詩云．陽君真確士．孝行洞穹壤．皇上憐其艱．七夕遣回往．逡巡樂頑石．遺子為饋享．子既不我受．吾亦不汝強．風埃難少留．願子志勿爽．會當首鼠記．青雲看反掌．前題亂漢道人四字．字徑四寸許．俄又加赤色．正如赤土所書．明日．遍詢村民．皆莫見所謂道人者．鄉之士共以告縣．縣告郡．郡聞於朝．賜束帛．後五年．世材自福州來為尉．親見陽談始末如此．訪程龍之廬．草屋摧頹．他詩悉剝落．獨道人者灑然如新．詩中雲遣回往．疑必呂洞賓雲．陽廬父墓終喪．母繼亡．亦(原闕十二行)<br />
和旨樓缺<br />
　　內文缺<br />
吳僧伽<br />
　　吳僧伽．贛州信豐縣僧文祐．本姓吳．落髮出遊．結庵於贛縣　嶺．久而去之．客雲都淨寺之僧伽院中．遂主院事．故因目為吳僧伽．佯狂市廛．人莫能測．每日必詣松林以扣之．曰．趙家天子趙家王．不曉其意．逢善人於涂．輒拱楫致敬．貪暴不仁者．率抵以狗彘．不少屈．惡少年不樂．至群輩噪逐之．嘗走避於某家園竹中．疾呼求救．且拊其竹曰．大大竹林成掃帚．不旬浹．萬竹悉枯．此家固一凶族．自是衰替．寺後竹叢．一竿最巨．忽夜至．造其下．考擊而歌．聲徹四遠．連夕如是．他僧為之廢寢．怒而伐之．既而紫芝徑尺生　上．邑民曾德泰．老無子．與妻議飯吳以祈．未及召．旦而排闥來．曾大驚．謹饋之食．將去．曰．當何為報．唯有二珠而已．果連生二子．縣市舊集於南洲．而縣治外但曠野．吳過門必言曰．錢將平腰矣．及洲沒於水．市遂徙於邑門之陽．嘗求菜於民婦．戒使多為具．婦許諾．夫歸怒其妄費．吳至乞醯．生啖之．若欲輟而噎食者再三．婦曰．食飽則已．何必盡．曰．欲免汝夫婦責言耳．民駭謝．學佛者孫德俊．往汀州武平．謁慶岩定應師．師曰．雨　於川自有佛．禮我何為．孫曰．佛為誰．曰、吾法弟僧伽也．為吾持一扇寄之．舟檥岸．吳已至．曰．我師寄扇何在．孫以汀扇數十雜示之．徑取本物而去．由是狂名日減．多稱為生佛．一夕．遍詣同寺諸剎門．鋪坐具作禮．曰．珍重珍重．皆寂無應者．中夕．趺坐而逝．時大中祥符己酉六月六日也．是日．邑大商在蜀．遇之於河梁．問吳僧何往．痀僂急趍曰．少乾少乾．商歸．乃知其亡．其亡也．異香滿室．數日不變．僉議勿火化．而堊其全體事之．元豐乙丑冬．一僧來郡城．訪桂安雅家．求木作龕．桂曰．師為何人．曰．雨　於都妙淨寺明覺院吳僧也．桂許之．送之逾閾．遂不見．後乃審其故云．明覺即僧伽也．真身至今存．<br />
何丞相<br />
　　何文縝丞相．初自仙井來京師．過梓潼．欲謁張王廟而忘之．行十里始覺．亟下馬．還望默禱再拜．是夕夢入廟廷．神坐簾中．投文書一軸於外．發視之．全類世間告命．亦有詞語．覺而記其三句雲．朕臨軒策士．得十人者．今汝　然為舉首．後結銜具所授官．何公思之．廷試所取．無慮五百．而言十人．殆以是戲我也．及唱第果魁多士．第一甲元放九人．既而傅崧卿以省元升甲．遂足十數．蓋夢中指言第一甲也．所得官正同．葉石林書此．<br />
鼎州汲婦<br />
　　鼎州開元寺．多寓客．數客同坐寺門．見婦人汲水．一客善幻術．戲惱之．即挈水不動．不知彼婦蓋自能幻也．顧而言曰．諸君勿相戲．客不對．有頃曰．若是．須校法乃可．擲其擔化為小蛇．客探懷取塊粉．急畫地作二十餘圈．而立其中．蛇至不能入．婦人含水噀之．稍大於前．又豤言官人莫相戲．客固自若．蛇突入直抵十五圈中．再噀水叱之．遂大如椽．徑躐中圈．將向客．婦又相喻止．客猶不聽．蛇即從其足纏繞至項．不可解．路人聚觀且數百．同寺者欲走訴於官．婦笑曰．無傷也．引手取蛇投之地．依然一擔耳．笑謂客曰．汝術未盡善．何敢然．若值他人．汝必死．客再拜悔謝．因隨詣其家為弟子雲．<br />
瑞雲雀<br />
　　邵武軍泰寧瑞雲院．主僧顯用之師普聞．幹道六年十一月一十八日．巡堂殿焚香．至羅漢像前．方瞻禮次．一雀飛鳴盤旋．斂翼立炉上．歷一時久．凝駐不動．視之已化矣．鄉人接跡來觀．了不傾側．正與像相對．顯用具白縣．縣宰趙善扛．書偈於紙尾．曰．日日飛鳴宣妙旨．幻華起滅復何疑．可憐多少風塵客．去去來來只自欺．寺僧圖其狀刻石．今經數年．雀羽毛不摧落．儼然如生．遠近起敬者不絕．予甲志所載鼠壞經事．亦此寺也．紹興初．宗本住泰寧之丹霞．亦有雀化之異．顯用持刻本來．
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
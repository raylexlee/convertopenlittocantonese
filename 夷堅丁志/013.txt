

    
	
		
			卷第十四
			武真人
　　武真人名元照．會稽蕭山民女也．方在孩抱．母或茹葷．輒終日不乳．及菜食則如初．母甚異之．年稍長．議以妻邑之富人．既受幣．照鞅鞅不樂．訓以女工．坐而假寐．母笞怒之．謝曰、非敢怠也．昨夢金甲神告以后土見召．與之偕往．入雲霄間廣殿下．見高真坐殿上．玉女列侍．招我升殿．戒曰、汝本玉女．頃坐累暫謫塵境．三紀復來．汝歸休　．遂棄人間事．及覺欲不食．而母見強．又夢神怒曰、命汝勿食．違吾戒何也．剖腹取腸胃．滌諸玉盆．復納於腹而緘之．因授靈寶大洞法及大洞大法師回風混合真人印．俾度世之有疾者．母聞言驚悟曰、兒異人也．予為兒絕姻事．俾遂乃志．自是獨居淨室間．以符水療人疾．遠近奔奏求符．或邀過家視病．則命二僕肩輿以行．不裹糧．至中涂．從者餒．但市桃兩顆．呵氣授之．人食一桃．往數十里不饑．侍御史陳某．居錢塘．以天心法治人疾．舍旁別圃建層樓．圃人告有騎而行其上者．陳叱去曰、焉有是．薄暮攜劍印．宿於下．亦聞馬聲．未幾、家人扣門趣之歸．曰、幼女係空中．如物羈縻狀．視之信然．女昏不知人．累日、陳詣樓設醮厭之．火起壁間．食卒奔下．火亦止．又召道士攝治．及門亡其巾．家人益恐．致書招元照．照衣冠造之．陳女起．迎門笑語．若初無疾者．照攜之宿樓上．越三晝夜無所睹．女亦泰然．韓子扆太尉裔官輦下．嘗自書章．擬奏於天．述遭遇太上興運事．人無知者．邀照奏之．俯伏良久乃起．誦章中語．無一非是．且曰、上帝嘉公恬靖無覬幸．批答雲、謹守千二日辨曹賞厥功．後皆應如照言．韓自幼患足疾．每作至不得屈申．照為按摩．覺腰間如火熱．又摩其髀亦熱．拂拂有氣從足指中出．登時履地．厥疾遂瘳．韓僕宿於廬側隘舍．夜夢鬼物壓其身．叫呼而出．值照至．不告之．故與縱步至其處．照及戶而返．曰、室有自縊者．蓬首出舌．見吾求度．即書符．命僕焚之．夜夢人謝過曰、吾得真官符超生．不復來矣．啟關而出．韓氏設榻留照寢．不聞喘息．徐見青雲起鼻端．一嬰兒長三寸許．色如碧流離．光射一榻．盤旋腹上．頃之不見．張循王家婢有娠．過期不產．請照往．諸婢雜立．照獨視孕者．咨嗟曰、爾宿生為樵夫．嘗擊殺大蛇．今故仇汝．在腹食爾五藏盡．乃已．急白王出之．書二符授婢．婢如戒焚符．以水飲訖．產一大蛇．王聞之大駭．敬禮之．欲贈以金繒．不受．復如韓氏．留歲餘．欲歸．止之不可．涕泣而別．言予不再至矣．眾疑其將羽化也．旦日、拏舟歸蕭山．至家無疾而卒．先是邑中十餘家．俱見照衣道服．各詣其家聚話．移時乃去．數日、或詣照家訪之．家人云死矣．邑子數輩先後至者．同曰、昨方至吾家．何遽爾．驗其訪諸人日．乃屍解日雲．時紹興十一年也．韓俁廷碩說．
存心齋
　　趙善璉、與其弟居衢州．肄業城內一寺．榜小室曰亦樂齋．是歲獲解．而絀於春官．或為言樂與落同音．士子所深諱．而以名其居．宜不利矣．乃改為居易齋．久之．夢老翁高冠雪髯．來相訪．指而言曰、子所以易此者．正以樂字為不美．獨不思居易者．唐白樂天之名乎．白樂之稱．尤為未韙．璉謝曰、然則何為而可．曰、當命為存心齋可矣．覺而更之．遂以幹道五年登第．調章貢幙官．為予言
明州老翁
　　明州城外五十里小溪村．有富家翁造巨宅．凡門廊廳級．皆如大官舍．或諫其為非民居所宜．怒不聽．財成而翁死．其子不能守．先是魏南夫丞相寓城中．無宅可居．及罷相來歸空橐中得千萬買之．家人時時見老翁往來咨歎．如有恨者．共以白丞相．為立小室．塑以為土地．自是不復出．徐閌說．
千雞夢
　　新安郡士人．夢雞數百千隻．飛翔廷中．時方應舉．疑非衝騰之物．以告所善者．或曰、世謂雞為五德．今若是其多者．千得萬得也．可為君賀．果登科．羅頡說．
武唐公
　　武唐公者．本閬州僧官．嗜酒亡賴．嘗夜半出．扣酒家求沽．怒酒僕啟戶遲．奮拳揕其胸．立死．逾城亡命．迤邐至台州國清寺．自稱武道人．素精醫技．凡所拯療．用藥皆非常法．又必痛飲鬥餘．大醉跌宕．方肯診視．然疾者輒愈．後浪遊衢州江山縣．豪族顏忠訓之妻毛氏．孕二十四月未育．武乘醉欲入視．顏曰、道人醉矣．須明旦可乎．武曰、吾自醉爾．病人不醉也．遂入．又呼酒數升．乃言曰、賢室非妊娠．所感甚異．幸其物未出．設更半月殆矣．吾請言其證．平生好食雞．每食必遣婢縛生雞於前．徐觀其死．天明一飽食．終日不復再飯．審如是乎．顏生驚曰、誠然．武與約索錢至二十萬．始留藥一服．戒家人預備巨缽及利刃曰．即餌藥．中夕腹痛．當喚我．如期果大痛．急邀之入．入則毛氏正產一物．武持刃斷為兩覆以缽．命婢掖孕者起．繞房行．明旦．啟缽視之．蓋大鱉也．首足皆成全形．目亦開．特為膜所絡．動轉未快．故不能殺人．顏生敬謝．欲償元約．且以所主酒坊與之．皆笑不取．曰、吾特戲君耳．建炎中．卒於國清、年八十餘歲．國清僧道益．從其學醫．話此事．
孔都
　　饒州獄卒孔都．素與酒家婦人游．一日過其門．用他故爭鬩．郡牙校夏生適見之．明晨．婦人訴於郡．夏生頗左右之．孔受杖．心銜其事．後數日、出至冰平監之東．欲買酒．而夏生又先在彼．望見孔入．從後戶佚去．孔徑回抵贍軍庫．以私醞告官．官乃追賣酒人並比鄰送獄．獄成．釀者坐徒刑．且籍產拆屋．四鄰皆均賞錢．夏生亦被罪．釀者當出賞百餘千．無以償．至於鬻其女．不勝怨．率鄰人共詣東嶽行宮．具訴孔夏私隙．遷怒破其家．祈神為主．是日孔在家．忽震恐不自持．呼妻子及裡人聚坐．過夜半．乃言遭十餘人見捕．賴此間黨盛．今捨去矣．天未曉．索衫著．出曰、當往獄官廳．是晚不還家．歷五日．或言有溺死於澹津湖者．孔妻驚疑必其夫．及廂官澇出屍果也．蓋孔挾一時之忿．致諸家撓壞如此．故神殛之雲．淳熙元年四月也．
白崖神
　　梓潼射洪縣白崖陸使君祠．舊傳云姓陸．名弼．終於梁瀘州刺史．今廟食益盛．政和八年十月七日．蜀人迪功郎郭畤．自昌州歸臨卬．過宿瀨川驛．夢為二吏所召．行數里至官府．極宏麗．廳事對設二錦茵．廷下侍衛肅然．頃之、朱紫吏十輩．擁一神人．紫袍金帶．引畤對立．　眙未及言．神顧曰、且易服．乃退如西廡．吏雲、王自言與君有同年家契．當受君拜．曷為不言．王甚不樂．畤曰．王為誰．曰、射洪顯惠廟神．昔年瀘南安撫使英州刺史王公也．其子雲．今為簡州守．畤始悟與雲實同年進士．甚懼．曰、然則欲謝不敏．且致拜可乎．吏曰、可．再揖至茵次．通敘委曲．因再拜．神喜跪受．勞問如世間禮．遂就坐．神曰、吾入蜀逾二紀矣．曩過陸使君廟．留詩曰、瀘洲刺史非遷謫．合是龍歸舊洞來．一時傳誦．指為警策．暨以言事得罪．棄官謝世．獲居於此．獨恨王氏族人無知者．藉子之簡州告吾兒．畤敬諾．寤後六日．至簡池．謁太守弗獲．不得告．明年過資州．復夢神召見．責其食言．畤愧謝．神曰、是行必為我言之．吾近數有功於民．不久亦稍增秩禮命矣．畤既覺．兼程至簡．以手書達所夢．太守感泣．訪手澤於家而得其詩．王公名獻可．字補之．自文階易武．仕至諸司使英州刺史知瀘南而卒．豈非代陸公為白崖神乎．龍歸洞之事．見於廟記．宣和六年．宇文虛中與雲同在河北宣撫幕府．為作記雲．
慈感蚌珠
　　大觀中．湖州人邵宗益．買蚌於市．烹而剖之．其一有珠．宛然羅漢像．偏袒右肩．短首左顧．衣紋畢具．觀者敬駭．遂奉以歸慈感寺．寺僧櫝藏．客至必出示．葉少蘊作詩云．九淵幽怪舞垂涎．遊戲那知我獨尊．應跡不辭從異類．藏身何意戀窮源．歸來自說龍宮化．久住方驚鷲嶺存．此話須逢老摩詰．圓通無礙本無門．一時名流屬和甚眾．曾公袞紆雲、不知一殼幾由旬．能納須彌不動尊．疑是吳興清霅水．直通方廣古靈源．月沉濁水圓明在．蓮出污泥寶性存．隱現去來初一致．莫將虛幻點空門．此寺臨溪流．建炎間．兩浙提刑楊應誠．與客傳玩．不覺越檻．躍入水中．四坐失色．亟禱佛．求之於煙波杳茫之間．一索而獲．葛常之立方說
蔡郝妻妾
　　蔡待制之子某．建炎間．自金州□陽令解官．避地入蜀．久之．得監大寧監鹽井．挈家之任．妻生男五歲女三歲矣．同處一舟．而蔡私挾外舍婦人．別乘一小艇日往焉．常相距數里．至暮或相失．妻密知之．平旦遣童持合至蔡所．曰、孺人送點心來．啟之．則二兒首也．蔡驚痛如癡．止桌以須其至．至已自刎矣．蔡竟與嬖人之官．持身復不謹．為郡守王君所按．其家多貲．悉傾倒以獻．僅得免．未幾亦卒．郝師莊者．嘗為忠州墊江令．後寓夔府僧寺．妻先亡．一妾有子．專家政．郝生招同寺人飲酒．或指牆而笑曰、此處獨無瓦．又光潔．得非僧徒夜逾垣至君內乎．郝信以為然．日夕訶責其妾．疑忌百端．雖小故不捨．妾不勝冤忿．伺郝曉出．即刃厥子．且藏刀衣下．郝聞變走還．門欲入．適別婢擁彗在前．瞬目使去．凶妾知不可奈．亦自戕．婦人天資鷙忍．故殺子隕身而不憚．傳記中所載或有之．
郭提刑妾
　　政和末、陝西提刑郭允迪．招提舉木筏葉大夫飲酒．出家伎侑席．一姬失寵於主人．解逢迎客意．葉乘醉謔之．曰、吾從主公求汝．必可得．當卜日遣車相迎．姬大喜滿望．信為誠說．窮日夜望之．眠食盡廢．遂綿綿得疾．不能興．傍人往視病．輒曰、葉提舉車馬來未．明年元夕．忽自力新妝易衣．告人曰、向正約今日．而肩輿果來．我即去．才舉步．奄然而隕．蓋葉君酒間戲言．旋踵不記憶．此姬乃用迷著以致死．二司皆在河中府．時外舅為學官雲．
劉十九郎
　　樂平耕民植稻歸．為人呼出．見數輩在外．形貌怪惡．叱令負擔．經由數村　．歷洪源石村何衝諸裡．每一村．必先詣社神所．言欲行疫．皆拒卻不聽．怪黨自云．然則獨有劉村劉十九郎家可往爾．遂往．徑入趍廡下客房宿．略無飲食枕席之具．明旦、劉氏子出．怪魁告其徒曰、擊此人右足．杖才下．子即仆地．繼老嫗過之．令擊左足．嫗僕如前．連害三人矣．然但守一房．不浪出．有偵者密白一虎從前躍而來．甚可畏．魁色不動．遣兩鬼持杖待之．曰、至則雙擊其兩足．俄報虎斃於杖下．經兩日、偵者急報北方火作．斯須間燄勢已及房．山水又大至．怪相視窘懾．不暇取行李．單身亟奔．怒耕民不致力．推墮田坎中．蹶然起．則身乃在床臥．妻子環哭已三日．鄉人訪其事於劉氏．雲二子一婢同時疫困．呼巫治之．及門而死．復邀致他巫．巫懲前事．欲掩鬼不備．乃從後門施法．持刀吹角．誦水火輪咒而入．病者即日皆安．予於乙志書石田王十五為瘟鬼驅至宣城事．頗相類．
雷震犬
　　淳熙元年六月十五日．饒州大雷雨．市店有客攜獵犬．來數日矣．是日正午．臥於茶卓下．忽濃雲蔽屋．店中漸暗．客妻出呼犬．為一青面長人掣其手使去．少頃開晴．犬已死．毛皆焦灼直上．屋瓦碎者甚多．犬之罪無由可知．然雷威亦褻矣．


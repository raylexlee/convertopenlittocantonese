

    
	
		
			二編　序
			　　且天地大矣，四海九州廣矣，人物之形形色色、怪怪奇奇繁且賾矣。目非瞶而似瞶者，動謂以目所親見者為真，將天地之大，四海九州之廣，盡紛呈於吾目耶？耳非聾而似聾者，動謂以耳所親聞者為實，將形形色色、怪怪奇奇之繁且賾，盡交集於吾耳耶？浸假而紛呈於吾目，殆熟視若無睹耶。浸假而交集於吾耳，殆習聽若不察耶。嗚呼，噫嘻！庸耳俗目之交，殆不足語以天地之大，四海九州之廣，形形色色、怪怪奇奇之繁且賾邪。長白浩歌子有《螢窗異草》一書出焉。其思入窈冥者，可斷以理之所必無也；其言歸諷諭者，可信為情之所或有也。初編既印行問世，而泉唐友人又函示二編。吾不知見之者咋舌凡幾輩耶；吾不知聞之者蹙額凡幾人耶；又不知謂為真、謂為實者，持親見親聞以語人咋舌蹙額者，更不少耶；又不知廣大繁賾者，將盡泯沒於咋舌蹙額之流耶。嗚呼，噫嘻！光緒三年，歲次丁丑，猶清和月中，浣古滬縷馨仙史序於鑄鐵庵之南窗。


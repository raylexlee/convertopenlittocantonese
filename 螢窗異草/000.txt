

    
	
		
			序
			　　稗官有三：一說部，一院本，一雜記。而雜記又有兩種，大儒之語錄不與焉。其搜求典墳，博覽載籍，引古證今，發為偉論，非第為詩文之助，直可羽翼子史，尚矣！其記載時事，傳述見聞，舒廣長之舌，鬥雕鏤之心。說鬼搜神事，不必問其虛實；探賾索隱文，不必嫌夫詭奇。仰《齊諧》為譚宗，慕《虞初》而志續。如杜牧之寄托風情、李伯時摹繪玩具，亦足以消長日、卻睡魔，固不失雅人深致矣。世俗陋儒胸無墨瀋，動謂立言，務黜浮華，以為補救人心、挽回風氣起見，則六經廿二史，聖賢遺訓，班班可考，又何必如許迂腐陳言狗尾續貂耶？客有以《螢窗異草》抄本見示，款署長白浩歌子，未悉為何時人。或稱為尹六公子所著，顧隨園老人評語，的係附會。其書大旨，酷摹《聊齋》，新穎處駸駸乎升堂入室。雖有類小說家言，弗足為文人典要，而以之消長日、卻睡魔，固無不可也。賢於近時所刻《見聞隨筆》遠矣！尊聞閣主人仿聚珍板刷印行世，問序於餘，爰作質直語告之。嗚呼！凡人有心作有關係文字，轉不若里巷歌謠足以啟發心思、耐人尋味也。斯言惟具性靈者可與共印證耳。時光緒二年歲次丙子端陽節，梅鶴山人序於海上鷦鷯一枝軒。


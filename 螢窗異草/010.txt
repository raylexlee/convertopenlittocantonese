

    
	
		
			三編　序
			　　曩尊聞閣以搜遺書之故，印《螢窗異草》行於世。嗣知原帙不止此數，手錄流傳，兵燹倉皇中失其十之七，而庋者珍如拱璧。賞其行文之詭異而不暇求備，閱者憾焉。爰搜其遺，又得若干卷。以前集釐而為四，因復剖其半。先以二集付手民，而縷馨仙史為之序。三集印成，適餘過，尊聞閣主人問序於餘。餘惟是書之大慨，縷仙言之，梅鶴山人又先縷仙言之，且其記載之體例，文章之格律，分之為三，而合之則一，又胡庸乎費辭哉？然餘以為文章者，根性情而出者也。至不獲著書立說，論議古今，策畫時事，而抒寫抑鬱之氣，成小說家言，則其性情大抵憂思多而歡樂少，愁苦常而忻愉暫。積其憂思愁苦，以寓言十九，而行文之時又不欲直寫怨憤，必借徑於風華綺麗之詞。是其經營於楮墨間者，固非若伸紙疾書之所為矣。故歷一生之歲月，以有著述，乘著述之餘閒，以成異史，其書每不可多得。而是編乃裒集眾多，至不獲割愛，將與留仙之志異，隨園之神怪，灤陽槐西之著錄，後先頡頏，則其他著作直等身耳。使披閱者必卒讀其書，盡帙而後快。是非窮目力於數日之間，亦幾幾愛不忍釋矣。故訂而為三，以便讀者。即謂為尊聞閣主之雅意，可也。光緒丁丑孟夏之月，山陰悟癡生識於滬江賈游小寓。


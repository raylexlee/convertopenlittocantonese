
			　　卻說酆都國乃是個鬼國，在地之盡處。薩真人是個生人，如何去得？蓋緣他遇了葛仙翁仙師，每日咒棗而食，既辟了其谷，身體輕便，履高山如平地，浮深水如陸路，故此去得酆都。真人要去酆都作甚？他原先未學道時，為猾吏而陷死人命，做庸醫而謀殺人命，未曾救度，心歉歉不安，故此要往酆都國裡救度那一干死人。真人既去到那個所在，只見陰風颯颯，黑霧漫漫。見一個小城廓內有一青臉鬼使喝道：「甚麼生人敢進此關？」真人道「這叫甚關？」鬼使道：「不會起眼看看？」真人抬頭一看，上寫著「鬼門關」三個大字。真人道：「我雲游道人，要往酆都國一遊，鬼使可放我過去？」鬼使道：「你既是雲游道人，我不接過關錢罷。可過去，可過去。」真人遂進了鬼門關。鬼使卻見了王善形容古怪，手執鋼鞭，乃問道：「此何神道？不要來混擾我冥司。」真人道：「此吾部下一將。」鬼使道：「這不要夾帶奸細。」真人道：「不敢。」於是鬼使亦放王善過去。真人既過了鬼門關，行不數里，見一座樓台呵：

　　巍峨高聳通雲漢，檻設一橫白玉段。獸鼎香雲襲御衣，絳紗燈火明宮扇。左邊猛烈擺牛頭，右畔崢嶸騾馬面。接亡迭鬼轉金牌，引魄招魂垂素練。喚作冥司總會門，閻君住的森羅殿。
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>廉明奇判公案 - 第十五章　執照類</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十五章</br>　　執照類</font></h4>
			　　<B>余侯批娼妓從良照</B><br />
<br />
　　安仁縣娼妓柯翠樓，<br />
　　「告為吁天超拔批照事：蹇生不辰，賣落煙花。趁錢則龜媽用度，構禍則蟻命承當。思至伊門已經一十二載，相償伊債奚啻三百餘金。不遂從良，終無結果。懇天賜照作主，庶免生為萬人妻，死作無夫鬼。為此銜恩上告。」<br />
　　余侯批云：<br />
　　「妓者沉酣胭粉，籠絡構欄。或一夕易一夫，而含羞解金扣，帶笑吹銀燈，良有由也。今柯翠樓志欲從良，棄秦樓之風弓，罷巫山之雲雨，撤章臺之楊柳，終身仰事一天。此夢之覺，而醉之醒者。合與執照，任其所從。」 <br />
<br />
　　<B>江侯判寡婦改嫁照</B><br />
<br />
　　景寧縣孫氏，<br />
　　「告批照為懇恩超寡事：阿苦上無公姑，下無子女。不幸夫故家貧，鰥叔傭外，無銀買棺，借銀伍兩殮用，債主坐逼，阿無生路。守制無衣無食，不守恐人刁蹬。乞察鰥寡同居不便，賜照准適，超生感德。上告。」<br />
　　江侯審云：<br />
　　「婦人從一而終，禮也。孫氏夫死家貧，上無公姑可恃，下無子女可從。亦欲律以常道難矣。況嫂叔同居，叔鰥、嫂寡，嫂果曹令女乎？叔果魯男子乎？合與執照。聽其二夫。」 <br />
<br />
　　<B>閔侯批杜後絕打照</B><br />
<br />
　　鄱陽縣陳積，<br />
　　「告批照為預杜後患事：朱才等打傷族命，蒙恩公判痛。念彼強我弱，彼眾我寡，衝要之處，終不能以飛渡往來之人，勢有難於夥行。幽僻之處，豈必皆有干證。與其遭禍而煩官，孰若先時而杜禍。乞批執照，永絕禍胎。上告。」<br />
　　閔侯批云：<br />
　　「量非師德，孰能唾面自乾﹔德不夷齊，豈得不念舊惡。朱才毆傷陳積，被告受刑。倘區區報復，積也寡不敵眾矣。茲欲杜禍，合與執照，庶智壽不斃族人於途，邴不納齊懿於竹。」 <br />
<br />
　　<B>湯縣主批給引照身</B><br />
<br />
　　江山縣游楊，<br />
　　「狀告為給引便照事：伏睹設關將以禦暴，文引不給，譏察難憑。身帶貲本前往南京生理，旅途往返不無關津盤詰。告乞文引，以便照驗，庶使奸細不致混淆，商路程限免為留難。上告。」<br />
　　湯侯即批云：<br />
　　「秦關燕壁，路阻且長，倘非棄▉生，未有不苦於盤詰者。今游揚貿易江湖，非區區守故園而老者。與以執照，庶身有照，驗關無留難矣。」 <br />
<br />
　　<B>詹侯批和息狀</B><br />
<br />
　　東鄉縣尹和等，<br />
　　「具息為便民息訟事：伏睹律令，不願終訟者聽。有邵智、蘇儒先後具詞告府，蒙送臺問理。各犯初二日解到，一睹仁化，遂效虞、芮。二犯悔悟，恥為頑民。身等冒昧，懇乞俯從宥罪，准和息訟，民俗還淳，連名上告。」<br />
　　詹侯批云：<br />
　　「戕盾，敵盾毀而戕亦缺。鷸蚌持，蚌死而鷸豈生。故觸蠻蝸角，吳越會稽，非有德者所樂道也。今邵智、蘇儒平心息訟，是易仇為恩、返薄為淳者，合聽其自便。」 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>混唐後傳 - 第二十回　逍遙學士識英雄　誤用番人作藩鎮</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十回</br>　　逍遙學士識英雄　誤用番人作藩鎮</font></h4>
			　　卻說李白上疏乞休，玄宗愛其才，溫旨慰諭，不允所請。<br />
　　李白又懇懇切切再上辭官乞歸之疏。玄宗知其去志已決，召至御前，面諭道：「卿心欲捨朕而去，未便強留。但卿草詔平番，有功於國，豈可空歸。然朕知卿必無所需，所不可缺者，酒耳。」遂親寫敕書賜之。敕云：敕賜李白為逍遙學士，所到之處，官司支給酒錢，文武官員軍民等，毋得怠慢。倘遇有事，當上奏者，仍聽具疏奏聞。<br />
　　李白拜受敕命，謝恩辭朝，收拾行裝，別眾僚友，帶領僕從，出京而去。李白不即回鄉，只向幽燕一帶有名山勝景的所在，任意行游飲酒題詩，好不適意。<br />
　　一日，李白行至並州界上，見一伙軍牢，押一輛囚車前來。<br />
　　李白看那囚車中，囚著一個漢子，儀容甚偉，相貌非常。原來這囚徒姓郭名子儀，華州人氏，為隴西節度使哥舒翰麾下偏將，因奉軍令查視兵糧，卻被手下人失火，把糧米燒了，罪及於主，法當處斬。時哥舒翰出巡在並州，因此，軍政司把他解赴軍前正法。當下李白見他相貌堂堂，便勒馬問是何人？犯何罪？解往何處？子儀在囚車中訴說原由。李白想道：「這人恁般儀表，定是個英雄。今天下多事，此等人正是有用之人，豈容輕殺。」便吩咐眾人：「汝等到節度軍前，且莫就解進，待我親見節度，替他說情免死。」眾人應諾。李白遂飛馬跑到哥舒翰駐紮之所，叫從人把名帖傳與門官。<br />
　　哥舒翰聽說李學士來拜，即開門延入。賓主敘坐，獻茶畢，李白自述來意，要求釋子儀之罪。哥舒翰聽罷，沉吟半晌道：「學士公見教，本當敬從。但學生平時賞罰必信，今子儀失火，燒了兵糧，法所難貸。且事關重大，理合奏聞，未便釋放。奈何？」李白道：「既如此，學生不敢阻撓軍法，只求緩刑。節度公自具疏請旨，學生原奉聖上手敕，聽許飛章奏事。今亦具一小疏，代為乞命。」哥舒翰欣然道：「若如此則情法兩盡矣。」遂傳令將子儀收禁，候旨定奪。遂具疏題請，李白亦即繕疏，極言郭子儀雄才可用，失火燒糧，乃僕夫不謹，實非其罪，乞賜矜全，留為後用。自己暫留於並州公館候旨，哥舒翰設宴款待。不則一日，聖旨批下，準學士李白所奏，將失火僕人正法，赦郭子儀之罪，許其立功自效。子儀既獲赦，感激李白活命之恩。李白別了哥舒翰等眾官，自往別處去了。自此郭子儀得以軍功漸為顯官。此是後話。<br />
　　且說朝中自李白去後，賀知章也告休致去了。左相李適之因與李林甫有隙，罷相而歸。林甫陷以他事，逼之自盡。李林甫倚著天子信任，手握重權，安祿山亦甚畏之。時楊家兄弟姊妹驕奢肆橫，日甚一日。楊國忠與韓、虢、秦三個夫人，原不是真兄妹，乃是張昌宗之子寄養於楊家者。三夫人中虢國夫人尤為淫蕩，所居宅院與國忠的宅院相連，往來最便，遂與國忠通姦。安祿山亦乘間與虢國夫人有私。國忠聞知，遂恨祿山切骨，時於言語之間，隱然把他私通貴妃之事，為危詞以恐嚇之。<br />
　　又常密語楊妃，說祿山行動不謹，萬一天子知道了些什麼，為禍非小。楊妃聞言，也心懷疑懼。<br />
　　一日，玄宗於昭慶宮閒坐，祿山侍坐於側，見他腹垂過膝，因戲道：「此兒腹大，不知其中何物？」祿山道：「此中並無他物，唯有赤心耳。」玄宗大悅。少頃，問內侍：「妃子可在？」內侍道：「在後宮坐蘭湯洗浴。」玄宗微笑道：「美人新浴，正如出水芙蓉也。」命人即宣妃子來，不必梳妝。少頃，楊妃懶妝便服而至，更覺風豔。玄宗看了，笑道：「適有外國進貢異香花露，取來賜與楊妃。」叫她對鏡勻面，自己移坐於鏡臺旁觀之。楊妃勻面畢，將餘露染掌撲臂，不覺雙乳露出。玄宗見了，說道：「妙哉！軟溫好似新剝雞頭肉。」祿山在旁，不覺失口道：「滑膩還如塞上酥。」祿山說了，自知出言唐突。楊妃亦駭其失言。玄宗全不在意，反喜道：「堪笑胡兒只識酥。」說罷，呵呵大笑。祿山、楊妃也笑起來。玄宗並無猜疑。但楊妃已先為國忠危言所動，只恐弄出事來。<br />
　　自此以後，楊妃每見祿山，暗叫他言語慎密，出入小心。<br />
　　祿山曉得國忠嗔怪他恐為所算。又懼李林甫能窺察人之隱微，若楊、李二人合算他一個，老大不便，不如討個外差暫避罷了。<br />
　　那國忠暗想：「祿山將來必與我爭權，切不可留他在京，須設個法弄他到地方去為是。」恰好李林甫上疏，請用番人為邊鎮節度使。原來唐時邊鎮節度使都是有才略的文臣，若有功績，便可入為宰相，今李林甫專權，欲絕邊臣入相之路，奏稱：「文臣為邊帥，怯於矢石，無以禦侮，不若任用番人，勇而善戰，可為國家捍衛。」玄宗允奏。國忠乘此機會，就上疏說河東重地，非安祿山不足以當此任。玄宗覽疏，深以為然，遂降旨以安祿山為平盧、范陽、河東三鎮節度使，賜爵東平郡王，克期走馬赴任。祿山聞命，倒也合著自己的意思，叩頭領旨。即日入宮，拜辭楊妃，兩個依依不捨。適三位夫人也入宮來，祿山各各相見。虢國夫人聞知祿山遠行，甚為怏快，然無可如何。<br />
　　祿山不敢久留，告辭出宮。玄宗又賜宴於便殿。祿山謝恩過了，辭朝赴鎮。既至任，查點軍馬錢糧、訓練士卒，坐鎮范陽，兼制平盧、河東，聲勢強盛，日益驕恣。<br />
　　未知後來如何，且看下回分解。<br />
　　 <br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
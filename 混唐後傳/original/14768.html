<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>混唐後傳 - 第二十一回　幻作戲屏上嬋娟　小遊仙空中音樂</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十一回</br>　　幻作戲屏上嬋娟　小遊仙空中音樂</font></h4>
			　　卻說楊國忠乘機遣發安祿山出去，少了個爭權奪寵之人。<br />
　　眼前只讓李林甫一個，遂驕奢淫逸，也不怕人嗔恨，也不管人恥笑。時值上巳，國忠奉旨，與其弟楊銛及諸姊妹，齊赴曲江修禊。於是五家各為一隊，姬侍女從不計其數，乘馬駕車不用傘蓋遮蔽，路旁觀者如堵。國忠與虢國夫人並轡揚鞭，以為諧謔。直游至晚，秉燭而歸。遺簪墜舄，遍於路衢。到了次日，俱入宮謝恩。玄宗賜宴內殿，國忠奏道：「臣等奉旨修禊，正為聖天子迎祥迓福。昨赴曲江，威儀美盛，萬姓觀瞻，眾情欣悅，具見太平景象。臣等不勝慶幸。」玄宗大喜，取出內府珍玩頒賜諸人。賜韓國夫人照夜璣，賜虢國夫人鎖子帳，賜秦國夫人七葉冠。楊妃奏道：「陛下寶屏賜妾，屏上雕刻前代美人容貌，以妾對之，自覺形穢。今請轉賜妾兄國忠何如？」玄宗准奏，即以此屏賜國忠。原來這屏名為虹霓屏，乃隋朝遺物。<br />
　　屏上雕鏤前代美人的形象，宛然如生，各長三寸許，水晶為地，其間服玩衣飾之類，都有眾寶嵌成，極其精巧。國忠謝恩拜，將屏安放在內宅樓上。<br />
　　一日，國忠獨坐樓上，看屏間眾美人。想道：「世間豈真有此等尤物，我若得此一人，便為樂無窮矣。」正想間，不覺困倦，因就榻上偃臥。才伏枕，忽見屏上眾美人個個搖頭動目，都走下屏來，頓長幾尺，宛如生人，直來臥榻前，一一自稱名號。國忠雖睜著眼看見，卻是身體不能動，口中不能言。諸女各以椅列坐。少頃，有纖腰倩妝女妓十餘人，亦從屏上下來，遂連袂而歌，其聲極清細。歌罷，諸女皆起，指著國忠罵道：「汝名為相，實乃誤國鄙夫，何敢褻玩我等，又輒作妄想，可惡可惡！」一女笑道：「此奴將來受禍不小，吾等何必與較，且去且去。」於是一一復歸屏上。國忠方才如夢忽醒，嚇得冷汗渾身。急奔下樓，叫家人將屏掩過，鎖閉樓門。自此，每當風清月白之夜，即聞樓中隱隱有女人歌唱之聲，家中人無敢登此樓者。國忠入宮，密將此事奏知，只隱過了美人責罵之言。<br />
　　玄宗道：「待朕問通玄先生和葉尊師，便知是何妖祥。」你道通玄先生和葉尊師是誰？原來玄宗最好神仙，於是方士競進。有人薦方士張果是當世神仙，因禮召至京，拜為銀青光祿大夫，賜號通玄先生。又有人薦方士葉法善有奇術，善符咒，亦禮召來京，稱為尊師。其他方士甚多，惟此二人最著名。<br />
　　當下玄宗將國忠所言屏上美人出現之說問之。張果道：「妖由人興。此必楊相看中了屏上嬌容，妄生邪念，故妖孽應念而作。<br />
　　葉師治之足矣。」葉法善道：「凡寶物易為精怪，臣當書一符焚於屏前以鎮之。今後觀此屏者，勿得玩褻。每逢朔望，用香花供奉，自然無患。」言訖，書靈符一道。玄宗遣內侍齎付國忠，且傳述二人之言。<br />
　　國忠聞說妖由邪念而生，不覺凜然。遂登樓展屏，將符焚化。自此以後，樓中安靜，絕無聲響。至朔望瞻禮時，見屏上眾美人，愈加光彩奪目。玄宗聞知，愈信葉法善之神術。一日私問法善道：「張果先生道德高妙，朕常詢其生平，但笑而不答。何也？」法善道：「他在唐堯時，曾官為侍中。苦其出處履歷，惟臣知之，但不敢輕言，言則俱有禍及。」玄宗道：「尊師神仙中人，何懼有禍，幸勿托詞隱秘。」法善沉吟道：「陛下必欲臣言，臣今言之必立死。陛下幸憐臣，可立召張先生來，不惜屈體求之，臣庶可復生。」玄宗許諾。法善請屏退左右，密奏道：「他是混沌初分時白蝙蝠精也。」言未已，忽口吐鮮血，昏絕於地。玄宗急喚內侍，召張果入宮見駕。少時，張果攜杖而至。玄宗迎接道：「葉尊師得罪於先生，皆朕之過。朕今代為之請，幸看薄面恕之。」言訖，便欲屈膝下去。張果忙扶定道：「何敢勞陛下屈尊。但小子不當饒舌耳。」遂以手中杖，連擊法善三下道：「可便轉來。」只見法善蹷然而醒，即時站起，向玄宗謝恩，隨向張果謝罪。張果道：「吾杖不易得也。」玄宗大喜，各賜茶果而退。<br />
　　時至上元之夕，玄宗於內廷高結彩樓，張燈飲宴，不召外臣陪飲，只召張、葉二人。張果偶他往未至，法善先來，玄宗賜坐共飲。一時燈月交輝，歌舞間作，十分歡暢。玄宗道：「此間燈事，可謂盛矣！他方安能有此。」法善舉目四下一看，用手向西指道：「西涼府城中，今夜燈事極盛，不亞於京師。」玄宗道：「西涼燈事既盛，尊師有何法，能使朕一見否？」法善道：「陛下欲見不難，臣當奉陛下御風而往，轉回不過片時。」玄宗欣然願往。法善請玄宗更衣。玄宗命小內侍二人同換衣服，俱立庭中，法善叫都閉目，只覺兩足騰起，如行霄漢中。少頃，腳已著地，耳邊但聞人聲喧鬧。法善叫請開眼。玄宗開目一看，見彩燈綿亙數里，觀燈之人往來雜沓。心中大喜，到處觀玩。<br />
　　因問法善道：「尊師得非幻術乎？」法善道：「陛下若不信，請留徵驗。」遂問內侍身邊有何物件，內侍道：「有皇爺小玉如意在此。」法善乃引玄宗入酒肆共飲。須臾飲訖，即以玉如意暫抵酒價，要店主寫了一紙手照，約幾日遣人來贖。出了店門，步至城外，仍教各閉雙眼，騰空而返，直到殿廷落地。席上所燃燈燭，猶未及半。<br />
　　忽左右來奏：「張果先生到。」玄宗即時延入。張果道：「臣適往廣陵訪一道友，不意陛下見召，以致來遲。」玄宗道：「廣陵此去甚遠，先生往來何速？」張果笑道：「陛下適間駕幸西涼，往來俄頃，亦何嘗不速。」玄宗道：「此皆葉尊師之神術也。先生適從廣陵來，廣陵亦興燈事否？」張果道：「廣陵燈事極盛，陛下若有餘興，至彼一觀何如？」玄宗喜道：「如此甚妙。」張果道：「臣此行不須騰空御風，亦不須遊行城市。<br />
　　臣有小術，可上不至天，下不著地，任憑陛下玩賞。」玄宗道：「此更奇妙。」張果請玄宗與高力士並伶工數人，各換華美衣服。張果解下腰間絲縧，向空一擲，化成一座彩橋，自殿廷直接雲霄。張果與法善前導，引玄宗上橋，高力士及伶工等俱從。行不上百步，張果說：「陛下請止步，已至廣陵矣。」遂與玄宗及高力士等立於橋，上觀天漢，月明如晝﹔低頭下視，見廣陵城中燈火之多，不減於西涼。那些看燈的女士們，忽見空中有五彩雲，擁著一簇人，衣冠華麗，疑是星官仙子出現，都向空瞻仰叩拜。<br />
　　玄宗大喜。法善請敕伶工奏霓裳羽衣一曲。奏罷，張果、法善仍引玄宗與眾人於橋上步回。才步下橋，張果把袖一拂，橋忽不見。只見張果手中原拿著一條絲縧，仍把來繫於腰間，眾皆驚異。玄宗道：「先生神術，真乃奇妙。」張果道：「此仙家遊戲小術，何足多美。」玄宗命賜酒，直飲到天曉。<br />
　　未知後事如何，再看下回分解。<br />
　　 <br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
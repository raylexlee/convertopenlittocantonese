

    
	
		
			序
			　　聖文睿德光武弘孝皇帝自壽邸即位，二年，監修國史、丞相、晉國公杜讓能以宣宗、懿宗、僖宗三朝實錄未修，歲月漸遠，慮聖績湮墜，乃奏上，選中朝鴻儒碩學之士十五人，分修三聖實錄。以吏部侍郎柳玭、右補闕裴庭裕、左拾遺孫泰、駕部員外郎李胤、太常博士鄭光庭專修《宣宗實錄》。
　　庭裕奉詔之日，惕不敢易，思摭實無隱，以成一朝之書。踰歲，條例竟未立。國朝故事，以左、右史修起居注，逐季送史館，史館別設修撰官。起居注外，又置日曆。至修實錄之日，取信於日曆、起居注，參而成之。伏自宣宗皇帝宮車晏駕，垂四十載，中原大亂，日曆與起居注不存一字，致儒學之士擱筆未就。非官曠職，無憑起凡例也。
庭裕自為兒時，已多記憶，謹彩宣宗朝耳目聞睹，撰成三卷。非編年之史，未敢聞於縣官，且奏記於監國史晉國公，藏之於閣，以備討論。

　　繆荃孫跋

　　右《東觀奏記》三卷，唐裴庭裕撰。按庭裕一作廷裕，並有作延裕者，字膺餘，聞喜人，官右補闕。其名見《新書．宰相世系表》，所謂裴氏東眷者也。王定保《摭言》稱其「乾寧中，在內廷，文書敏捷，號下水船。」其事跡則無可考。其書專記宣宗一朝之政績，書中事實頗具首尾，《通鑑》彩及三十二條，《考異》一條，在唐朝雜史中最稱翔實。世固有商維濬《稗海》本、《唐宋叢書》本、《小石山房》本，均脫自序，《小石山房》本卷上末又脫二葉，未為完善。昔年收得戈小蓮《半樹齋舊鈔》本，首有自序，字句亦較各刻本為妥，並以《唐語林》校過，粗為可讀。脫字三處尚無訂正之本，謹空如右。唐人雜史寥落如晨星，全書如《創業起居注》、《安祿山事跡》，輯佚如《牛羊日曆》、《廣陵妖亂志》，同此刊行，為讀《唐書》者之一助。

　　　　　　　　　　　　　　　　　　光緒戊申冬月長至日　江陰繆荃孫識

　　


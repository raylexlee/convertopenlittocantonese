<speak version="1.0" xmlns="http://www.w3.org/2001/10/synthesis" xml:lang="zh-HK">
    <voice name="zh-HK-HiuGaaiNeural">
        第九十七回<break time="100ms" />　　討魏國武侯再上表　破曹兵姜維詐獻書
    </voice>
    <voice name="zh-HK-WanLungNeural">
        <break time="100ms" />
			　　卻說蜀漢建興六年秋九月，魏都督曹休被東吳陸遜大破於石亭，車仗馬匹，軍資器械，並皆罄盡。休惶恐之甚，氣憂成病，到洛陽，疽發背而死。魏主曹叡敕令厚葬。司馬懿引兵還。眾將接入問曰：「曹都督兵敗，即元帥之干係，何故急回耶？」懿曰：「吾料諸葛亮知吾兵敗，必乘虛來取長安。倘隴西緊急，何人救之？吾故回耳。」眾皆以為懼怯，哂笑而退。<break time="100ms" />　　卻說東吳遣使致書蜀中，請兵伐魏，並言大破曹休之事：一者顯自己威風，二者通和會之好。後主大喜，令人持書至漢中，報知孔明。時孔明兵強馬壯，糧草豐足，所用之物，一切完備，正要出師；聽知此信，即設宴大會諸將，計議出師。忽一陣大風，自東北角上而起，把庭前松樹吹折。眾皆大驚。孔明就占一課，曰：「此風主損一大將！」諸將未信。正飲酒間，忽報鎮南將軍趙雲長子趙統、次子趙廣，來見丞相。孔明大驚，擲盃於地曰：「子龍休矣！」二子入見，拜哭曰：「某父昨夜三更病重而死。」孔明跌足而哭曰：「子龍身故，國家損一棟梁，去吾一臂也！」眾將無不揮淚。孔明令二子入成都面君報喪。後主聞雲死，放聲大哭曰：「朕昔年幼，非子龍則死於亂軍之中矣！」即下詔追贈大將軍，諡順平侯，敕葬於成都錦屏山之東；建立廟堂，四時享祭。後人有詩曰：<break time="100ms" />　　　　常山有虎將，智勇匹關張。漢水功勳在，當陽姓字彰。<break time="100ms" />　　　　兩番扶幼主，一念答先皇。清史書忠烈，應流百世芳。<break time="100ms" />　　卻說後主思念趙雲昔日之功，祭葬甚厚；封趙統為虎賁中郎，趙廣為牙門將，就令守墳。二人辭謝而去。忽近臣奏曰：「諸葛丞相將軍馬分撥已定，即日將出師伐魏。」後主問在朝諸臣，諸臣多言未可輕動。後主疑慮未決。忽奏丞相令楊儀齎出師表至。後主宣入，儀呈上表章。後主就御案上拆視。其表曰：<break time="100ms" />　　　　先帝慮漢、賊不兩立，王業不偏安，故託臣以討賊也。以先帝之明，量臣之才，故知臣伐賊，才弱敵強也。然不伐賊，王業亦亡。惟坐而待亡，孰與伐之？是故託臣而弗疑也。臣受命之日，寢不安席，食不甘味。思惟北征，宜先入南；故五月渡瀘，深入不毛，並日而食，臣非不自惜也。顧王業不可偏安於蜀都，故冒危難以奉先帝之遺意，而議者謂為非計。今賊適疲於西，又務於東，兵法乘勞，此進趨之時也。謹陳其事如左：<break time="100ms" />　　　　高帝明並日月，謀臣淵深，然涉險被創，危然後安；今陛下未及高帝，謀臣不如良、平，而欲以長策取勝，坐定天下：此臣之未解一也。劉繇、王朗，各據州郡，論安言計，動引聖人，群疑滿腹，眾難塞胸；今歲不戰，明年不征，使孫權坐大，遂併江東：此臣之未解二也。曹操智計，殊絕於人，其用兵也，彷彿孫吳；然困於南陽，險於烏桓，危於祁連，逼於黎陽，幾敗北山，殆死潼關，然後偽定一時耳。況臣才弱，而欲以不危而定之？此臣之未解三也。曹操五攻昌霸不下，四越巢湖不成。任用李服，而李服圖之；委任夏侯，而夏侯敗亡。先帝每稱操為能，猶有此失，況臣駑下，何能必勝？此臣之未解四也。自臣到漢中，中間期年耳。然喪趙雲、陽群、馬玉、閻芝、丁立、白壽、劉邰、鄧銅等，及曲長屯將七十餘人。突將無前，賨叟、青羌，散騎武騎一千餘人。此皆數十年之內，所糾合四方之精銳，非一州之所有。若復數年，則損三分之二也。當何以圖敵？此臣之未解五也。今民窮兵疲，而事不可息；事不可息，則住與行，勞費正等；而不及早圖之，欲以一州之地，與賊持久：此臣之未解六也。<break time="100ms" />　　　　夫難平者，事也。昔先帝敗軍於楚，當此時曹操拊手，謂天下已定。然後先帝東連吳越，西取巴蜀，舉兵北征，夏侯授首。此操之失計，而漢事將成也。然後吳更違盟，關羽毀敗，秭歸蹉跌，曹丕稱帝。凡事如是，難可逆料。臣鞠躬盡瘁，死而後已。至於成敗利鈍，非臣之明所能逆睹也。<break time="100ms" />　　後主覽表甚喜，即敕令孔明出師。孔明受命，起三十萬精兵，令魏延總督前部先鋒，逕奔陳倉道口而來。<break time="100ms" />　　早有細作報入洛陽。司馬懿奏知魏主，大會文武商議。大將軍曹真出班奏曰：「臣昨守隴西，功微罪大，不勝惶恐。今乞引一軍往擒諸葛亮。臣近得一員大將，使六十斤大刀；騎千里征宛馬；開兩石鐵胎弓；暗藏三個流星錘，百發百中；有萬夫不當之勇。乃隴西狄道人；姓王，名雙，字子全。臣保此人為先鋒。」叡大喜，便召王雙上殿。視之，身長九尺，面黑睛黃，熊腰虎背。叡笑曰：「朕得此大將，有何慮哉！」遂賜錦袍金甲，封為虎威將軍前部大先鋒。曹真為大都督。真謝恩出朝，遂引十五萬精兵，會合郭淮、張郃，分道守把隘口。
    </voice>
</speak>

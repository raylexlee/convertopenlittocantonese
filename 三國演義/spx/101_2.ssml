<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　正行之際，忽然鼓聲大震，又一彪軍殺來：當先一輛四輪車，孔明端坐於上，左右前後推車使者，同前一般。魏兵無不駭然。司馬懿不知是人是鬼，又不知多少蜀兵，十分驚懼，急急引兵奔入上邽，閉門不出。此時孔明早令三萬精兵將隴上小麥割盡，運赴鹵城打晒去了。司馬懿在上邽城中，三日不敢出城；後見蜀兵退去，方敢令軍出哨。於路捉得一蜀兵，來見司馬懿。懿問之。其人告曰：「某乃割麥之人，因走失馬匹，被捉前來。」懿曰：「前者是何神兵？」答曰：「三路伏兵，皆不是孔明，乃姜維、馬岱、魏延也。每一路只有一千軍護車，五百軍擂鼓。只是先來誘陣的車上乃孔明也。」懿仰天長歎曰：「孔明有神出鬼沒之機！」忽報副都督郭淮入見。懿接入禮畢。淮曰：「吾聞蜀兵不多，見在鹵城打麥，可以擊之。」懿細言前事。淮笑曰：「只瞞過一時；今已識破，何足道哉！吾引一軍攻其後，公引一軍攻其前，鹵城可破，孔明可擒矣。」懿從之，遂分兵兩路而來。<break time="100ms" />　　卻說孔明引軍在鹵城打晒小麥，忽喚諸將聽令曰：「今夜敵人必來攻城。吾料鹵城東西麥田之內，足可伏兵；誰敢為我一往？」姜維、魏延、馬忠、馬岱四將出曰：「某等願往。」孔明大喜，乃命姜維、魏延各引二千兵，伏於東南、西北兩處；馬岱、馬忠各引二千兵，伏於西南、東北兩處：「只聽炮響，四角一齊殺來。」四將受計，引兵去了。孔明自引百餘人，各帶火炮出城，伏在麥田之內等候。<break time="100ms" />　　卻說司馬懿引兵逕到鹵城下，日已昏黑，乃謂諸將曰：「若白日進兵，城中必有準備；今可乘夜晚攻之。此處城低壕淺，可便打破。」遂屯兵城外。一更時分，郭淮亦引兵到。兩下合兵，一聲鼓響，把鹵城圍得鐵桶相似。城上萬弩齊發，矢石如雨，魏兵不敢前進。忽然魏軍中信炮連聲，三軍大驚，又不知何處兵來。淮令人去麥田搜時，四角上火光沖天，喊聲大震，四路蜀兵，一齊殺至；鹵城四門大開，城內兵殺出：裏應外合，大殺了一陣，魏兵死者無數。司馬懿引敗兵奮死突出重圍，占住了山頭；郭淮亦引敗兵奔到山後紮住。孔明入城，令四將於四角下安營。郭淮告司馬懿曰：「今與蜀兵相持許久，無策可退；目下又被殺了一陣，折傷三千餘人；若不早圖，日後難退矣。」懿曰：「當復如何？」淮曰：「可發檄文調雍、涼人馬拚力剿殺。吾願引軍襲劍閣，截其歸路，使彼糧草不通，三軍慌亂。那時乘勢擊之，敵可滅矣。」懿從之，即發檄文星夜往雍、涼調撥人馬。不一日，大將孫禮引雍、涼諸郡人馬到。懿即令孫禮約會郭淮去襲劍閣。<break time="100ms" />　　卻說孔明在鹵城相持日久，不見魏兵出戰，乃喚姜維、馬岱入城聽令曰：「今魏兵守住山險，不與吾戰：一者料吾麥盡無糧；二者令兵去襲劍閣，斷吾糧道也。汝二人各引一萬軍先去守住險要，魏兵見有準備，自然退去。」二人引兵去了。長史楊儀入帳告曰：「向者丞相令大兵一百日一換，今已限足，漢中兵已出川口，前路公文已到，只待會兵交換；見存八萬軍，內四萬該與換班。」孔明曰：「既有令，便教速行。」眾軍聞知，各各收拾起程。忽報孫禮引雍、涼人馬二十萬來助戰，去襲劍閣，司馬懿自引兵來攻鹵城了。蜀兵無不驚駭。楊儀入告孔明曰：「魏兵來得甚急，丞相可將換班軍且留下退敵，待新來兵到，然後換之。」孔明曰：「不可。吾用兵命將，以信為本。既有令在先，豈可失信？且蜀兵應去者，皆準備歸計，其父母妻子倚扉而望；吾今便有大難，決不留他。」即傳令教應去之兵，當日便行。眾軍聞之，皆大呼曰：「丞相如此施恩於眾，我等願且不回，各捨一命，大殺魏兵，以報丞相！」孔明曰：「爾等該還家，豈可復留於此？」眾軍皆要出戰，不願回家。孔明曰：「汝等既要與我出戰，可出城安營，待魏兵到，莫待他息喘，便急攻之：此以逸待勞之法也。」眾兵領命，各執兵器，懽喜出城，列陣而待。<break time="100ms" />　　卻說西涼人馬倍道而來，走的人馬困乏；方欲下營歇息，被蜀兵一擁而進，人人奮勇，將銳兵驍，雍、涼兵抵敵不住，望後便退。蜀兵奮力追殺，殺得那雍、涼兵屍橫遍野，血流成渠。孔明出城，收聚得勝之兵，入城賞勞。忽報永安李嚴有書告急。孔明大驚，拆封視之。書云：<break time="100ms" />　　　　近聞東吳令人入洛陽，與魏連和。魏令吳取蜀，幸吳尚未起兵。今嚴探知消息，伏望丞相，早作良圖。<break time="100ms" />　　孔明覽畢，甚是驚疑，乃聚眾將曰：「若東吳興兵寇蜀，吾須索速回也。」即傳令，教祁山大寨人馬，且退回西川：「司馬懿知吾屯軍在此，必不敢追趕。」於是王平、張嶷、吳班、吳懿，分兵兩路，徐徐退入西川去了。<break time="100ms" />　　張郃見蜀兵退去，恐有計策，不敢來追，乃引兵往見司馬懿曰：「今蜀兵退去，不知何意？」懿曰：「孔明詭計極多，不可輕動。不如堅守，待他糧盡，自然退去。」大將魏平出曰：「蜀兵拔祁山之營而退，正可乘勢追之。都督按兵不動，畏蜀如虎，奈天下笑何？」懿堅執不從。<break time="100ms" />　　卻說孔明知祁山兵已回，遂令楊儀、馬忠入帳，授以密計，令先引一萬弓弩手，去劍閣、木門道，兩下埋伏；若魏兵追到，聽吾炮響，急滾下木石，先截其去路，兩頭一齊射之。二人引兵去了。又喚魏延、關興引兵斷後，城上四面遍插旌旗，城內亂堆柴草，虛放煙火。大兵盡望木門道而去。
    </voice>
</speak>

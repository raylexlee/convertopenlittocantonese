<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　卻說王濬班師還，吳主皓赴洛陽面君。皓登殿稽首以見晉帝。帝賜坐曰：「朕設此座以待卿久矣。」皓對曰：「臣於南方，亦設此座以待陛下。」帝大笑。賈充問皓曰：「聞君在南方，每鑿人眼目，剝人面皮，此何等刑耶？」皓曰：「人臣弒君及奸佞不忠者，則加此刑耳。」充默然甚愧。帝封皓為歸命侯，子孫封中郎，隨降宰輔皆封列侯。丞相張悌陣亡，封其子孫。封王濬為輔國大將軍。其餘各加封賞。<break time="100ms" />　　自此三國歸於晉帝司馬炎，為一統之基矣。此所謂「天下大勢，合久必分，分久必合」者也。後來後漢皇帝劉禪亡於晉太始七年，魏主曹奐亡於太安元年，吳主孫皓亡於太康四年，皆善終。後人有古風一篇，以敘其事曰：<break time="100ms" />　　　　高祖提劍入咸陽，炎炎紅日升扶桑。光武龍興成大統，金烏飛上天中央。<break time="100ms" />　　　　哀哉獻帝紹海宇，紅輪西墜咸池旁！何進無謀中貴亂，涼州董卓居朝堂。<break time="100ms" />　　　　王允定計誅逆黨，李傕郭汜興刀鎗。四方盜賊如蟻聚，六合奸雄皆鷹揚。<break time="100ms" />　　　　孫堅孫策起江左，袁紹袁術興河梁。劉焉父子據巴蜀，劉表軍旅屯荊襄。<break time="100ms" />　　　　張燕張魯霸南鄭，馬騰韓遂守西涼。陶謙張繡公孫瓚，各逞雄才占一方。<break time="100ms" />　　　　曹操專權居相府，牢籠英俊用文武。威震天子令諸侯，總領貔貅鎮中土。<break time="100ms" />　　　　樓桑玄德本皇孫，義結關張願扶主。東西奔走恨無家，將寡兵微作羈旅。<break time="100ms" />　　　　南陽三顧情何深，臥龍一見分寰宇。先取荊州後取川，霸業王圖在天府。<break time="100ms" />　　　　嗚呼三載逝升遐，白帝託孤堪痛楚！孔明六出祁山前，願以隻手將天補。<break time="100ms" />　　　　何期歷數到此終，長星半夜落山塢！姜維獨憑氣力高，九伐中原空劬勞。<break time="100ms" />　　　　鍾會鄧艾分兵進，漢室江山盡屬曹。丕叡芳髦纔及奐，司馬又將天下交。<break time="100ms" />　　　　受禪臺前雲霧起，石頭城下無波濤。陳留歸命與安樂，王侯公爵從根苗。<break time="100ms" />　　　　紛紛世事無窮盡，天數茫茫不可逃。鼎足三分已成夢，後人憑吊空牢騷。
    </voice>
</speak>

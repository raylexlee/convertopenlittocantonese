<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　卻說鄧艾封師纂為益州刺史，牽弘、王頎等各領州郡；又於綿竹築臺以彰戰功，大會蜀中諸官飲宴。艾酒至半酣，乃指眾官曰：「汝等幸遇我，故有今日耳。若遇他將，必皆殄滅矣。」多官起身拜謝。忽蔣顯至，說姜維自降鍾鎮西了。艾因此痛恨鍾會。遂修書令人齎赴洛陽致晉公司馬昭。昭得書視之。書曰：<break time="100ms" />　　　　臣艾竊謂兵有先聲而後實者。今因平蜀之勢以乘吳，此席捲之時也。然大舉之後，將士疲勞，不可便用；宜留隴右兵二萬，蜀兵二萬，煮鹽興冶，並造舟船，預備順流之計；然後發使，告以利害，吳可不征而定也。今宜厚待劉禪，以致孫休。若便送禪來京，吳人必疑，則於向化之心不勸；且權留之於蜀，須來年冬月抵京。今即可封禪為扶風王，錫以貲財，供其左右，爵其子為公卿，以顯歸命之寵；則吳人畏威懷德，望風而從矣。<break time="100ms" />　　司馬昭覽畢，深疑鄧艾有自專之心，乃先發手書與衛瓘，隨後降封艾詔曰：<break time="100ms" />　　　　征西將軍鄧艾，耀威奮武，深入敵境，使僭號之主，係頸歸降；兵不踰時，戰不終日，雲撤席捲，蕩定巴蜀；雖白起破強楚，韓信克勁趙，不足比勳也。其以艾為太尉，增邑二萬戶，封二子為亭侯，各食邑千戶。<break time="100ms" />　　鄧艾受詔畢，監軍衛瓘，取出司馬昭手書與艾。書中說鄧艾所言之事，須候奏報，不可輒行。艾曰：「『將在外，君命有所不受』。吾既奉詔專征，如何阻擋？」遂又作書，令來使齎赴洛陽。時朝中皆言鄧艾必有反意，司馬昭愈加疑忌。忽使命回，呈上鄧艾之書。昭拆封視之。書曰：<break time="100ms" />　　　　艾銜命西征，元惡既服，當權宜行事，以安初附。若待國命，則往復道途，延引日月。春秋之義，大夫出疆，有可以安社稷，利國家，專之可也。今吳未賓，勢與蜀連，不可拘常以失事機。兵法進不求名，退不避罪。艾雖無古人之節，終不自嫌，以損於國也。先此申狀，見可施行。<break time="100ms" />　　司馬昭看畢大驚，慌與賈充計議曰：「鄧艾恃功而驕，任意行事，反形露矣；如之奈何？」賈充曰：「主公何不封鍾會以制之？」昭從其議，遣使齎詔封會為司徒，就令衛瓘監督兩路軍馬，以手書付瓘，使與會伺察鄧艾，以防其變。會接讀詔書。詔曰：<break time="100ms" />　　　　鎮西將軍鍾會，所向無敵，前無強梁，節制眾城，網羅迸逸；蜀之豪帥，面縛歸命；謀無遣策，舉無廢功。其以會為司徒，進封縣侯，增邑萬戶，封子二人亭侯，邑各千戶。<break time="100ms" />　　鍾會既受封，即請姜維計議曰：「鄧艾功在吾之上，又封太尉之職；今司馬公疑艾有反志，故令衛瓘為監軍，詔吾制之；伯約有何高見？」維曰：「愚聞鄧艾出身微賤，幼為農家養犢，本僥倖自陰平斜徑，攀木懸崖，成此大功；非出良謀，實賴國家洪福耳。若非將軍與維相拒於劍閣，又安能成此功耶？今欲封蜀主為扶風王，乃大結蜀人之心，其反情不言可見矣。晉公疑之是也。」會深嘉其言。維又曰：「請退左右，維有一事密告。」會令左右盡退。維袖中取出一圖與會，曰：「昔日武侯出草廬時，以此圖獻先帝，且曰：『益州之地，沃野千里，民殷國富，可為霸業。』先帝因此遂創成都。今鄧艾至此，安得不狂？」會大喜，指問山川形勢。維一一言之。會又問曰：「當以何策除艾？」維曰：「乘晉公疑忌之際，當急上表，言艾反狀；晉公必令將軍討之，一舉而可擒矣。」會依言，即遣人齎表進赴洛陽，言鄧艾專權恣肆，結好蜀人，早晚必反矣。於是朝中文武皆驚。會又令人於中途截了鄧艾表文，按艾筆法，改寫傲慢之辭，以實己之語。<break time="100ms" />　　司馬昭見了鄧艾表章，大怒，即遣人到鍾會軍前，令會收艾；又遣賈充引三萬兵入斜谷，昭乃同魏主曹奐御駕親征。西曹掾邵悌諫曰：「鍾會之兵，多鄧艾六倍，當令會收艾足矣；何必明公自行耶？」昭笑曰：「汝忘了舊日之言耶？汝曾道會後必反，吾今此行，非為艾，實為會耳。」悌笑曰：「某恐明公忘之，故以相問。今既有此意，切宜秘之，不可洩漏。」昭然其言，遂提大兵起程。時賈充亦疑鍾會有變，密告司馬昭。昭曰：「如遣汝，吾亦疑汝耶？且到長安，自有明白。」早有細作報知鍾會，說昭已至長安。會慌請姜維商議收艾之策。正是：纔見西蜀收降將，又見長安動大兵。未知姜維以何策破艾，且看下文分解。
    </voice>
</speak>

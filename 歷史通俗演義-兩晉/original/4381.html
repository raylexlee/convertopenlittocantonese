<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 兩晉 - 第二十五回　貽書歸母難化狼心　行酒為奴終遭鴆毒</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十五回</br>　　貽書歸母難化狼心　行酒為奴終遭鴆毒</font></h4>
			　　卻說石勒屯兵葛陂，課農造船，將攻建業。瑯琊王睿，得知消息，乃大集士卒，使至壽春城會齊，即命鎮東長史紀瞻為揚威將軍，統兵討勒。勒整兵抵懲，兩下相持至三月餘，霖雨浸淫，連旬不絕，勒軍中遇疫，糧食又盡，死亡過半。勒不免加憂，與將佐共議行止。右長史刁膺，謂不如輸款江東，暫且求和，再作計較。勒愀然長嘯，聲尚未絕，即閃出三十餘將，由孔萇為首領，厲聲大呼道：「刁長史休得胡言！試想我軍未嘗敗衄，如何乞降？若分路進軍，夜入壽春，斬吳將頭，據城食粟，乘勝下丹陽，定江南，不出一年，可告成功，請刁公看著哩！」勒始有喜色，笑語諸將道：「這才不愧為勇將了。」遂各賞鐙馬一匹。惟謀士張賓，始終無言。別有會心。勒顧問道：「君意以為何如？」賓乃答道：「將軍攻陷京師，囚執天子，殺害王公，妻掠妃主，得罪晉室，擢髮難數，奈何尚得改顏事晉呢？去年既殺王彌，不應南來，今天降霖雨，明明示意將軍，速宜變計。」天道有知，也不應助勒。勒掀髯道：「君意擬將何往？」賓又道：「鄴城西接平陽，山河四塞，為將軍計，亟宜北行據鄴，經營河北。河北既定，南下未遲。今可令輜重先發，將軍從後徐退，定保無虞。江東軍聞我北去，幸得自全，哪裡還願追襲呢？」為勒設想，原是此策最善。勒攘袂鼓髯道：「妙計！妙計！決從張君。」又叱責刁膺道：「汝既來佐孤，應思共成大業，奈何勸孤降晉？本應處斬，姑念汝素來膽怯，別無歹意，特從寬貸，不來殺汝。」膺慌忙拜謝，赧顏退去。勒即黜膺為裨將，擢賓為左長史，稱為右侯。<br>　　勒遣從子石虎，領著騎兵二千，抵擋晉軍。自引兵出發葛陂，輜重在先，兵隊在後，依次北去。石虎往向壽春，適值江南運船數十艘，載米到來，他即麾兵搶奪，不料兩岸俱有伏兵，一鼓齊起，圍擊石虎。虎兵貪劫運米，已無紀律，當然四溃。虎亦拍馬急奔，晉將紀瞻追擊，直至百里以外，竟及勒軍。勒整陣以待，很是嚴肅。瞻不敢進逼，乃退還壽春。勒復驅軍北行，沿途皆堅壁清野，無從掠取，士卒饑甚，人自相食。致東燕渡河，聞汲郡太守向冰，聚眾數千，駐紮枋頭，勒恐被邀擊，因召諸將問計。張賓鼓掌道：「今我軍欲渡河北去，正苦乏船，何妨向冰借用。」諸將聞言，俱不禁暗笑，連勒亦詫為奇語。賓又說道：「諸君休笑！冰船盡在對岸，未入枋頭，我若遣兵縛筏，從間道襲取冰船，載運大軍，軍一得濟，還怕什麼向冰呢？」勒依計而行，令部將孔萇支雄，詣文荔津，縛筏夜渡。果然船中無備，盡被兩將奪來。及冰得聞警，率軍收船，不但船已被奪，且勒軍亦陸續渡河。冰急忙回營，扼塹固守。<br>　　勒令主簿鮮於豐挑戰，三面埋伏，誘冰出來。冰初意原不欲出戰，經豐至壘門前，百般辱罵，惹動冰怒，乃開門來追。豐且戰且走，引冰入伏，同時俱起，夾攻冰軍。冰欲歸無路，欲戰無繼，只好殺開血路，落荒遁去。勒得入冰營，盡取營中資械，長驅寇鄴。守將劉演，將所有守兵，分佈三台，為保鄴計。曹操在鄴中作銅雀台，金虎台，冰井台，號鄴中三台。勒將孔萇等，即欲攻撲三台，張賓道：「劉演雖弱，眾尚數千，三台險固，未易攻拔，何必在此勞師？方今王濬劉琨，為公大敵，宜先往規取，區區一演，何足深慮！且天下饑亂，明公擁眾遊行，人無定志，終非善策，不如急據要地，廣聚糧儲，西稟平陽，北略幽並，方可圖王稱霸呢。」勒說道：「右侯所言甚是，但究應擇居何地？」賓答道：「莫如邯鄲襄國，請擇一為都。」勒喜道：「我就進據襄國罷。」遂移兵至襄國，城內無備，兵民駭散，勒不費兵力，安據了襄國城。賓又向勒進議道：「今將軍據此為都，劉琨王濬，必來相犯，若城塹未固，資糧未廣，二寇交至，如何對待？宜亟收野谷，充作軍食，一面速報平陽，具陳情形，將來緩急有恃，方可無虞。」勒乃表達劉聰，分命諸將略冀州，收降郡縣數處，得糧濟勒。劉聰亦復詔褒功，加勒散騎常侍，都督冀幽並營四州軍事，領冀州牧，封上黨公。先是勒被鬻荏平，與母王氏相失，王氏至此尚存，由並州刺史劉琨，訪得王氏蹤跡，特遣屬吏張儒將王氏迎入府廳，款留數日，乃令儒偕王氏同行，送交石勒。勒得見王氏，母子重逢，且悲且喜，一面厚待張儒，儒取出琨書，交勒啟視，書中說道：<br>　　將軍發跡河朔，席捲兗豫，飲馬江淮，折沖漢淝，雖自古名將，未足為喻，所以攻城而不有其人，略地而不有其土，翕爾雲合，忽復星散，將軍豈知其然哉？存亡決在得主，成敗要在所附。得主則為義兵，附逆則為賊眾，義兵雖敗而功業必成，賊眾雖克而終歸殄滅。昔赤眉黃巾，橫逸宇宙，所以一旦敗亡者，正以兵出無名，聚而為亂，將軍以天挺之姿，威振宇內，擇有德而推崇，隨時望而歸之，勛義堂堂。長享遐貴，背聰則禍除，向主則福至，採納往誨，翻然改圖，天下不足定，螘寇不足掃。今相授侍中持節車騎大將軍，領護匈奴中郎將襄城郡公，總內外之任，兼華戎之號，顯封大郡，以表殊能，將軍其受之，副遠近之望也。自古以來，誠無戎人而為帝王者，至於名臣而建功業者，則有之矣。今之望風懷想，蓋以天下大亂，亟須雄才，遙聞將軍攻城野戰，合於機神，雖不視兵書，暗與孫吳同契，所謂生而知之者上，學而知之者次，但得精騎五千，以將軍之才，何向不摧？至心實事，皆張儒所具知，合當面述，佇待複音。<br>　　勒啟書覽畢，掀髯一笑，並不多言。唯設宴饗儒，款留一夕，至次日厚送贐儀，並取出名馬珍寶，使儒轉送劉琨，且給與復書，遣儒歸報。儒即回晉陽，呈入勒書及禮儀。琨見書中寥寥數行，除首尾稱呼外，只有四語，云：<br>　　事功殊念，非腐儒所聞。君當逞節本朝，吾自夷難為效。<br>　　琨擲下勒書，自思所謀未遂，禁不住長歎數聲，隨即趨入後庭，令歌伎數十人，作樂侑飲，排遣愁腸。原來琨素性奢豪，頗好聲色，河南人徐潤，善長音律，為琨所寵，琨竟擢為晉陽令。潤恃勢驕恣，干預政權。護軍令狐盛，抗直敢言，屢勸琨除潤，琨不肯從。已而潤至琨處進讒，謂盛將勸公為帝，遂致激動琨怒，加盛死刑琨母聞琨殺盛，召琨入責道：「汝不能駕馭豪傑，與圖遠略，乃好佞惡直，害及正人，禍必及我。」琨母頗有遠識，可惜終難免禍。琨頗自認過，極思矯正，但始終不肯誅潤。到了愁悶無聊的時候，仍然借著聲色，聊作歡娛。但部下將吏，總道他是縱逸忘情，互生譏議，再加令狐盛枉遭殺害，尤失人心。可見人不宜有偏嗜。<br>　　盛子泥潛蹤奔漢，泣拜劉聰，乞師報仇。父仇怨不共戴天，但向虜乞兵，亦屬不合。聰問及晉陽內容，泥具言虛實。聰不禁大喜，便令河內王粲，入寇並州，即用令狐泥為嚮導，一面使中山王曜，率兵繼進。看官閱過前回，應知曜在關中，為賈疋等所圍，此時曜已失敗，棄城遁還，被貶為龍驤將軍，留居平陽。及劉粲出攻並州，乃復使他領兵策應，無非叫他立功贖罪的意思。劉琨聞漢兵入寇，亟東出常山，招募兵士，但令部將郝詵張喬，領兵拒粲。偏雁門諸胡，乘隙造反。上黨太守龔醇，又復降漢，累得琨不能兼顧，沒奈何遣使往代，至猗盧處乞援，自己決先平胡，然後御漢。哪知漢兵步步進逼，所遣郝詵張喬二將，只與漢兵戰了一次，便即敗亡。劉粲劉曜，竟乘虛進襲晉陽，晉陽雖尚有士卒數千，多係老弱殘兵，不足禦寇。太原太守高喬及並州別駕郝聿等，由琨委他居守，他急不暇擇，竟開門迎納漢兵。徐潤不知何往，史傳中未及提敘，大約總是降漢了。粲與曜相繼入城，搜殺劉琨家屬，琨父母並皆遇害。<br>　　漢主聰得晉陽捷報，仍授曜為車騎大將軍，命前將軍劉豐為並州刺史，同鎮晉陽。劉琨正殺退諸胡，驀聞晉陽被圍，急率輕騎還援，已是不及，乃復走常山，飛使敦促代公猗盧，速即濟師。猗盧令子六修及兄子普根，將軍衛雄范班箕澹等，率眾數萬，作為前鋒，自率大軍為後應，耀武揚威，直指晉陽。劉琨收得散卒數千騎，自常山往會，導至汾東。劉曜出兵搦戰，渡汾對壘，曜軍已經飽掠，各無鬥志，那代兵方如出水蛟龍，飛揚奮迅，一往無前，殺得曜軍七顛八倒，東走西奔。曜尚不肯遽退，還想上前招架，偏遇代將突入，攢槊叢刺，曜身中七創，竟致墮落馬下。漢討虜將軍傅虎，奮勇救曜，殺退代將，把曜扶起，使乘已馬，曜淒然道：「我已不能再戰了，寧可死在此地，將軍不可無馬，且馳還晉陽，請得大兵，為我報仇。」虎流涕道：「虎蒙大王識拔至此，常思效命，今日正應致死了。況漢室初基，寧可無虎，不可無大王。」說著，扶曜上馬，自己步行，冀曜至汾水旁，使曜涉汾，復返截追軍，竟致戰死。<br>　　曜奔回晉陽，夜與河內王粲，並州刺史劉豐，掠得晉陽子女，出城逸去。琨引猗盧大軍，連夜追躡，追及藍谷，大破漢兵，擒住劉豐，斬漢將邢延等三千餘級，伏屍數百里，只曜與粲飛馬遁去。猗盧回至壽陽山，令部眾陳閱屍首，流血盈途，山石皆赤。琨自營門步入拜謝，再乞進兵。猗盧道：「我不早來，致君父母見害，未免抱愧。但君已得復州境，我軍遠來疲敝，不便再舉。劉聰尚未可滅，容俟後圖。」究竟是個外族，怎肯為琨盡力？琨亦不能相強，只好舉酒餞行。猗盧留馬牛羊各千餘匹，車百乘，贈給與琨，並使部將箕澹段繁，助戍晉陽，自引大軍北歸。琨入城後，收瘞父母屍骸，即將劉豐斬訖，取血祭靈，大慟一場。嗣見城中民居，已被掠盡，一時不能規復，又恐寇至難守，乃徙居陽曲，招集亡散，撫慰瘡痍，徐圖後舉罷了。<br>　　且說關中郡縣，自經賈疋索綝等，興兵匡復，多半略定，復將劉曜逐出長安，於是奉秦王業為皇太子，由雍城迎入長安，創立行台，祭壇告類。類係祭名。並建宗廟社稷，下令大赦，用閻鼎為太子詹事，總攝百揆，加封賈疋為鎮西大將軍，遙授南陽王保為大司馬，領秦州刺史。保即模子，見前。尚書令司空荀藩，仍守本職，令他督攝遠近。藩弟組為司隸校尉，行豫州刺史，仍奉永嘉年號，承制行事。且時距懷帝被擄的時候，已隔一年，中原久無共主，海內尚懷念故君，又無強宗可以推戴，所以海內臣民，除成漢兩國外，共沿稱永嘉六年。<br>　　究竟懷帝擄入平陽，如何處置，應該補筆敘明。懷帝被漢兵拘住，由呼延晏押至平陽，漢主聰升殿受俘，堂皇高坐。呼延晏先行入報，聰當然欣慰，面加晏為鎮南大將軍。晏拜謝畢，起立一旁，即呼左右押入懷帝及晉臣庾珉王俊等人。懷帝至此，身作俘囚，不得不向聰行禮。珉與俊隨帝下拜。聰獰笑道：「我父與汝先帝有交，應從寬宥，汝等可在此留居，聽我命令便了。」懷帝與珉俊兩人，又不得不稽首稱謝。國君死社稷，何必至虜庭，況後來仍不得生存呢。聰乃命退居別室，派兵監守，一面稱詔行赦，改元嘉平，封晉主為平阿公，晉臣庾珉王俊，為光祿大夫。懷帝也只好忍垢含羞，做了胡虜的臣奴。好容易寄居一年，漢皇后呼延后去世，宮內發喪，漢臣當然弔送，晉君臣亦未能免例，大約亦低首送喪，這卻毋庸細表。<br>　　先是劉聰上烝單太后，非常親昵，太弟北海王乂，委實看不過去，屢至宮中進規單后，回應二十二回。單后又恨又慚，竟致成疾，不到一年，便即死別。聰悲悼萬分，足足哭了好幾日。嗣聞單后病死，由乂規諫所致，免不得與乂有隙。聰后呼延氏，又另存一種思想，時常忌乂，一日，向聰進言道：「父死子繼，古今常道，如陛下踐位，實承高祖遺業，奈何今日立一太弟呢？妾恐陛下百年以後，粲兄弟將無遺種了。」不立太弟，未見粲等果得留種。聰半晌方答道：「容我徐作計較。」呼延后復道：「事緩變生。太弟見粲兄弟漸長，必至不安，萬一有他人構釁，禍且立發了。陛下能容太弟，太弟未必肯侍陛下。」聰應聲道：「我知道了。」單太后有兄名沖，曾仕漢為光祿大夫，平時出入宮禁，已有風聞，乃往東宮見乂，未言先泣。乂驚問何因？沖方與密語道：「疏不間親，主上已屬意河內王，請殿下先機退讓，免蹈危機！」乂瞿然道：「河瑞末年，主上因嫡庶有別，嘗讓位與乂。乂因主上年長，故相推奉，天下係高祖的天下，兄終弟及，有何不可？就是粲兄弟將來序立，猶如今日。若謂疏不間親，乂想子弟關係，相去無幾，主上亦未必愛子憎弟哩。」尚在夢中。沖見乂未肯相信，因默然退去。惟聰雖聽信婦言，有意廢乂，但回憶單后生時，如何柔媚，如何親愛，又不覺耳熱面紅，未忍將乂廢去。蹉跎過了一兩年，呼延后得病身亡，想是憂死。少了一個太弟對頭，越將前事擱起。<br>　　且聰本好色，自單后死後，廣選名家女子，充入後宮，及呼延后歿，即命司空王育女為左昭儀，尚書令任顗女為右昭儀，大將軍王彰女，中書監范隆女，左僕射馬景女，皆為貴人，右僕射朱紀女為貴妃，均佩金印紫綬，輪流進御。後又探悉太保劉殷，家多麗姝，女二人，女孫四人，統是天姿國色，秀麗絕倫，遂欲一並納入，充作嬪嬙。不問尊卑長幼，好算廓然有容。太弟又獨援同姓不婚的古例，上書切諫。聰乃轉問太宰劉延年及太傅劉景，兩人專知迎合，便齊聲答道：「太保自謂出自劉康公，係周朝卿士，見《春秋左傳》。與陛下同姓異源，何不可納？」聰聞言大喜，便即召入劉氏二女及四女孫，拜二女為左右貴嬪，位在昭儀上，四女孫為貴人，位次貴嬪。六個美人兒，同時入宮，引得這位漢主聰，應接不暇，鎮日裡深居簡出，罕聞外事。廷臣陳奏，輒令中黃門收入，歸左右兩貴嬪裁決。兩貴嬪一名英，一名娥，隱寓娥皇女英的意思。堯二女名娥皇女英。劉殷本是晉臣，舊為新興太守，陷沒漢廷，曆官侍中太保，並將二女及四孫女，盡獻與聰，取榮求媚，這也是無恥已極了。應該斥罵。<br>　　既而聰授晉主儀同三司，加封會稽郡公。庾珉王俊，依次加秩。晉君臣入朝拜謝，聰引與共飲，從容語晉主道：「卿前為豫章王時，朕在中原，曾與王武子即王濟表字。見首文。訪卿，卿嘗示朕樂府歌，又引朕入射廳，同試技藝，朕得十二籌，卿與武子俱得九籌，卿贈朕柘弓銀硯，今可記憶否？」懷帝答道：「臣怎敢失記，但恨當時不早識龍顏。」虧他厚臉說出。聰又道：「卿家骨肉，何故屢相殘害？」懷帝道：「這是天意，實非人事。大漢將應天受命，故為陛下自相驅除，若臣家能守武帝遺業，九族敦睦，陛下何從得平河洛呢？」聰不禁大笑，飲至黃昏，竟呼出小貴人劉氏，賞與懷帝，且與語道：「這是名公女孫，今賜為卿妻，卿好為待遇，幸勿輕視！」說至此，又轉囑劉氏數語，面封她為會稽國夫人，使懷帝即夕領去。光陰容易，轉瞬冬殘，越年元旦，聰御光極殿，大宴群臣，使晉主改著青衣，旁立斟酒。懷帝不堪恥辱，滿面生慚。庾珉王俊，時亦在列，禁不住悲慟起來。聰頓時動惱，把他斥出。至懷帝行酒畢，亦令退去。過了旬月，有人告訐庾珉王俊，說他陰謀變亂，將召劉琨入攻平陽，聰即遣人齎著毒酒，鴆死懷帝，並殺庾珉王俊。總計懷帝在位四年餘，臣虜一年餘，歿時三十歲。小子有詩歎道：<br>　　青衣行酒作囚奴，天子寧甘拜黠胡？<br>　　畏死終難逃一死，何如臨變早捐軀。<br>　　懷帝遇害，耗問四達，欲知晉朝有無嗣主，且至下回說明。<br><br>　　由石勒帶及劉琨，由劉琨帶及劉曜，由劉曜帶及猗盧，事跡複雜，全賴作者一支妙筆，隨事聯屬，方不至斷斷續續，足令閱者一目了然。下半回因秦王入關，串入懷帝，復由懷帝串入劉聰，敘及漢宮諸事，即以懷帝得配劉氏，主青衣行酒，遇害作結。看似隨筆鋪敘，而筆下煞費經營，閱者試覽晉朝各史，有是穿插否？有是明白否？即此一回，已見作者苦心，而得失褒貶，又如見言表，是固兼有三長，與劉知幾之言，隱相吻合者也。<br><br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
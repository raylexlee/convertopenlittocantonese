<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 兩晉 - 第五十四回　卻桓溫晉相貽書　滅冉魏燕王僭號</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十四回</br>　　卻桓溫晉相貽書　滅冉魏燕王僭號</font></h4>
			　　卻說晉征西大將軍桓溫，因石氏亂亡，已屢請經略中原，輒不見報。晉穆帝年尚幼沖，褚太后女流寡斷，一切國政，均歸會稽王昱主持，領司徒光祿大夫蔡謨，本已實授司徒，詔書屢下，終不就職。褚太后遣使敦勸，謨仍固辭，且自語親屬道：「我若實任司徒，必為後人所笑，義不敢受，只好違命罷了。」雖是謙讓，但謂必貽笑後人，毋乃過慮。永和六年，復上疏陳疾，乞請骸骨，繳上光祿大夫領司徒印綬。有詔不許。會穆帝臨朝會議，使侍中紀璩，與黃門郎丁纂，召謨入商。謨自稱病篤，不能入朝。會稽王昱，謂謨為中興老臣，定須邀他與議，從旦至申，使人往返，幾十數次，謨終不至。殊太偃蹇。時穆帝尚只八歲，不耐久持，顧問左右道：「蔡司徒尚不見來，究懷何意？臨朝已將一日，為他一人，遂致早晚不顧，豈不可恨？難道他不到來，今夕不能退朝麼？」左右轉稟太后，太后亦自覺疲倦，乃詔令罷朝。<br>　　會稽王昱，不禁懊恨起來，顧語朝臣道：「蔡公傲違上命，無人臣禮，若我輩都似蔡公一般，試問由何人議政呢？」群臣齊聲應道：「司徒謨但染常疾，久逋王命，今皇帝臨軒，百僚齊立，候謨終日，若謨願止退，亦宜詣闕自辭，今乃悖慢如此，自應明正國法，請即拘付廷尉，依律擬刑。」這番議案，尚未定奪，已有人傳達謨第。謨方才惶懼，率子弟詣闕待罪。當有一人趨入朝堂，厲聲大言道：「蔡謨今日，果無疾來闕麼？欺君罔上，應當何罪？宜置諸大辟，為中外戒。」朝臣聽他語言激烈，也覺一驚，連忙注視，乃是中軍將軍殷浩。當下互相討論，議久未決，浩尚與固爭，還是徐州刺史荀羨，私語殷浩道：「蔡公望傾內外，今日被誅，明日必有人借口，欲為齊桓晉文的舉動了，公何苦激成亂釁呢？」暗指桓溫。浩乃無言。大眾遂請由太后裁決，太后謂：「謨係先帝師傅，宜從末減，不忍驟加重辟。」乃詔免謨為庶人。<br>　　那桓溫聞浩擅權，很是動忿，一時無詞劾浩，只把北伐為名，呈入一篇表文，略稱：「朝廷養寇，統為庸臣所誤。」這句話明明是指斥殷浩。浩在內掯住溫表，不使批答，誰知溫竟率眾數萬，順流東下，屯兵武昌，隱然有入清君側的寓意。廷臣聞報，相率駭愕。浩亦急得沒法，至欲去位避溫。實是沒用。吏部尚書王彪之，進白會稽王昱道：「浩若去職，人情必更張皇，殿下首秉國鈞，倘有變亂，何從諉責呢？」又顧語殷浩道：「溫若抗表問罪，必舉卿為首惡，卿雖欲自作匹夫，恐亦未能保全，不如靜鎮勿動，且由相王指會稽王。先與手書，為陳禍福，彼若不從，更遣中詔，再若不從，當用正義相裁，奈何無故匆匆，先自滋擾呢？」浩與昱依彪之議，即命撫軍司馬高崧，代昱草表，遣使致溫。略云：<br>　　寇難宜平，時會宜接，此實為國遠圖，經略大算，能弘新會，非足下而誰？然異常之舉，眾情所駭，游聲噂沓，想足下應亦聞之。苟或望風震擾，一時奔散，則望實並喪，社稷之事去矣。吾與足下，雖職有內外，安社稷，保國家，其致一也。天下安危，繫諸明德，當先寧國而後圖其外，使王基克隆，大義弘著，此吾之所深望於足下者也。區區誠懷，豈可復顧嫌而不盡哉？幸足下察之！<br>　　果然一緘書札，足抵十萬雄師，才閱數日，即得溫謝罪表文，自願收軍還鎮去了。晉廷上下，才得放心。<br>　　已而姚弋仲遣使來降，有詔授弋仲為車騎大將軍，六夷大都督，子襄為平北將軍，兼督並州。弋仲年逾七十，有子四十二人，嘗召集與語道：「我因晉室大亂，起據西偏，嗣石氏待我甚厚，我欲替他討賊，借報私情，今石氏已滅，中原無主，從古以來，未有戎狄可作天子，我死後，汝籌便當歸晉，竭盡臣節，毋得多行不義，自取咎戾呢。」越年為永和八年，弋仲老病纏身，竟致不起，卒年七十三。子襄秘不發喪，竟率眾攻秦。<br>　　秦王苻健，自僭稱天王後，安據關中，嗣聞晉梁州刺史司馬勛，與故趙將杜洪相應，侵入秦川，當即出堵五丈原，擊退勛兵，再移兵往攻杜洪。洪正由司竹出屯宜秋，洪奔司竹見前回。欲應晉軍，不料司馬張琚，忽生變志，誘眾殺洪。琚自立為秦王，分置官屬，部署未定，健軍已經掩至。他卻冒冒失失的出來拒敵，一戰敗死，身首兩分。健奏凱入關，即僭稱秦帝。進封諸公為王，命子萇為大單于，又遣弟雄及兄子菁分略關東，招納晉降將豫州刺史張遇，仍命鎮守許昌。姚襄與苻氏挾有宿嫌，所以父喪不發，便即與秦為難。但苻氏氣勢方盛，將勇兵精，恁你姚襄如何驍悍，也一時攻不進去。襄轉向洛陽，行次麻田，與故趙將李歷相遇，兩下酣鬥，襄馬首忽中流矢，將襄掀下，部眾相顧駭愕。李歷乘隙闖入，飛馬取襄，幸虧襄弟萇先到一步，把襄扶起，自將乘騎讓兄，翼他出險，但經此一跌，部眾已經奔散，喪亡無數。襄走回灄頭，草草治喪，自悔前事冒昧，乃承父遺命，單騎南下，向晉款關，走依晉豫州刺史謝尚。尚自去仗衛，幅巾出見，推誠相待，歡若平生。襄為尚畫策，令遣建武將軍戴施，進據枋頭。施奉令前往，果然得手，兵不血刃，即將枋頭據住。可巧魏主冉閔，與燕鏖兵，戰敗被擒。閔子智尚守鄴城，由將軍蔣幹為輔，派人至謝尚處乞援。尚即調戴施援鄴，助守三台。<br>　　究竟冉閔如何戰敗，應該由小子表明大略。閔既克襄國，游食常山中山諸郡。故趙立義將軍段勤，聚胡羯至萬餘人，保據繹幕，自稱趙帝。燕王慕容俊，已遣輔國將軍慕容恪略地中山，收降魏太守侯龕及趙郡太守李邽。還有輔弼將軍慕容評，亦奉俊命，往攻魯口，擊斬魏戍將鄭生。至是俊又命建鋒將軍慕容霸，出擊段勤，更調慕容恪專攻冉閔。閔率兵御恪，行至魏昌城，與恪相遇，即欲交戰。大將軍董閏，車騎將軍張溫，俱向閔進諫道：「鮮卑兵乘勝前來，銳不可當，且彼眾我寡，不如暫避敵鋒，待他驕惰，然後添兵進擊，不患不勝。」閔瞋目道：「我引軍至此，方欲掃平幽州，擒慕容俊，今但遇一慕容恪，便這般膽小，將來如何用兵呢？」說畢，便將董張二人叱出。狃於襄國一勝，故有此驕態。司徒劉茂，及特進郎闓，私相告語道：「我君剛愎寡謀，此行必不返了，我等怎好自取戮辱，不如速死為宜。」遂皆服藥自盡。<br>　　閔素有勇名，部兵雖不過萬人，卻是個個強壯，善戰衝鋒，當下與燕兵接仗，十蕩十決，燕兵統被擊退。閔兵俱係步卒，因燕皆騎士，恐被意外衝突，乃引趨林中。慕容恪巡勞軍士，遍加曉諭道：「冉閔有勇無謀，不過一夫敵呢。且士卒饑疲，不堪久用，俟他怠弛，再擊未遲。我軍可分為三隊，互相犄角，可戰可守，怕他甚麼？」參軍高開獻議道：「我騎兵利用平地，不宜林麓，今閔引兵入林，倚箐自固，不可複製。為目前計，應速遣輕騎挑戰，只許敗，不許勝，得能誘他轉身，仍至平地，然後好縱兵挾擊了。」恪依開計，便撥兵誘敵，且行且詈。冉閔聽了，那裡忍受得住，當即麾兵殺回。燕騎並不與戰，拍馬便走，惟口中辱罵如故。閔追了一程，停住不趕。燕騎復笑罵道：「冉賊！冉賊！我料你只能避匿林中，怎敢再至平地，與我等大戰一場？」這數語傳入閔耳，閔越覺動怒，索性還就平地，列陣待戰。確是有勇無謀。<br>　　恪已分軍為三隊，部署妥當，見閔復來就平原，喜他中計，因誡令諸將道：「閔性輕躁，又自知兵寡，不便久持。今復來迎戰，必拚死來突我軍，我但嚴陣以待，守住中堅，諸君亦在旁靜候，但看中軍與閔合戰，便好前來夾擊，左右環攻，定可破賊。」諸將應命而去。恪複選得鮮卑箭手，共五千人，各使乘馬，連環鎖住，成一方陣，令充前隊，自率勁兵後列，豎起一面大纛旗，作為全軍耳目，徐徐前進。那冉閔跨一駿馬，號為朱龍，每日能行千里，此時拍馬來爭，當先突出，左操一桿雙刃矛，右持一柄連鉤戟，直至燕軍陣前，連挑連撥，無人敢當。燕兵慌忙射箭，有幾個腳忙手亂，連箭都發不出來。閔毫不畏怯，左手用矛飛舞，所來各箭，盡被撥開。右手用戟亂鉤，燕兵稍不及避，便被鉤落馬下。閔眾挾刃齊上，隨手下刃，所有落馬的燕兵，頭顱都不知去向。閔殺得性起，怎肯罷休，又望見前面有一大旗豎著，料是燕軍中堅，索性趁勢衝入，直攻慕容恪。恪正勒馬觀戰，專待閔親來送死，可巧閔引兵殺到，便令勇士搖動大旗，指揮各軍，於是騎士大集，合力擊閔。中軍原一齊奮勇，抵敵閔軍，就是左右兩路，也從旁殺到，包圍冉閔，環至數匝。究竟閔兵有限，單靠著自己勇力，總敵不住數萬人馬，他尚捨命衝突，形似猘犬，好容易殺透重圍，向東奔去。狂走二十餘里，距敵已遠，方敢下馬少息。旁顧左右，不滿百人，只有僕射劉群，與將軍董閏張溫等，還算隨著。閔形色慘沮，如喪魂魄，身上亦血跡淋漓，創痕累累，勉強按定了神，想與劉群等商議行止。<br>　　不防鼓聲四震，燕兵從後面追來，閔自知不能再戰，倉皇上馬，揮鞭急馳。劉群等也即隨行。哪知燕兵來得真快，才經里許，便被追及，群回馬與戰，未及數合，即被殺死。董閏張溫，無路可逃，雙雙就擒。閔所騎的朱龍馬，本來是瞬息百里，迅速異常，偏偏跑了一程，無緣無故的停住不行，閔用鞭亂擊，直至鞭折手痛，馬仍然不動，反頹然向地倒下；仔細一瞧，已是死了。總由臨敵受傷之故，史稱朱龍忽斃，關係閔命，亦未盡然。閔失了坐騎，好象失去性命，就使腳長力大，也是逃走不脫，眨眼間燕將攢集，七手八腳，把閔活捉了去，解送燕都。燕王慕容俊，面加呵責道：「汝乃奴僕下才，怎得妄自稱帝？」閔仍不少屈，抗聲答道：「天下大亂，汝等凶橫，人面獸心，還想篡逆，我乃中土英雄，為甚麼不得稱帝呢？」卻是個硬漢，可惜仁智不足。俊當然動怒，命左右鞭閔三百，拘禁獄中。<br>　　會接慕容霸軍報，偽趙帝段勤，已與弟思聰舉城出降。尋又得慕容恪捷書，謂已陣斬魏將金光，進據常山。俊即令恪為常山留守，召霸還軍，另派慕容評等攻鄴，鄴中大震。閔子智與將軍蔣幹，閉城拒守，城外一帶，俱被燕軍陷沒。智與幹當然惶急，不得已遣使降晉，向謝尚外乞師。尚將戴施，率壯士百餘人，往鄴助守。蔣幹見來兵甚寡，大失所望。施得間給幹道：「汝主既降順我朝，應該將傳國璽出獻。現今燕寇在外，道路不通，就使汝果獻璽，也未便齎送江南，不如暫付與我，我當專使馳告天子，天子聞璽在我所，信汝至誠，必遣重兵，發厚餉，來救鄴城。燕寇見我軍大至，自然退去，保汝無恙。」好似一個大騙子。幹尚懷疑未決，不肯出璽。適鄴中大饑，人自相食，守兵無從覓糧，就將故趙宮人，烹食充饑。滋美如何？幹弄得沒法，只好將璽取出，交與戴施。施佯令參軍何融，往枋頭運糧，暗將傳國璽付給融手，使至枋頭轉報謝尚。尚得融報，亟遣振武將軍胡彬，率騎兵三百，至枋頭迎璽，送入建康。晉廷交相慶賀，不消細敘。<br>　　且說鄴城被困，已經月餘，城中孤危得很，還虧枋頭運到糧米數百斛，暫救眉急，守兵暫免枵腹，勉力支撐。燕將慕容評，屢攻不克，燕王俊又遣廣威將軍慕容軍，殿中將軍慕容根，右司馬皇甫真等，統率步騎二萬人，至鄴助評。鄴城守將蔣幹，聞燕兵繼至，焦急萬分，意欲乘夜出襲，期得一勝，當下挑選銳卒五千人，俟至夜半，開城殺出，直搗燕營。不防慕容評早已預備，四面設伏，等到蔣幹馳至，一聲號令，伏兵齊起，把幹軍盡行圍住，逞情殺戮。幹棄去盔甲，扮做小兵模樣，才得混出圍中，奔還鄴城；五千人盡致覆沒，守卒益懼。慕容評等圍攻益急，魏長水校尉馬願等，開城迎降。蔣幹戴施，縋城出走，逃往倉垣。魏后董氏，太子冉智，及太尉申鍾，司空條攸等，一古腦兒做了俘虜，送往燕都。惟魏尚書令王簡，左僕射張幹，右僕射郎蕭，並皆自殺。冉氏篡趙建國，閱三年即亡。<br>　　是時，燕王俊方出巡常山，遣將分徇魏地，及鄴城傳到捷報，乃返至薊郡，命將冉閔牽送龍城，祭告先祖考廆皝廟中，然後推閔往遏陘山，梟首徇眾。不料閔一殺死，山中草木，亦皆枯凋，並且連月不雨，蝗蟲四起。自從閔被執至薊，直至閔死後三月有餘，尚是亢旱。俊疑閔暗中作祟，乃使用王禮葬閔，遣官致祭，諡為悼武天王。是日，遂得大雪三寸。崔鴻《十六國春秋》內，載冉閔被擒，係在四月，燕王殺閔，乃在八月，案八月深秋，草木應枯，且連月不雨，係是偏災。閔何能為祟？俊之所為，不值一噱。旱災未靖，符瑞盛傳，是年燕都正陽殿，有燕來巢，生下三雛，項上統有直毛。各城又競獻五色異鳥，於是群僚附會穿鑿，共上美詞，或說燕首有直毛，便是大燕龍興，應戴通天冠的征驗，燕生三子，數應三統。或說神鳥五色，便是國家將繼五行帝籙，統御四海。彼獻頌，此貢諛，說得天花亂墜，斐然成章。燕相封弈，遂聯絡一百二十人，勸燕王俊即稱尊號。俊尚作遜詞道：「我世居幽漠，但知射獵，俗尚被發，未識衣冠，帝籙非我所有，何敢妄想？卿等無端推美，如孤寡德，不願聞此」云云。<br>　　既而冉閔妻子等，由慕容評解送至薊，凡趙魏相傳的乘輿法物，一並獻入。俊詐稱閔妻董氏，實獻傳國璽，特別傳見，好言慰諭，封董氏為奉璽君，賜冉智爵為海濱侯，用申鍾為大將軍右長史，並授慕容評為司州刺史，使鎮鄴中。故趙將王擢等，前時擁兵，據有州郡，至此俱聞燕聲威，遣使請降。俊任王擢為益州刺史，夔逸為秦州刺史，張平為並州刺史，李歷為兗州刺史，高昌為安西將軍，劉寧為車騎將軍。惟故趙幽州刺史王午，尚據住魯口，自稱安國王。俊命慕容恪往討，恪出次安平，儲糧整械，為討午計。適中山人蘇林，起兵無極，偽稱天子，恪乃先往討林，又值慕輿根前來會攻，馬到成功，將林擊死，再攻王午。午已為部將秦興所殺，恪乃奉表勸進。燕臣一致同詞，共上尊號。俊始置百官，進相國封弈為太尉，恪為侍中，左長史陽騖為尚書令，右司馬皇甫真為左僕射，典書令張悕為右僕射，其餘文武均拜授有差。然後在薊城即燕帝位，大赦境內，自謂得傳國璽，改年元璽，追尊祖廆為高祖武宣皇帝，父皝為太祖文明皇帝，立妻可足渾氏為皇后，子曄為皇太子。晉廷方遣使詣燕，與燕修和，俊語晉使道：「汝歸白汝天子，我承人乏，為中原所推，已得做燕帝了。此後如欲修好，不宜再齎詔書。」晉使怏怏自歸。相傳石虎僭位時，曾使人探策華山，得玉版文，內有四語云：「歲在申酉，不絕如線，歲在壬子，真人乃見。」燕主俊僭號稱帝，正當晉穆帝永和八年，歲次壬子，燕人即援作瑞應，史家號為前燕。即十六國中三燕之一。小子有詩詠道：<br>　　符讖遺文寧足憑，但逢戰勝即龍興。<br>　　須知亂世無真主，戎狄稱尊問孰膺。<br>　　燕既稱帝，與秦東西分峙，各稱強盛，偏晉臣不自量力，又想規復中原。欲知底細，且看下回續表。<br><br>　　桓溫之出屯武昌，脅迫朝廷，已啟不臣之漸，然實由殷浩參權而起。浩一虛聲純盜者流，而會稽王昱，乃引為心膂，欲以抗溫，是舉卵敵石，安有不敗？高崧代昱草書，而溫即退兵還鎮，此非溫之畏昱服昱，特尚憚儒生之清議，末勇驟逞私謀耳。北伐北伐，固不過援為口實已也。彼冉閔之盡滅石氏，乃石虎作惡之報。閔一莽夫，寧能雄踞一方？燕王俊乘亂伐閔，得慕容恪之善算，即擒閔而歸，誅死龍城，閔妻董氏，及嗣子冉智，尚得濫叨封爵，未受駢誅，此猶為冉氏之幸事耳。閔惡未稔而即斃，故妻子猶得倖存，彼慕容俊以草枯天旱，疑閔為祟，反追諡而禮祭之，毋乃慎歟！<br><br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
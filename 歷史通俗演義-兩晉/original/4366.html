<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 兩晉 - 第十回　諷大廷徙戎著論　誘小吏侍宴肆淫</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十回</br>　　諷大廷徙戎著論　誘小吏侍宴肆淫</font></h4>
			　　卻說晉廷聞周處戰死，明知為梁王所陷，所有權臣貴戚，反私相慶幸，沒一人為處呼冤，就是張華陳准等人，亦不敢糾劾梁王，不過奏陳周處忠勇，應該優恤。有詔贈處為平西將軍，賜錢百萬，葬地一頃，又撥給王家近田，贍養處母，便算了事。轉眼間又是一年，已至元康八年。梁王肜與夏侯駿等，逗留關中，毫無戰績。張華陳准，因復保薦積弩將軍孟觀，出討齊萬年。觀奉命出發，所領宿衛兵士，類皆趫捷勇悍，一往無前。既至關中，梁王肜等知觀為宮府寵臣，不敢與較，索性將關中士卒，盡付調遣。觀得專戎事，不慮牽制，遂努力進討，大小數十戰，俱由觀親當矢石，無堅不摧。齊萬年窮蹙失勢，竄入中亭，觀窮加搜剿，竟得把萬年擒住，就地梟首，懸示番奴。氐羌遺眾，望風奔角，不敢再貳。觀乘勝轉剿郝度元，度元遁去，竄死沙漠。於是馬蘭羌及盧水胡，相繼乞降。秦雍梁三州，一律廓清。晉廷命觀為東羌校尉，暫鎮西陲，征梁王肜還朝，錄尚書事，明明有罪，反畀以重權，可憤孰甚！獨將雍州刺史解系免官，勒歸私第。<br>　　原來趙王倫奉召還都，解系復上書劾倫，並請誅孫秀以謝氐羌。張華亦知孫秀不法，曾密托梁王肜令他收誅，偏被孫秀聞知，暗賂梁王參軍傅仁，替他解免，方得隨倫入京。秀見賈氏勢盛，勸倫厚賄賈郭，為僥寵計，倫遂如秀議。果然錢可通神，非但賈郭與他交歡，就是恣肆中宮的悍后，亦漸加親信。遇倫上奏，往往曲從，此番亦著了道兒，看下文便知。倫因得劾免解系，且復求錄尚書事，后亦意動。偏張華裴頠固言不可，倫又求為尚書令，又被張裴二人阻撓，自是倫深恨二人，要與他勢不兩立了。伏筆。太子洗馬江統，因羌胡初平，未足懲後，特著《徙戎論》以儆朝廷，論文不下數千言，由小子節錄如下：<br>　　夫夷蠻戎狄，地在要荒，禹平水土，而西戎即敘。然其性氣貪婪，兇悍不仁，四夷之中，未有甚於戎狄者。弱則畏服，強則侵叛。當其強也，以漢之高祖，尚困於白登，及其弱也，以元成之微，而單于入朝。是以有道之君，待之有備，御之有常，雖稽顙執贄，而邊城不弛固守，強暴為寇，而兵甲不加遠征，期令境內獲安，疆場不侵而已。漢建武中，光武帝時。馬援領隴西太守，討平叛羌，徙其餘種於關中，居馮翊河東空地。數歲之後，族類蕃息，既恃其肥強，且苦漢人侵之。永初漢安帝年號。之元，群羌叛亂，覆沒將守，屠破城邑，鄧隲敗北，侵及河內，十年之中，夷夏俱敝，任尚馬賢，僅乃克之。自此之後，餘燼不盡，小有際會，輒復侵叛。魏興之初，與蜀分隔，疆場之戎，一彼一此。魏武帝徙武都氐於秦川，欲以弱寇強國，捍御蜀虜，此實權宜之計，非萬世之利也。今者當之，已受其敝矣。夫關中土沃物饒，帝王所居，未聞戎狄宜在此土也。非我族類，其心必異，而因其衰敝，遷居畿服，士庶玩習，侮其輕弱，使其怨恨之氣，沖入骨髓。至於蕃育眾盛，則坐生其心，以貪悍之性，挾憤怒之情，候隙乘便，輒為橫逆，此必然之勢，已驗之事也。當今之宜，須及兵威方盛，徙馮翊北地新平安定諸羌，使居先零罕並析支諸地，徙扶風始平京兆諸氐，出還隴右，仍居陰平武都之界，各附本種，反其舊土，使屬國撫夷，就安集之，則華戎不雜，並得其所，縱有猾夏之心，而絕遠中國，隔間山河，為害亦不廣矣。至若並州之胡，昔為匈奴，桀惡之寇也。建安中漢獻帝時。使右賢王古卑，誘質呼廚泉，聽其部落，散居六郡，分為五部。咸熙魏主曹奂年號。之際，一部太強，分為三率，泰始見前。之初，又增為四。今五部之眾，戶達數萬，人口之盛，過於西戎，其天性驍勇，弓馬便利，倍於氐羌，若有不虞，風塵猝警，則並州之域，可為寒心，郝散之變，其近證也。魏正始中，魏主曹芳時。毌丘儉討高句驪，徙其餘種於滎陽，始徙之時，戶落百數，子孫孳息，今以千計。數世之後，亦必殷熾，夫百姓失職，猶或叛亡，犬馬肥充，且有噬齧，況於戎狄能不為變乎？自古為邦者憂不在寡而在不安，以四海之廣，士民之富，豈須夷虜在內，然後取足哉？此等皆可申諭發遣，還其本域，慰彼羈旅懷土之思，釋我華夏纖介之憂，惠此中國，以綏四方，德施永世，於計為長也。<br>　　晉廷終不能用，眼見得外族日盛，侵逼中原。時匈奴左部帥劉淵，已進任五部大都督，號建威將軍，封漢光鄉侯，威振朔方。回應第四回。又有慕容涉歸子廆，遣使降晉，亦受封為鮮卑都督。相傳慕容氏世居塞外，號稱東胡，後為匈奴所逐，走保鮮卑山，因以為名。魏初有莫護跋入居遼西，糾集部眾，建牙棘城，見燕人多戴步搖冠，因亦斂發倣效，令部眾盡冠步搖，番音訛稱步搖為慕容，遂以為氏或云慕二儀之德，繼三光之容，因號慕容。究竟孰是孰非，無從考明。莫護跋生木延，木延生涉歸，遷邑遼東，世附中國，得拜為鮮卑大單於。武帝時，涉歸始入寇昌黎，為安北將軍嚴詢所敗，遁歸本帳。見第六回。已而涉歸病死，弟刪篡立，將殺涉歸子廆，廆亡命避難，國人不服，群起殺刪，迎廆入嗣。廆姿容秀偉，身長八尺，雄健有大度，從前張華為安北將軍，得見廆貌，許為大器，贈給簪幘。及廆既嗣位，因與鄰近宇文部，素有嫌隙，特向晉廷上表，請討宇文氏。晉廷不許，廆怒寇遼西，不得逞志，乃復奉書乞降，受詔為鮮卑都督。廆以遼東僻遠，復徙居大棘城，事大並小，漸見強盛。<br>　　此外尚有略陽氐楊茂搜，亦據住仇池，自號輔國將軍右賢王。仇池在清水縣中，約得百頃，旁繞平地，計二十餘里，四面鬥絕，高凌九霄，中有羊腸蟠道，須經過三十六回，方登絕頂。氐人楊駒，始居此地，駒孫千萬附魏，封百頃王，千萬孫飛龍，徙居略陽，飛龍無嗣，以外孫令狐茂搜為子，茂搜遂冒姓楊氏。自齊萬年擾亂關中，茂搜率部落四千家，由略陽退保仇池。關中人士，亦避亂往歸，因此部眾漸盛，也得稱霸一方。楊氏以外，更有巴氐李氏，從前秦始皇併吞中國，在巴地設黔中郡，薄賦人口，令每歲出錢四千，巴人呼賦為賨，故號為賨人。東漢季年，張魯據漢中，賨人李氏，挈族依魯，魯為魏武所滅，徙李氏全族五百家，至略陽北上，名曰巴氐。李氏本巴西蠻種，強名為氐。後來出了兄弟三人，皆有勇略，長名特，次名庠，又次名流，至齊萬年作亂，關中薦饑，略陽天水等六郡人民，遷移就食，流入漢川，多至數萬家。沿路饑民累累，輒至病僕。特兄弟仗義疏財，傾囊賑救，因得眾心。流民至漢中上書，乞寄食巴蜀，朝議不許，但遺侍御史李苾，持節往撫。苾受流民賂遺，表稱流民十萬餘口，非漢中一郡所能賑贍，應從流民所請，聽往巴蜀。朝廷乃許令就食蜀中，李特乘機入劍閣，遍覽形勢，不禁歎息道：「劉禪有如此要險，乃面縛降人，豈非庸才麼？」遂與二弟並居蜀地，漸思謀蜀。事見後文。匈奴鮮卑及氐並列五胡，故從詳敘。晉廷的王公大臣，但順眼前富貴，不顧日後利害。就中如張華裴頠，稍稱明達，但防禦內訌，恐尚不及，如何能抵制外患？他若左僕射王戎，進位司徒，旋進旋退，毫無建樹，性復貪吝，田園遍諸州，尚自執牙籌，晝夜會計，家有好李，得價便沽，又恐人得種，先將李核鑽空，然後賣去。一女為裴頠婦，貸錢數萬，日久未償。女歸寧時，戎有慍色，且多煩言，女立即償清，始改為歡顏。從子將婚，嘗給一單衣，婚訖仍向他索還，時人譏為膏肓宿疾。守財奴怎得為相？惟素好游散，自詡風流，嘗與嵇康阮籍等，作竹林游，號竹林七賢。這七賢中，譙人嵇康，善彈琴，能操廣陵散，聲調絕倫，終因放蕩不羈，得罪當道，為司馬昭所殺，第一人先不得令終。阮籍嗜酒善嘯，不循禮法，平居嘗為青白眼，與人莫逆，方覺垂青，否即反白，自作《詠懷詩》八十餘篇，以適性為本旨，又著《達莊論》專尚無為，作《大人先生傳》痛詆正士，總算得倖全首領，老死陳留。從子名咸，亦曠達不拘，與籍相契，歷任散騎侍郎。武帝說他耽酒蔑禮。出為始平太守，亦得壽終。河內向秀，與嵇康論養生訣，往複數萬言，世稱康善鍛，秀為佐，後仕至散騎常侍而卒。尚有沛人劉伶，嗜酒如命，出入必以酒自隨，伶妻捐酒毀器，涕泣勸戒，伶托言至神前宣誓，令具酒肉，及酒肉具陳，乃向天跪祝道：「天生劉伶，以酒為名，一飲一斛，五斗解酲，婦女之言，慎不可聽。」語足解頤。說畢即起，仍引酒食肉，頹然復醉。伶妻無法，只好付諸一歎。伶醉後或與人相忤，爭論不休，粗暴之徒，奮拳相向，伶卻徐徐道：「雞肋豈足當尊拳？」這語說出，令人自然氣平，一笑而去。犯而不校，卻可為負氣者鑒。晉初開國，文士對策，昌言無為盛治，皆得高第，獨伶以無用被斥，未幾遂歿，只有一篇《酒德頌》傳誦後世。尚書僕射山濤，濤籍貫，見第七回。亦列入竹林七賢中，聞望最隆。濤以後要推王戎，通籍臨沂，屬瑯琊郡。素稱望族，獨惜他與世浮沈，徒尚虛騖，有所賞拔，也統是名實未符。阮咸子瞻，嘗投刺謁戎，戎傳見後，顧問瞻道：「聖人貴名教，老莊明自然，有無異同？」瞻答了「將毋同」三字。戎歎為知言，遂辟為掾屬，時人呼他為三語掾。<br>　　戎有從弟名衍，神情朗秀，風度安詳。總角時往見山濤，濤也為歎賞，及衍別去，目送良久道：「何物老嫗，生這寧馨兒？但誤天下蒼生，必屬是人。」不愧真鑒。衍年十四，詣僕射羊祜第，申陳事狀，侃侃敢言，左右目為奇童。楊駿欲以女妻衍，衍佯狂自免。武帝聞衍名，嘗問戎道：「夷甫衍表字。當世何人可比？」戎答道：「世無衍匹，當從古人中搜求。」無非標榜。武帝乃加意錄用，累遷至尚書郎，出補元城令，終日清談，不理政務。尋復入為黃門侍郎，高談如故。每當賓朋滿座時，自執玉柄塵尾，與手同色，娓娓陳詞，無非宗尚老莊，偏重虛無，遇有義理未足，即隨口變更，無人敢駁，但贈他一個雅號，叫作信口雌黃。衍不以為愧，且自比子貢，到處鼓吹，風靡一時。娶妻郭氏，係賈后中表親，楊家女不可娶，郭家女乃可娶麼？郭氏恃勢作威，貪鄙無厭，衍以妻為非，口不言錢。郭氏令婢用錢繞牀，使不得行，至衍晨起見錢，召婢與語道：「快將阿堵物搬去。」終不道及錢字。幽州刺史李陽，與衍同鄉，時稱大俠，頗為郭氏所憚。衍嘗語郭氏道：「如卿所為，非但我言不可，李陽亦嘗謂不可。」郭氏方才稍斂，惟衍終得因妻取榮，超擢至尚書令。衍弟名澄，聰悟似衍，每有品評，衍不復置議，舉世推為定論。<br>　　河南尹樂廣，亦好清談，與衍兄弟為莫逆交。更有僚吏阮修胡母輔之謝鯤王尼畢卓等，皆與澄友善，謔浪笑傲，窮歡極娛。輔之嘗酣飲，子謙之大呼父字道：「彥國年老，怎復如是？」輔之毫不動怒，反笑呼謙之，引與共飲。此亦與孺子牛相類。畢卓亦素來好酒，聞鄰有佳釀，很是垂涎。夜半悄起，往鄰盜飲，醉臥甕旁，黎明為鄰人所縛，取燭審視，乃是畢吏部。畢曾為吏部郎。因釋畢縛，畢嘗謂右手持酒杯，左手持蟹螯，便足了過一生。樂廣雖然放達，卻與胡母輔之畢卓等，不甚贊成，嘗笑語道：「名教中自有樂地，何必乃爾？」侍中裴頠，且作了一篇《崇有論》評駁時弊。無如敝俗已成，積重難返，徒靠著一二人正言指導，怎能挽救人心？眼見是禮教淪亡，禍不旋踵了。誤盡蒼生，古今同慨。賈謐郭彰等，卻另是一派舉止，窮奢極欲，驕恣無比。晉廷只是兩派人物，一尚虛無一尚奢侈。郭彰年老病死，賈謐恃才傲物，目空一切，嘗與太子遹博弈爭道，不肯少讓，甚至謾語相侵。成都王穎，見第七回。方官散騎常侍，旁坐觀博，不由的厲聲呵斥道：「皇太子為一國儲君，賈謐怎得無禮？」謐聞穎言，輟局遽起，悻悻而出，往訴賈后。后當然袒謐，竟出穎為平北將軍，鎮守鄴城。又因無故調穎，太露形跡，可巧梁王肜還朝，遂將河間王顒，同時簡放，使鎮關中。顒見第四回。<br>　　先是武帝遺制，藏諸石函，非至親不得守關中。顒係疏族，因他輕才愛士，夙孚輿論，特故界重鎮，且與穎一同外調，免滋物議，這也是賈后的苦心。惠帝好同傀儡，事事受教宮闈，或行或止，惟后所命。會值年年水災，四方饑饉，惠帝聞報，隨口語道：「何不食肉糜？」左右並皆失笑。又嘗游華林園，得聞蝦蟆聲，便問左右道：「蝦蟆亂鳴，為官呢？為私呢？」左右又笑不可仰。有一人答道：「在官地為官，在私地為私。」惠帝尚一再點頭。昏騃如此，所以軍國重權，全在賈后掌握，甚且龍牀裡面，亦有人替惠帝效勞。惠帝也全然未覺，任憑賈后擇人侍寢，一些兒不加防閒。可謂慷慨。太醫令程據，狀貌頎晰，為后所愛，后借醫病為名，一再召診，竟要他值宿宮中，連宵侍奉。定然是神針法灸，難道是燕侶鶯儔？據憚后淫威，不得已勉承后命，療治相思。偏后得隴望蜀，多多益善，除程據外，又嘗令心腹婢媼，在都下招尋美少年，入宮交歡，稍稍厭忤，便即處死，省得他溜出宮門，傳播穢事。惟洛南有盜尉部小吏，面目韶秀，彷彿好女。失蹤數日，又復出現，身上穿著相衣，乃是宮錦制成，不同常服，偶為同人所見，問從何來？小吏不肯實對，同人遂疑為竊取，互相私議。適賈后有疏親被盜，向尉求緝，遂致小吏為嫌疑犯，不得不當堂對簿。小吏始實供云：「日前在途，遇一老嫗。謂家中人有疾病，問諸師卜，宜得城南少年，入家厭禳，今欲相煩，必當重報。於是隨主登車，車有重帷，帷內有簏箱，由老嫗令居簏箱中，遂飭車夫御行。約十餘里，跨過六七門限，方將簏箱開啟，呼令下車。說也奇怪，下車四望，統是樓闕好屋，與宮殿無二。當下問為何地？老嫗答稱天上，即替我香湯沐浴，易以錦衣，飼以美食。到了傍晚，復隨老嫗入一復室，見一貴婦人上坐，年約三十五六，身短且胖，面色青黑，眉後有疵，她竟下座挽留，同席共飲，同牀共寢。如是數日，方許告歸，臨別時贈此衵衣，並囑言切勿外泄，如或轉告外人，必遭天譴。今被疑作賊，不能再默，只好直供」云云。說至此，那原告人不禁面赤，但言小吏既非盜犯，不必再問，因即辭去。尉亦解意，令此後毋得妄言，一笑退堂去了。看官！試想這小吏所遇的貴婦，不是賈后，還有何人？小吏為后所愛，乃得倖全，這也是命不該絕，方有此造化呢。俗語說得好：「欲要不知，除非莫為。」為了賈后淫凶，有幾個稍知憂國的大臣，秘密商議，欲將賈后廢去。小子有詩歎道：<br>　　不是冶容也肆淫，矧兼怨毒入人深。<br>　　由來女寵多傾國，如此凶橫絕古今。<br>　　究竟何人欲廢賈后，下回再當敘明。<br><br>　　讀江統《徙戎論》，未始不歎為要言，但終非探本之策。古人謂天子有道，守在四夷，四夷尚為之守，何必沾沾過慮，堅請外徙耶？若闇主屍於上，牝后橫於內，王公大臣，苟且偷安，恣肆如賈郭，空談如戎衍，內亂已成，即無五胡之禍，亦寧能長治久安？況賈后兇暴未足，繼以淫黷，中冓丑聲，播聞中外，古今有如是之濁穢，而不至亂且亡者，未之聞也。小吏入宮一節，本諸《賈后列傳》中，特錄述之以為左證，非第志宮闈之失德，且以作後世之炯戒云。<br><br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 兩晉 - 第二十六回　詔江東愍帝徵兵　援靈武麴允破虜</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十六回</br>　　詔江東愍帝徵兵　援靈武麴允破虜</font></h4>
			　　卻說秦王業入居長安，已閱一年，長安新遭喪亂，戶不滿百，荊棘成林，太子詹事閻鼎與征西將軍賈疋，職掌內外，又未免挾權專恣，未協輿情。漢梁州刺史彭蕩仲，被疋襲死。見前回。蕩仲子天護，糾合群胡，來攻長安。疋出拒天護，竟至敗回。天護從後追擊，時已日暮，疋誤墮澗中，士卒奔散，無人撈救，再經天護等亂投矢石，眼見是一命歸陰了。天護既得殺疋，引眾自歸，長安還得無恙。偏扶風太守梁綜，調任京兆尹，與鼎爭權，鼎將綜殺死，另用王毗代任。綜弟梁緯，方守馮翊，梁肅又新任北地太守，聞兄遇害，當然不服。索綝麴允，本來是倡義勤王，應稱功首。及秦王入關，反被閻鼎做了首輔，專攬大政，兩人亦暗抱不平。綝與梁氏兄弟，又係姻親，因即共同聯絡，說鼎擅殺大臣，目無主上，一面上箋秦王，請加嚴譴，一面號召黨與，即行聲討。鼎慮不能敵，出奔雍城，為氐人竇首所殺，傳首長安。事功未就便自相殘害，怎得不亡？於是麴允索綝，才得逞志。允領雍州刺史，綝領京兆太守，承制黜陟，號令關中。至懷帝凶問，得達長安。秦王業舉哀成禮，由綝索兩大臣及衛將軍梁芬等，奉業即位，是謂愍帝，傳旨大赦，改元建興。命梁芬為司徒，麴允為尚書左僕射，錄尚書事，索綝為尚書右僕射，領吏部京兆尹。尋即加綝衛將軍，兼官太尉。公私只有車四乘，百官無章服印綬，但用桑版署號，將就了事。嗣復命瑯琊王睿為左丞相，都督陝東諸軍事，南陽王保為右丞相，都督陝西諸軍事，且詔諭二王道：<br>　　夫陽九百六之災，雖在盛世，猶或遘之。朕以幼沖，纂承洪緒，庶憑祖宗之靈，群公義士之力，蕩滅凶寇，拯拔幽宮，瞻望未達，肝心分裂。昔周召分陝，姬氏以隆，平王東遷，晉鄭為輔，今左右丞相，茂德齊聖，國之昵屬，當恃二公。掃除鯨鯢，奉迎梓宮，克復中興，令幽並二州，勒卒三十萬，直造平陽，右丞相宜率秦涼雍武旅三十萬，逕詣長安，左丞相率所領精兵二十萬，逕造洛陽，分遣前鋒，為幽並後應，同赴大期，克成元勛，是所至望，毋替成命！是時瑯琊王睿，保守江東，無心北上，得新皇詔旨，但遣使表賀，不願興師。前中書監王敦，由洛陽陷沒以前，已出任揚州刺史，幸不及禍。睿召為軍諮祭酒，及揚州都督周馥走死，見二十三回。睿又令敦復任揚州都督征討諸軍事。江州刺史華軼及豫州刺史裴憲，不受睿命，均由敦會師往討。斬華軼，逐裴憲，威名濅盛。荊州刺史王澄，屢為杜弢所敗，走奔沓來。見二十四回。他與敦為同族弟兄，因即致書乞援，敦轉達瑯琊王睿，睿令軍諮祭酒周顗往代，召澄為軍諮祭酒，且遣敦接應周顗，同討杜弢。敦乃進屯豫章，為顗後援，澄既得交卸，回過豫章，與敦相見。敦自然接待，共敘親情。惟澄素輕敦，敦素憚澄，此次澄遭敗衄，尚傲然自若，仍把那舊日驕態，向敦凌侮，敦也是一個殺星，至此怎肯忍受？眉頭一皺，計上心來，佯請澄留宿營中，盤桓數日，暗中實欲害澄。澄尚有勇士二十人，執鞭為衛，自己嘗手捉玉枕，防備不測。敦不便下手，復想出一策，宴澄左右，俱令灌醉，又偽借玉枕一觀，澄不知有詐，出枕付敦。敦奮然起座，指澄叱責道：「兄何故與杜弢通書？」澄亦勃然道：「哪有此事？有何憑據？」敦置諸不理，即召力士路戎等，入室殺澄。澄一躍登梁，呶呶罵敦道：「汝如此不義，能勿及禍麼？」敦指麾力士，上樑執澄。澄雖力大，究竟雙手不敵四拳，終被路戎等拿下，把他搤死。澄固有取死之道，但敦之殘忍，已可概見。太子洗馬衛玠，素為澄所推重，時正寓居豫章，見敦忍心害理，不欲久依，乃致書別敦，奔投建業。未幾即歿，年才二十七歲。玠係故太保衛瓘孫，表字叔寶，幼時風神秀異，面如冠玉，當時號為璧人。驃騎將軍王濟，即王渾子。為玠舅父，亦具丰姿，及與玠相較，嘗自歎道：「珠玉在側，使我形穢。」又輒語人道：「與玠同游，好似明珠在側，朗然照人。」至玠年已長，好談玄理，語輒驚人。王澄雅善清談，每聞玠言，必歎息絕倒。時人嘗謂：「衛玠談道，平子絕倒。」平子即澄表字。玠妻父河南尹樂廣，素有清名。廣號冰清，玠稱玉潤，翁婿聯鑣，延譽一時。懷帝初年，征為太子洗馬。玠見天下將亂，奉母南行，到了江夏，玠妻病逝，征南將軍山簡，待玠甚優，且將愛女嫁為繼室。玠納婦山氏，又復東下，道出豫章，正值王敦鎮守。敦長史謝鯤，相見傾心，歡談竟夕。越日，引玠見敦，敦亦歎為名士。別敦後轉趨建業。江東人士，素聞玠有美姿，聚觀如堵。瑯琊王睿，擬任以要職，偏玠體羸多病，竟致短命。玠被人看殺，語足解頤。謝鯤哭玠甚哀，人問他何故至此？鯤答道：「棟樑已斷，怎得不哀呢？」玠不過美容善談，非必真命世才，後人稱道不置，傳為佳話。故隨筆敘入。<br>　　且說王澄衛玠，相繼死亡，瑯琊王睿，乃別用華譚為軍諮祭酒，譚先為周馥屬吏，走依建業，睿嘗問譚道：「周祖宣馥字祖宣。何故造反？」譚答道：「馥見寇賊滋蔓，神京動搖，乃請遷都以紓國難，執政不悅，興兵討馥。馥死未幾，洛都便覆，如此看來，馥非無先見，必謂他有意造反，實是冤誣。」睿又道：「馥身為鎮帥，拒召不入，見危不扶，就是不反，也是天下罪人呢。」譚亦接著道：「見危不扶，當與天下人共受此責，不能專責一馥呢。」睿默然不答。自問能無愧衾影否？參軍陳頵，數持正論，犯顏敢諫，府吏多半相忌，就是睿亦恨他多言，竟出頵為譙郡太守。不信仁賢，故卒致偏安。既而長安忽又有詔命到來，當由睿接讀，詔書有云：<br>　　朕以沖昧，纂承洪緒，未能梟夷凶逆，奉迎梓宮，枕戈煩冤，肝心抽裂。前得魏濬表，知公率先三軍，已據壽春，傳檄諸侯，協齊威勢，想今漸進，已達洛陽。涼州刺史張軌，乃心王室，連旂萬里，已到汧隴，梁州刺史張光，亦遣巴漢之卒，屯在駱谷。秦川驍勇，其會如林，間遣使探悉寇蹤，具知平陽虛實。且幽並隆盛，餘胡衰破，顧彼猶恃險不服，須我大舉，未知公今所到此處，是以息兵秣馬，未便進軍。今若已至洛陽，則乘輿亦當出會，共清中原。公宜思弘謀猷，勖濟遠略，使山陵旋返，四海有賴，故遣殿中都尉劉蜀蘇馬等，具宣朕意。公茂德昵屬，宣隆東夏，恢融六合，非公而誰？但洛都寢廟，不可空曠，公宜鎮撫以綏山東。右丞相當入輔弼，追蹤周召以隆中興也。東西懸隔，跂予望之！<br>　　睿讀罷詔書，躊躇半晌，始接待劉蜀蘇馬，與他會談。略說：「江東粗定，未暇北伐，只好寬假時日，方可興師」云云。劉蘇二人，亦不便力勸，當即告辭。睿使他齎表還報，便算復命。當時惱動了一位正士，竟從京口謁睿，願假一偏師，規復中原。這人為誰？乃是軍諮祭酒祖逖。江東如逖，寡二少雙，故從特筆。逖字士雅，世籍范陽，少年失怙，不修儀檢。年十四五猶未知書，惟輕財好俠，慷慨有氣節。後乃博覽書史，淹貫古今，旋與劉琨俱為司州主簿，意氣相投，共被同寢。夜半聞雞鳴聲，蹴琨使醒道：「此非惡聲，能喚醒世夢，披衣起舞。」有時與琨談及世事，亦互相策勵道：「若四海鼎沸，豪傑並起，我與足下，當相避中原呢。「已而，累遷至太子舍人，復出調濟陰太守。會丁母憂，去官守喪。及中原大亂，乃挈親黨數百家，避居淮泗。衣服糧食，與眾共濟，眾皆悅服，推為行主。瑯琊王睿，頗有所聞，特徵為軍諮祭酒，使戍京口。逖常懷匡復，糾合驍健，謀為義舉。聞睿兩得詔書，仍未北伐，乃毅然入謁，向睿進言道：「國家喪亂，並非由上昏下叛，實由藩王爭權，自相殘殺，遂致戎狄乘隙，流毒中原。今遺黎既遭酷虐，人人思奮，欲掃強胡，大王若決發威命，使如逖等志士，作為統率，料想郡國豪傑，必望風歸向，百姓亦共慶來蘇，中原可復，國恥可雪，願大王毋失時機！」是英雄語。睿見他義正詞嚴，倒也不好駁斥，乃使為奮威將軍，領豫州刺史，給千人糧，布三千匹，惟不發鎧仗，使逖自往招募。明明是不願動兵。逖也不申請，當即辭歸，便率部曲百餘家，乘舟渡江，駛至中流，擊楫宣誓道：「祖逖若不能澄清中原，便想渡還，有如大江。」語至此，神采煥發，非常激昂，眾皆感歎。及抵江陰，冶鐵鑄械，募得二千餘人，然後北進。並州都督劉琨，聞逖起兵渡江，慨然語人道：「嘗恐祖生先我著鞭，今祖鞭已進著了。」看官聽說！這時候的劉琨，已由愍帝拜為大將軍，都督並州諸軍事。琨志在同仇，但苦力弱，當時曾奉一謝表，說得感慨淋漓，略云：<br>　　陛下略臣大愆，錄臣小善，猥蒙天恩，光授殊寵，顯以蟬冕之榮，崇以上符之位，伏省詔書，五情飛越。臣聞晉文以郤縠為元帥而定霸功，漢高以韓信為大將而成王業，咸有敦詩說禮之德，戎昭果毅之威，故能振豐功於荊南，拓洪基於河北。況臣凡陋，擬蹤前哲，俯懼折鼎，慮在復餗。昔曹沫三敗而收功於柯盟，馮異垂翅而奮翼於澠池，皆能因敗為成，以功補過。陛下宥過之恩已隆，而臣自新之善不立，臣雖不逮豫聞前訓，恭謹之節，臣猶庶幾。所以冒承寵命者，實欲沒身報國，以死自效。臣聞夷險流行，古今代有，靈厭皇德，曾未悔禍。蟻狄縱毒於神州，夷裔肆虐於上國，七廟闕禋祀之饗，百官喪彝倫之序，梓宮淪辱，山陵未兆，率土永慕，思同考妣。陛下龍姿日茂，睿質彌光，升區宇於既頹，崇社稷於已替。四海之內，肇有上下，九服之萌，復睹典制。但尚蒙塵於外，越在秦郊，烝嘗之敬在心，桑梓之思未克。臣備位歷年，才質駑下，權假位號，未報涓埃。得奉先朝之班，苟存偏師之職，赦其三敗之愆，收其一功之用，使獲騁志虜場，快意大逆，雖身膏野草，無恨黃墟。陛下偏恩過隆，曲蒙抽擢，遂授上將，位兼常伯，征討之務，得從便宜，拜命驚惶，五情戰悸，深懼隕越，以為朝羞。昔申胥不殉柏舉，而成復楚之勛，伍員不從城父，而濟入郢之績，臣雖頑鈍，無覬古人，其於披堅執銳，致身寇仇，當惟力是視，有死無二。受恩圖報，謹拜表陳聞！<br>　　琨上表後，適值漢石勒從子石虎，為勒所遣，率眾攻鄴。虎長七尺五寸，勇悍好殺，善戰無前。勒嘗因他生性兇殘，意欲殺虎，還是勒母王氏，從旁戒勒道：「快牛為犢，多能破車，汝且容忍為是。」真是養虎貽患。勒乃罷議，屢使虎領兵為寇。鄴中守將劉演，係劉琨兄子，據守三台，見前回。被虎攻入。演奔廩邱，琨乃令演為兗州刺史，暫借廩邱為汛地。同時有三個兗州刺史，一為司空荀藩所遣，叫作李述，一為瑯琊王睿所遣，叫作郗鑒，第三個便是劉演。琨因寇氛日亟，復議出師，即約同代公猗盧，會敘陘北，共謀擊漢。猗盧乃遣拓跋普根，進屯北屈。琨亦進據藍谷，使監軍韓據，領兵攻西平。漢主聰使劉粲等拒琨，劉易等拒普根，蘭陽等助守西平。琨見漢兵有備，又復退還。漢兵仍未撤回，為戰守計。劉聰更命中山王曜，西攻長安。曜遣降將趙染為先鋒，驅兵大進。愍帝忙遣麴允為冠軍將軍，出次黃白城，堵御漢兵。允與染交戰數次，均皆失利，再加曜軍從後繼進，關東大震。愍帝又授索綝為征東大將軍，引兵助允。染聞索綝復至軍前，即向曜獻策道：「麴允索綝，先後繼至，長安必定空虛，若往掩襲，一鼓可下了。」曜亦以為奇計，立撥精兵五千，歸染統帶，使襲長安。染從間道繞出，直趨長安城下。長安果然無備，更兼染兵銜枚夜進，尤不及防。<br>　　三更已過，愍帝在秦宮酣寢，忽有衛士入報，說是漢兵已入外城，嚇得愍帝夢中驚醒，慌忙披衣起牀，走奔射雁樓。幸喜內城各門，還是緊閉，城上有衛卒保守，未曾失手，因此染不能攻入，只在龍首山麓，縱火大噪，焚掠諸營。待至天明，染始退屯逍遙園，晉將麴鑒，自阿城引兵入援，殺退趙染，乘勝追擊，馳至靈武。剛值劉曜統兵前來，染得了援軍，自然殺回。麴鑒部下，只五千人，怎能抵敵得住，頓時奔溃，逃還阿城。曜與染就在靈武紮營，擬休息一宵，再攻長安。不料到了夜半，營外突然火起，滿寨皆紅，曜從睡夢中躍起，倉皇對敵，部眾都睡眼矇矓，穿了軍服，不及持械，攜了刀槍，不及衣甲，那外兵似潮湧入，如何阻攔？漢冠軍將軍喬智明，不識好歹，盡管向前堵截，突被來兵裹住，四面攢刺，戳斃帳中。漢兵無從搶救，越加心慌，彼此都逃命要緊，亂竄出營。曜與染亦料不可支，統從帳後遁去。到了晨光熹微，漢壘已都掃光，單剩了一堆屍骸，約莫有三五千名，來兵得勝而返，為首大將，乃是晉尚書左僕射麴允。允料曜恃勝無備，乘夜劫營，果得了一大勝仗，奏凱還師。倒戟而出。曜與染奔還平陽，好幾月斂兵不動。<br>　　惟佔據襄國的石勒，銳圖幽並，想出許多計策，既欺王濬，復給劉琨，竟先將幽州奪去，然後規取並州。幽州都督王濬，自洛陽陷沒後，設壇祭天，假立太子，自為尚書令，布告天下，托言密受中詔，承制封拜，備置百官，列署征鎮。適前豫州刺史裴憲，由南方奔至，濬命憲與女夫棗嵩，並為尚書，大張威令，專行征伐。遣督護王昌，中山太守王豹等，會同鮮卑部長段疾陸眷，係務勿塵子。務勿塵見前十六回。及疾陸眷弟匹磾文鴦，從弟末抷，率眾三萬，共攻石勒。勒出戰不利，奔還城中。末抷輕入城闉，為勒所獲，勒即以末抷為質，遣人至疾陸眷處求和。疾陸眷恐末抷被殺，不得不允從和議，遂用鎧馬金銀，取贖末抷。勒召末抷與飲，格外歡昵，約為父子，復厚贈金帛，送還疾陸眷軍前。疾陸眷感勒厚惠，復與石虎訂盟，結為兄弟，誓不相侵，引兵自去。王昌等失去厚援，當然退歸。<br>　　看官記著！王濬與段氏，本來是甥舅至親，相約為助，濬曾嫁女與務勿塵，故稱甥舅。此次段氏被石勒誘去，彷彿似斷了一臂，全體皆僵。父子且不可恃，遑問甥舅？濬尚不以為意，反與劉琨爭冀州。原來代郡上谷廣寧三郡人民，尚屬冀州管轄，至是因王濬苛暴，趨附劉琨，所以濬憤憤不平，竟把討勒各軍撤回，與琨相距，往略三郡。琨不能與爭，只好由他張威，三郡士女，俱被濬兵驅逐出塞，流離顛沛，奄斃道旁。濬且欲自稱尊號，戕殺諫官，遂令強虜生心，伺間而入，這叫作自作孽，不可活呢。小子有詩歎道：<br>　　無才妄想建雄圖，縱虐殘民毒已逋。<br>　　天網恢恢疏不漏，誅兇手跡假強胡。<br>　　欲知王濬後事，且看下回詳敘。<br><br>　　瑯琊王睿，兩次受詔，仍按兵不進，彼以江東為樂土，姑息偷安，已為有識者所共見。祖逖志士，擊楫渡江，實為當時第一流人物，但大廈將傾，斷非一木所能支持。他如江左夷吾，名未副實，餘子碌碌，尤不足道。其稍稱勇武者，則又如王敦輩之殘忍好殺，致治不足，致亂有餘耳。若愍帝草創長安，即遭內訌，預兆不祥，稱尊以後，麴索二相，智不足以禦寇，才不足以保邦，靈武之役，得敗劉曜，第一時之幸事耳。彼王濬劉琨，名為健將，又自相齟齬，互構爭端。要之晉室之敗，在一私字，在一爭字，諸王營私則相爭，大臣營私則又相爭，方鎮營私，則更相爭，內訌不已，而夷狄已入據堂奧，舉國家而盡攫之，可哀也夫。<br><br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 兩晉 - 第十二回　墜名樓名姝殉難　奪御璽御駕被遷</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十二回</br>　　墜名樓名姝殉難　奪御璽御駕被遷</font></h4>
			　　卻說趙王倫殺死裴張二人，本意是報復舊怨，不論罪狀。事見前文。還有前雍州刺史解系，前時已為倫所讒，免官居京，倫餘恨未泄，也將他拘至，並將系弟結一並下獄。梁王肜復出來救解，倫怫然道：「我在水中見蟹，猶謂可恨，況解系兄弟，素來輕我，此而可忍，孰不可忍？」係為西征事招怨，亦見前文。肜苦爭不得。繫結皆為倫所殺，並戮及妻孥。結嘗為御史中丞，有一女許字裴氏，擇定嫁期，正在解家被禍的第二日，裴氏欲上書營救。女泣歎道：「全家若此，我生何為？」遂亦坐死罪。後來晉廷憐女無辜，始改革舊制，女不從坐，惠帝全無主意，一任倫濫殺無辜。倫又恃孫秀為耳目，秀言可殺即殺，秀言不可殺即不殺。倫也是個傀儡。秀復為倫決計，廢賈后為庶人，遷往金墉城。后黨劉振、董猛、孫慮、程據等一體捕誅。劉振等死有餘辜。司徒王戎，係裴頠婦翁，坐是罷職。此外文武百官，與賈郭張裴四家，素關親戚，不是被誅，便是被黜，簡直是不勝枚舉了。<br>　　於是趙王倫托稱詔制，大赦天下，自為都督中外諸軍事兼相國侍中，一依宣文宣帝文帝。輔魏故事。置左右長史司馬及從事中郎四人，參軍十人，掾屬二十人，府兵萬人。使長子荂音敷。領冗從僕射，次子馥為前將軍，封濟陽王，三子虔為黃門郎，封汝陰王，幼子詡為散騎侍郎，封霸城侯，長子未曾封王，是欲為將來襲封起見。孫秀為中書令，受封大郡。司馬雅張林等，並皆封侯，得握兵權。百官總己，聽倫指揮。孫秀從中主政，威振朝廷。有詔追復故太子遹位號，使尚書和鬱，率領東宮舊僚，赴許昌迎太子喪。太子長男虨，已經夭逝，亦得追封南陽王，虨弟臧為臨淮王，臧弟尚為襄陽王。有司奏稱尚書令王衍，備位大臣，當太子被誣時，志在苟免，不思營救，應禁錮終身，詔從所請。衍既免官還第，尚恐遇害，佯狂自免。任你如何刁滑，到頭總難免橫死。前平陽太守李重，素有令名，由倫辟為長史。重知倫有異志，托疾不就，偏經倫再三催逼，硬令人扶曳入府，脅令就官。重滿腔憂憤，無處可伸，歸家後果然成疾，不願醫治，未幾遂亡。淮南王允，前曾隨楚王瑋入朝，見前第九回。瑋被戮後，允仍然蒞鎮。至太子被廢，朝議將立允為太弟，復密促還朝，留住都中。太弟議尚未定奪，趙王倫已經發難，允兩不袒護，置身事外，至此乃受詔為驃騎將軍，開府儀同三司，兼領中護軍。允性沈毅，為宿衛將士所畏服，他見倫不懷好意，便豫養死士，密謀誅倫。倫毫無聞知，惟孫秀瞧料三分，勸倫防允。倫方才加防，且恐賈后與允勾結，或致死灰復燃，因與秀密商，想出兩條計策：一是鴆死賈后，一是冊立皇太孫。當下遣尚書劉弘，齎金屑酒至金墉城，賜賈后死。賈后無可奈何，只得一吸而盡，一代悍后，至此乃終。晉室江山，已被她一半收拾了。弘既復旨，即立臨淮王臧為皇太孫，召還故太子妃王氏，令她撫養。所有太子舊僚，就作為太孫官屬。趙王倫兼為太孫太傅，追諡故太子曰愍懷，改葬顯平陵。<br>　　中書令孫秀，既得逞志，計無不遂，便逐漸驕淫，聞石崇家有美妾綠珠，奴冶善歌，兼長吹笛，遂使人向崇乞請，謂肯以綠珠見贈，當起復崇官。看官閱過前文，應知崇為賈謐好友，賈氏得禍，崇已坐謐黨褫職，惟家產未遭籍沒，崇仍得席豐履厚，護豔藏嬌。且崇有別館，在河陽金谷中，號為金谷園。自崇罷職後，常居園中休養，登高台，瞰清流，日與數十婢妾，飲酒賦詩，逍遙自在，反比那供職廟堂，更加快活。恐不能安享此福。及孫秀使至，崇含糊對付，遣使返報。秀竟再令人帶著繡輿，往迓綠珠。崇盡出婢妾數十人，由來使自擇。來使左眄右盼，個個是飄長裾，翳輕袖，綺羅鬥豔，蘭麝熏香，端的是金谷麗姝，不同凡豔。便問崇道：「孫公命迓綠珠，未識孰是？」崇勃然道：「綠珠是我愛妾，怎得相贈？」為一美妾而覆家，也不值得。來使道：「公博古通今，察遠照邇，願加三思，免貽後悔。」崇仍然不允。來使既去復返，再為勸導。崇始終固執，叱退來使。秀得來使歸報，當然大怒，便擬設計害崇。<br>　　崇亦自知惹禍，與甥歐陽建及舊友黃門郎潘岳，私下商酌，為除秀計。秀前為岳家小吏，岳恨他狡黠，輒加鞭撻，及秀為中書令，岳時與相值，嘗問秀道：「孫令公，尚記得前日周旋否？」秀引古語相答道：「中心藏之，何日忘之。」見《詩經．小雅》。岳知他懷恨未忘，很加憂懼，與崇建等議及除秀，謂不如交結淮南王，勸令起事，捽去倫秀二人。淮南王允，正思討滅倫秀，既得潘岳等相勸，籌備益急。倫與秀探察得實，遂遷允為太尉，陽示優禮，實奪兵權。允稱疾不拜，秀遣御史劉機逼允，收允官屬，並矯詔責允拒命，大逆不敬。允取詔審視，係秀手書，便怒叱道：「孫秀何人，敢傳偽詔！」說至此，返身取劍，欲殺劉機。機狂奔出門，幸逃性命。允追機不及，便顧語左右道：「趙王欲破我家。」隨即召集部兵七百人，出門大呼道：「趙王造反，我將討逆，如肯從我，速即左袒！」兵吏常仇怨趙王，多左袒趨附。允率眾赴宮，適尚書左丞王輿，聞變先入，閉住掖門。允不得趨入，乃轉圍相府。倫與秀倉猝調兵，與允相持，屢戰屢敗，死傷約千餘人。太子左率陳徽，勒東宮兵，鼓噪宮內，作為內應。允列陣承華門前，令部眾各持強弩，迭射倫兵。倫正督眾死戰，矢及身前，主書司馬眭秘，挺出翼倫，可巧一箭射來，向胸穿入，立即倒斃。倫不禁著忙，旁顧門右，幸有大樹數株，便挈領官屬，趨至樹後，借樹為蔽。樹上矢如蝟集，倫幸得免。自辰至未，尚是喊殺連天，未曾罷鬥。<br>　　中書令陳准，係陳徽胞兄，入值宮中，意欲助允，便請諸帝前，謂宜遣使持白虎幡，出解戰事。乃使司馬督護伏胤，率騎兵四百，持幡從宮中出來。胤藏著空板，古時詔書錄板，板以桐木為之，長約尺許。詐稱有詔，逕至允陣前，取板遙示。允還道他是前來幫助，又見他持著詔書，定有他命，便令軍士開陣納胤，自己下馬受詔。不防胤突至允前，拔出利刃，竟將允揮為兩段。允眾相顧錯愕，胤復對眾宣詔，略言「允擅自稱兵，罪在不赦，除允家外，脅從罔治」等語。於是大眾駭散。允子秦王鬱漢王迪等，均被胤追捕，相繼殺死。看官道是何因？原來白虎幡是借以麾軍，並非解鬥，陳准因惠帝昏愚，托言解鬥，實欲麾動允軍，威嚇倫兵，使知允眾攻倫，實出帝命，偏遣了一個貪利懷詐的伏胤，受命出宮，行過門下省，與倫子汝陰王虔相值。虔邀入與語，誓同富貴，囑令變計圖允。胤坐此生心，便去誑允。允見他持著白虎幡，又是齎奉詔敕，明明是得著內援，怎得不為胤所給？哪知一場好事，竟成惡果，這也是晉朝的氣數。無可歸咎，又只好歸之於天。<br>　　允既被害，趙王倫越加威風，復飭令嚴索允黨，一體同罪。孫秀遂指稱石崇歐陽建潘岳等，奉允為逆，應該伏誅。崇正在樓上高坐，與綠珠等歡宴，驀聞緹騎到門，料知有變，便旁顧綠珠道：「我今為汝得罪了，奈何奈何？」綠珠涕泣道：「妾當效死公前，不令公獨受罪。」遂叩頭謝別，搶步臨軒，一躍下樓。崇慌忙起座，欲攬衣裾，已是不及，但見下面倒著嬌軀，已是頭破血流，死於非命。綠珠本貽禍石家，幸有墜樓殉主，尚可自解。崇不禁垂淚道：「可惜！可惜！我罪亦不過流徙交廣，卿何必至此！」你既鍾愛綠珠，何不隨同墜樓，且還想活命，真是癡人說夢。遂駕車詣獄。未到獄門，已有人傳到敕書，令赴東市就刑。崇至東市，方長歎道：「奴輩利我家財。」旁有押吏應聲道：「早知財足害身，何不散給鄉里？」崇不能答，仰首就戮。崇甥歐陽建，亦同時被殺，絕命時尚口占詩章，詞甚淒楚。崇母兄及妻子等十五人，駢戮無遺，家產籍沒。有司按錄簿籍，得水碓三十餘區，蒼頭八百餘人，田宅貨財，不可勝數。多藏厚亡，視崇益信。黃門郎潘岳，並為所害。岳字安仁，少美丰姿，尤工詞藻。弱冠以前，嘗挾彈出洛陽，婦女皆擲果相贈，滿載以歸。嗣為河陽令，遍植桃樹，時人號為一縣花。妻歿作悼亡詞，哀豔絕倫，惟躁急干進，不安恬淡。岳母嘗責岳道：「汝當知足，奈何奔競不休？」岳不能從。及被收時，始入與母訣道：「負阿母！」出至東市，見崇亦在列，相顧欷歔。崇呼岳道：「安仁亦遭此禍麼？」岳泣答道：「可謂白首同所歸。」這一語，乃是岳寄金谷園詩，不料竟成讖語。岳死，家屬亦多斃刀下，惟兄子伯武，在逃得免。<br>　　趙王倫又收捕淮南王弟吳王晏，擬即加刑，經光祿大夫傅祗力爭，始得貸死，貶為賓徒縣王。齊王冏與倫相結，遷任游擊將軍，冏尚未滿意，頗有恨色。秀即白倫，將冏外調，令出為平東將軍，使鎮許昌，免得在內生變，倫趾高氣揚，擬自加九錫殊禮。吏部尚書劉頌道：「從前漢錫魏武，魏錫晉宣，俱係一時異數，並非古禮。周勃霍光，立功甚大，並不聞有九錫的寵命呢。」權詞諷諫，可算苦心。倫黨張林，斥頌為張華餘黨，因有異議，將加頌死刑。還是孫秀進言道：「殺張裴已乖物望，不宜再殺劉頌。」倫乃罷議。秀為倫囑使群僚，均至相府稱道功德，應用九錫典命，倫佯為謙讓，再由朝使持詔敦勉，方才拜受。進秀為侍中兼輔國將軍，仍領相國司馬，相府增兵至二萬人，與禁中宿衛相同。秀子會為校尉，年已二十，形短貌丑，少時嘗在城西，為富家販馬，此時驟得貴顯，居然欲與帝子結婚。惠帝已同虛設，但教倫秀二人，如何裁決，便即允行，倫遂為秀子作伐，使尚帝女河東公主。秀即把將軍孫旗外孫女羊氏，為帝說合，請為繼后。旗與秀同族，旗婿為尚書郎羊玄之，生有一女，名叫獻容，姿容秀媚，傾國傾城，與前時賈南風相比，判若天淵。永康元年仲冬，羊女得冊為后，好算是非常遭際，喜從天來。吉期已屆，盛妝啟行，不料衣上忽然起火，幾嚇得魂膽飛揚，還虧左右侍女，急忙撲救，才得將火光滅熄，但一襲翬衣，半成焦黑，已覺得預兆不祥。為後文伏案。慌忙將原衣脫去，再從宮中乞取后服，重複穿上，方好登輿入宮。禮成以後，見惠帝年逾四十，面目粗蠢，知識愚鈍，不由的大失所望，只得自悲命薄，蹉跎度日罷了。河東公主下嫁蠢子，羊女獻容上配愚君，彼此不偶，豈非天命！惟后父羊玄之，卻得超拜光祿大夫，特進散騎常侍，加封興晉侯，自誇奇遇，深感秀德。誰料到臘盡春來，竟出了一樁篡國奇聞，好好一位新皇后，竟隨了一個老皇帝，同徙金墉城，這真是禍福無常，福為禍倚了。<br>　　看官！不必細猜，便可知那篡國的賊臣，就是相國趙王倫。倫迷信神鬼，好聽巫言。孫秀欲迫倫篡位，自為首功，乃密使牙門趙奉，詐為宣帝神語，命倫早入西宮。又言宣帝在北邙山，陰為倫助。倫乃在邙山立宣帝廟，私自禱祝，潛構逆謀，令太子詹事裴劭，左軍將軍卞粹等，充當相府從事中郎，作為幫手。更使義陽王威，司馬孚曾孫。與黃門郎駱休，闖入內廷，逼奪璽綬，偽作禪詔。詔既草就，即付尚書令滿奮，及僕射崔隨，令並璽綬送往相府，禪位與倫。倫又假作謙恭，固讓不受，一班寡廉鮮恥的王大臣，早已由孫秀運動，一齊趨至，滿口是功德巍巍，天與人歸的套話，趨奉倫前，再三勸進。倫遂直任不辭，於是遣左衛將軍王輿，前軍將軍司馬雅等，率甲士入殿，曉諭三部司馬，示以威賞。三部莫敢抗議，唯唯聽命。倫乃備鹵簿，乘法駕，昂然入宮，登太極殿，受百官朝謁，大赦天下，改元建始。一面徙惠帝及羊后，出居金墉城，陽尊惠帝為太上皇，改稱金墉城為永昌宮。廢皇太孫臧為濮陽王，立長子荂為皇太子，封次子馥為京兆王，三子虔為廣平王，幼子詡為霸城王，皆兼官侍中，分握兵權；又用梁王肜為宰衡，何劭為太宰，孫秀為侍中中書監，兼驃騎將軍，儀同三司。義陽王威為中書令，張林為衛將軍，餘黨皆為卿將，越次超遷；下至奴卒，亦加爵位。每遇朝會，貂蟬盈座，都下競相傳語道：「貂不足，狗尾續。」真是一班搖尾狗。倫既據大位，親祠太廟，還遇大風，吹折麾蓋。倫也覺不安，因密使人害死濮陽王臧，省卻後患。越要逞凶，越不久長。且恃孫秀為長城，每有號令，必先示秀。秀得意為竄改，或自書青紙，充作詔書。朝令夕更，百官常轉易如流。孫旗子弼及弟子髦輔琰四人，因與秀同族，旬月三遷，皆得為將軍，受封郡侯，並加旗為車騎將軍，使得開府。旗正出鎮襄陽，聞子姪輩受倫官爵，恐為家禍，因遣幼子回入都消讓，迫令辭職。弼等方致位通顯，履堅策肥，怎肯勒馬懸崖，幡然謝去？仍令回返報乃父，極稱平安。旗不能遙制，惟有自悲自痛罷了。自己何不遠引？<br>　　衛將軍張林，與孫秀積有夙嫌，並怨不得開府，因私與荂箋，具言秀專權擅政，未協眾心，應速誅為是。荂持書白倫，倫又復示秀，氣得秀咆哮不已，急請誅林，倫怎敢不從？當即往華林園，佯言會宴，召林入侍，立即拘住，賞他一刀，並夷三族。林原該死，但為倫所殺，怎得瞑目？秀復慮齊王冏成都王穎河間王顒等，各據方面，擁強兵，無從控制，乃悉遣親黨，往為三王參佐，且加冏為鎮東大將軍，穎為征北大將軍，皆開府儀同三司，隱示羈縻。偏齊王冏不受籠絡，首先發難，傳檄討倫，一面遣使四出，聯結諸王。成都王穎，接冏來使，便召鄴令盧志入商，志答說道：「趙王篡逆，神人同憤，殿下能助順討逆，何患不克？」穎乃命志為諮議參軍兼左長史，即日調發兗州刺史王彥，冀州刺史李毅，督護趙驤石超等為前驅，自率部兵為後繼。行抵朝歌，遠近響應，得眾二十萬，聲勢大振。常山王乂，本來是受封長沙，因與楚王瑋為同母兄弟，連坐被貶，徙封常山，既得冏書，即與太原內史劉暾，率眾應冏。還有新野公歆，扶風王駿子。聞冏起事，未知所從，嬖人王綏道：「趙親而強，齊疏而弱，公宜從趙。」參軍孫洵在座，厲聲叱道：「趙王凶逆，人人得誅，有甚麼親疏強弱呢？」洵與盧志，俱不失為義士。歆乃與冏連兵，願作聲援。前安西將軍夏侯塵，在始平糾合黨羽，得數千人，與冏相應。並致書河間王顒，約同赴義。顒初用長史李含謀，遣振武將軍張方，率兵誘奭，擒至長安市，把奭腰斬。及冏使馳至，復將他拘住，使張方押使入都，並為倫助。方至華陰，顒得二王兵盛消息，忙著人將方追還，更附二王。顒本心已不可靠。各種警報，次第傳入洛陽。倫與秀始相顧驚惶，不能安枕，忙遣上軍將軍孫輔，折沖將軍李嚴，率兵七千，出延壽關；征虜將軍張泓，左軍將軍蔡璜，前軍將軍閭和，率兵九千，出堮阪關；鎮軍將軍司馬雅，揚威將軍莫原，率兵八千，出成臯關；這三路兵馬，統往拒齊王冏。再令孫秀子會，督率將軍士猗許超，領宿衛兵三萬名，出敵成都王穎。更召東平王楙見前文。為衛將軍，都督軍事。再命次子京兆王馥，三子廣平王虔，領兵八千，為三軍繼援。分撥已定，尚覺心緒不寧。倫秀兩人，日夜祈禱宣帝廟，拜道士胡沃為太平將軍，替他求福禳災，並使巫祝選擇戰日。秀又潛令親黨往嵩山，身服羽衣，詐稱仙人王喬，貽書與倫，說他福祚靈長。倫將偽書宣告大眾，為欺人計。哪知此次變起，曲直昭然，一切欺飾手段，全然用不著了，小子有詩詠道：<br>　　情同鬼蜮太離奇，一舉敢將帝座移。<br>　　待到楚歌傳四面，欺人詭計究誰欺？<br>　　畢竟後來勝敗如何，且看下回續敘。<br><br>　　綠珠墜樓，古今傳為美談，良以綠珠身為妓妾，猶知報主，石家雖破，名節尚存，略跡原心，不能不為之稱歎也！本回前半篇，本敘淮南王允事，綠珠墜樓，第連類及之，而標目偏以綠珠為主腦，亦非無因，石崇卻孫秀之求，乃與潘岳歐陽建等密謀，慫慂淮南王起事，是淮南王之發難，未始不由於綠珠，故謂石崇之被覆於綠珠可也；謂淮南王之被覆於綠珠，亦無不可。何物嬌娃？招此禍水，其所由舍瑕錄瑜者，幸有此墜樓之殉節耳！若趙王倫實一庸徒耳，見欺孫秀，潛構異圖；名除賈郭，實害裴張，甚且奪璽綬於深宮，受朝謁於前殿，此而欲逆取順守，寧可得耶？三王聯兵，二凶喪氣，猶欲托諸神鬼，誑惑人民，可笑可恨，無逾於此。彼附倫為逆者，誠綠珠之不若矣。<br><br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 兩晉 - 第五十三回　養子復宗冉閔複姓　孱主授首石氏垂亡</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十三回</br>　　養子復宗冉閔複姓　孱主授首石氏垂亡</font></h4>
			　　卻說石閔幽主擅權，復下令城中，略言：「孫劉構逆，已得伏事，支黨並誅，不及良善。此後與官同心，盡可留住，否則任令他去，不復相禁。」遂大開城門，縱使出入。於是羯人相率出城，填門塞道，獨趙人陸續趨入，遠近爭集，閔知羯人不為己用，因頒令內外趙人，斬一羯首送鳳陽門，文官進位三級，武官立拜牙門。看官！試想人生無不欲富貴，得了這種機會，哪有不歡躍奉命的道理？才閱一日，攜首來獻，多至數萬。閔且親率趙人，再行搜誅羯種，羯人共斃二十餘萬，棄屍城外，餒飼豺狼狐犬。就是一班外戍羯士，也由閔分投書札，令身為將帥的趙人，誅戮殆盡。太宰趙庶，太尉張舉，中軍將軍張春，光祿大夫石岳，撫軍將軍石寧，武衛將軍張季，及諸公侯卿校龍騰軍等萬餘人，至此都恐連累，出奔襄國。汝陰王琨，亦奔據冀州，撫軍張沈據滏口，張賀度據石瀆，建義將軍段勤據黎陽，寧南將軍楊群據桑壁，劉國據陽城，段龕據陳留，姚弋仲據灄頭，蒲洪據枋頭，眾各數萬，皆不附閔。王朗麻秋，也自長安奔洛陽。閔遣人召秋，令圖王朗，秋襲殺朗部羯人千餘名，朗幸逃免，轉奔襄國。秋忽生悔意，亦走依蒲洪。<br>　　汝陰王琨及張舉王朗，糾眾七萬，向鄴討閔。閔自率騎兵出拒，列陣城北，遙見敵軍如牆而來，便躍馬出陣，手持兩矛，直奔敵軍。敵軍前隊，遠來疲乏，不防閔輕騎殺到，一時不及招架，便致倒退。琨等尚在後面，見前軍紛紛退後，還道閔軍甚盛，抵敵不住，自己顧命要緊，也即拍馬返奔。為這一走，遂致全軍奔溃，彷彿天崩地塌一般。閔得任情追殺，斬首至三千級，待至琨等逃遠，方收兵還鄴，琨等仍奔還冀州去了。並非石閔善戰，實是琨等無用。閔既大獲勝仗，復與李農率三萬騎兵，往攻石瀆。石鑒被錮御龍觀中，因閔農外出，監守少懈，乃得寫就一書，密令近侍齎送滏口，囑令撫軍張沈等，乘虛襲鄴。哪知近侍不去報沈，反將鑒書持達閔農。石苞李松孫伏都等，都為石鑒所賣，怪不得近侍使刁。閔農當即馳還，突入御龍觀，責鑒反覆，褫去趙主的名目，又復贈他一刀，結果性命。鑒在位只一百零三日。閔索性大誅石氏，捕得石虎孫二十八人，駢戮無遺。惟尚有虎子數人，如石琨石祗等，統居外境，尚未遭難。<br>　　鄴中已無石氏遺種，閔即欲僭號稱尊，司徒申鍾，司空郎闓，密承閔旨，聯絡朝臣四十八人，同聲勸進。閔佯為退遜，讓與李農。農不敢受，誓死固辭。辭與不辭相等，始終難逃一死。閔乃語眾道：「我等本是晉人，今晉室猶存，願與諸君分割州郡，各稱牧守公侯，奉表迎晉天子還都洛陽，諸君以為何如？」誠能如是，倒也完名全節，可惜言不由衷。尚書胡睦進言道：「陛下聖德應天，宜登大位，晉氏衰微，遠竄江表，豈尚能總馭英雄，混一四海麼？」看汝能長為閔臣否？閔欣然道：「胡尚書可謂識機知命，我當勉從。」遂至南郊即位，公然稱帝，易趙號魏，複姓冉氏。紀元永興，追尊祖隆為元皇帝，父曜為高皇帝，奉母王氏為皇太后，妻董氏為皇后，子智為皇太子，餘子亦皆封王。命李農為太宰，領太尉，錄尚書事，加封齊王，農諸子皆為縣公。文武各進位三等，封爵有差。並遣使持節，尉諭各處軍戍，一律免罪。<br>　　諸軍屯皆不受命，趙新興王石祗，聞鑒被弒，也在襄國稱帝，改元永寧。用汝陰王琨為相國，並授姚弋仲為右丞相，待以殊禮。弋仲子襄為驃騎大將軍，時弋仲據灄頭，蒲洪據枋頭，各思稱雄關右，互生疑忌。秦雍流民，相率歸洪，洪有眾至十餘萬。弋仲恐洪過盛難制，遣子襄引兵擊洪，為洪所破。洪遂自稱大都督大將軍大單于，兼三秦王。即前秦之剏始。且因讖文有草付應王一語，乃改姓苻氏。洪第三子健，少嫻弓馬，勇武有力，嘗為石氏父子所親愛，洪因立為世子。趙將麻秋，既往依洪，洪命秋為軍師將軍。秋勸洪先收關中，然後東爭天下，洪深服秋言。哪知人心不測，暗殺難防，洪引秋為知己，秋偏視洪若仇家，一無心，一有心，兩人終夕昵談，繼以宴飲，秋竟置毒入酒，勸洪痛飲數杯。及秋辭宴退出，洪腹中忽然絞痛，不可忍耐，自知遭秋暗算，急召世子健入語道：「我擁眾十萬，據住險要，冉閔慕容俊等，本可指日蕩平，就是姚襄父子，亦在我掌握，所以遲遲入關，實欲先清中原，再行西略；不意為豎子所欺，致我中毒。我死後，看汝兄弟未能肖我，休得再想中原，不如鼓行西進，得踞關中，也好獨霸一方呢。」一麻秋尚不能防，還說能平定中原，也是癡想。言訖竟死。健秘不舉哀，即率親兵往捕麻秋。秋正安排兵甲，將乘喪為亂，不防苻健已先到來，急切不能抵禦，立被健麾眾拿下，一刀兩段，報了父仇，然後為父發喪，承襲遺業。且遣使向晉報訃，自削王號，用晉封爵。原來洪先降晉，見前回。曾受封征北大將軍，都督河北諸軍事，冀州刺史，廣川郡公。此時健即自稱征北將軍，向晉請命。趙石祗甫經稱帝，也欲籠絡苻健，命為鎮南大將軍，健佯為受命，在枋頭修繕宮室，督兵種麥，示不復出；暗中卻部署兵馬，謀取關中。<br>　　關中本為趙屬土，由將軍王朗居守。朗自長安奔洛陽，復自洛陽奔襄國，見上文。當時但留司馬杜洪，居守長安。洪常恐苻氏入關，陰加戒備。及苻氏父死子繼，已放心了一大半，嗣聞健課農築舍，更覺不以為意，誰知苻健竟自稱晉征西大將軍，都督關中諸軍事，領雍州刺史，盡眾西行，在盟津架起浮橋，渡河直進。至大眾畢濟，將橋毀斷，彷彿破釜沈舟，有進無退。健弟雄先驅至潼關，洪始得報，乃遣部將張先出拒，與雄交戰，倒還不分勝負。及健繼至，張先勢孤難敵，敗回關中。健雖得戰勝，猶修箋致洪，並送名馬珍寶，謂將自至長安，奉洪尊號。洪也慮苻健懷詐，顧語屬吏道：「這所謂幣重言甘，明明是誘我呢。」乃盡召關中兵士，東出拒健。健已進次赤水，遣雄略地渭北，又追擊張先至陰槃，把他擒住；再派兄子菁旁徇諸城，所至輒陷。洪出長安才數十里，迭接各處敗報。又聞健乘勝殺來，急得面色倉皇。部眾見主帥失色，越發驚心，你奔我逃，如鳥獸散。洪只剩得數百騎，眼見得不能對敵，並不敢再回長安，索性奔往司竹去了。<br>　　健竟入長安，據為都城，遣使至晉廷告捷，且向桓溫修好。健有長史賈玄碩等，請依劉備稱漢中王故事，表健為關中大都督大單于秦王。健佯怒道：「我豈就好做秦王麼？況晉使未返，我所應有的官爵，難道汝等所能預知麼？」眾始無言。越年為晉穆帝永和七年，晉使已歸，不聞加封，他復密使心腹，諷玄碩等表上尊號。玄碩等不敢不從，遂請健為天王大單於。健尚假惺惺的謙讓一番，至玄碩等兩次勸進，便自號秦天王大單于，建元皇始。史家稱為前秦。為十六國中之一。當下繕宗廟，置社稷，立妻強氏為天王后，子萇為天王太子，弟雄為丞相，都督中外諸軍事，兼車騎大將軍，領雍州刺史。自餘封拜百官，位秩有差。又遣使四出，問民疾苦，旁求俊義，除去趙時苛政。關中人民，賴是少安。<br>　　趙主祗方與冉閔相持，無暇西顧，因此健得從容佈置，據有西秦。冉閔欲北向攻趙，趙主祗已遣汝陰王琨，及張舉王朗等，統兵十萬，南行攻閔。閔遣人臨江傳語晉使道：「羯賊擾亂中原，已數十年，今我已誅去羯首，只有餘黨未平，江東若能共討，可即發兵前來。」晉使轉報晉廷，廷議以閔亦亂賊，置諸不睬。閔欲自出拒敵，恐李農居中為變，竟將農誘入殺死，並戮農三子。與人共事，人得利而己先受害，如李農輩，最不值得。還有尚書令王謨，侍中王衍，中常侍嚴震趙升等，俱連坐農黨，盡被駢誅，乃遣衛將軍王泰為前鋒，出擊趙兵，自為後應。<br>　　會趙汝陰王琨，南入邯鄲，與鎮南將軍劉國，會師並進。途次遇著王泰，一戰敗績，死傷萬餘人。琨退歸邯鄲，國亦還屯繁陽。既而國與段勤張賀度靳豚等，復會兵攻鄴，閔遣劉群為行台都督，率同諸將王泰崔通周成等，共十二萬眾，出堵黃城。閔自統精卒八萬繼進，與劉國大戰蒼亭，劉國等雖然連兵，卻是將令不齊，眾心未壹，反不如魏兵一致，鼓動一股銳氣，東衝西撞，斲斃劉國連合軍，共二萬八千人。國等敗遁，靳豚稍遲一步，中槊被殺，殘眾盡溃。閔振旅歸鄴，旌旗鉦鼓，綿亙百餘里，彷彿如石氏全盛時。既入鄴城，行飲至禮，群下歡舞。閔且欲籠絡人心，求才興學，特備玄纁束帛，禮征隴西辛謐。謐字處道，少有志操，博學能文，精草隸書，為時楷法，及長，嘗杜門晦跡，謝絕交遊。劉聰石勒，再三徵召，終不肯起，及得閔征書，依然不就，但復書答閔道：<br>　　昔許由辭堯，以天下讓之，全其清高之節。伯夷去國，之推逃賞，皆顯史牒，傳之無窮，此往而不返者也。然賢人君子，雖居廟堂之上，無異山林之中，斯窮理盡性之妙，豈有識之者耶？是故不嬰於禍難者，非為避之，但冥心至趣，而與吉會爾。謐聞物極則變，冬夏是也，致高則危，累棊是也。君王功已成矣，而久處之，非所以顧萬全，遠危亡之禍也。宜因茲大捷，歸身本朝，指晉。必有許由伯夷之廉，享喬松之壽，永為世輔，豈不美哉？<br>　　復書既去，尚恐閔不肯放過，竟自甘絕粒，不食而死。不沒高人。閔怎肯聽從謐言，又起步騎十萬人，往攻襄國。封次子胤為太原王，進號大單于，署驃騎大將軍，配以降胡千人，令他居守。光祿大夫韋祐諫言：「降胡難恃，且不宜仿稱單于。」哪知閔聞言大怒，反責祐離間戎夷，把他處斬，並殺謏子伯陽，直抵襄國城下，四面圍攻。上築土山，下穿地道，仰登俯鑿，誓破堅城。趙主祗督兵固守，支持至百餘日，幸還無恙。閔令軍士築室返耕，為久持計，於是祗相顧惶急，自去帝號，改稱趙王。使張舉詣燕乞師，許送傳國璽，遣張春赴灄頭，向姚弋仲處求援。弋仲即命子襄率騎兵三萬八千，往援襄國，就是燕王慕容俊，也令將軍悅綰，率騎兵三萬人，救趙拒魏。再加趙汝陰王石琨，又從冀州赴急，三方會合，共得勁卒十餘萬，直逼閔壘。閔使將軍胡睦御襄，孫威御琨，並皆戰敗，孑身遁還。閔自擬出擊，衛將軍王泰諫阻道：「今襄國未平，外援雲集，若我軍出戰，必至腹背受敵，豈非危道？不若固壘相持，伺隙而動，方保萬全。況陛下親臨行陣，萬目共瞻，一或挫失，大事去了，請持重勿出，臣願率諸將為陛下破敵。」閔點首稱是。忽由道士法饒進言道：「陛下圍攻襄國，曠日逾年，尚無尺寸功效，今群寇趨至，又避難不擊，試問將如何使眾哩？且太白入昴，當應趙分，百戰百克，何待躊躇。」閔被他一說，不由的眉飛色舞，攘袂大言道：「我計決了，敢言不戰者斬！」乃傾壘出發，與姚襄對陣交鋒。可巧石琨從東面馳來，悅綰從西面趨至，塵頭大起，驚動閔軍。趙主石祗，又由城中衝出，前後左右，四集攻閔。閔軍在外日久，已經疲敝，哪裡擋得住四面兵馬，頓時大溃，先走的得逃性命，後走的都做鬼奴。<br>　　閔與十餘騎拚命飛跑，走還鄴城，那知次子冉胤，已被降胡執住，往降襄國。鄴中大亂，所有司空石璞，尚書令徐機，車騎將軍胡睦，侍中李綝，中書監盧諶以下，盡被殺死，人物殲盡，盜賊蠭起，司冀大饑，人自相食。閔已潛入鄴中，鄴人尚未聞知，內外恟恟。訛言閔已敗沒，射聲校尉張艾，勸閔親出撫慰，安定眾心。閔乃至南郊收勞軍士，訛言少息，遂誅道士法饒父子，支解以徇，追尊韋謏為大司徒，已經遲了。一面搜卒補乘，再圖禦敵。姚襄已還軍灄頭，姚弋仲責他不擒冉閔，杖襄百下，惟不復用兵。燕將悅綰，也即退去，獨趙主祗更遣部將劉顯，率眾七萬，再攻冉閔，進次明光宮，去鄴止二十三里。閔急召衛將軍王泰，商議拒敵方法。泰恨前言不用，托病不入。至閔親往訪問，泰仍固稱病篤，不能參議。閔不禁大怒，還宮語左右道：「可恨巴奴，乃公豈定要靠他，才得保命嗎？我當先滅群孽，再斬王泰。」說著，便悉眾盡出，拚死殺去，得破顯軍，追至陽平，乘勢斬殺，得首級三萬餘顆，殺得顯窮蹙失措，幾乎無路可奔，不得已遣使乞降，情願殺祗自效。閔乃縱顯使去，自還鄴中。左右密承閔旨，誣言王泰將叛奔入秦。閔正要殺泰，聽得此語，好似火上添油，立命將泰處斬，並夷三族。<br>　　過了匝月，果得劉顯來文，報稱殺趙主祗，及丞相樂安王炳，太保張舉，太宰趙庶等十餘人，據定襄國，納質請命。閔喜如所望，尚未答復，那趙主祗的頭顱，已自襄國獻入鄴中。閔令懸示三日，焚諸通衢，乃封顯為大單于，領冀州牧。看官聽著！趙主祗稱帝襄國，只越一年，便即遭弒，後趙至是乃亡，總計後趙自石勒建國，至祗已易六人，共得七主，只合成二十三年。了結後趙。劉顯降閔，才閱百日，又欲自上尊號，謀襲冉閔，偏被閔預先探知，發兵邀擊，殺退顯兵，顯狼狽走還。但閔雖得勝，所轄各土，已皆瓦解。徐州刺史劉啟，兗州刺史魏統，豫州刺史張遇，荊州刺史樂弘，俱舉州降晉。還有魏平南將軍高棠，征虜將軍呂護，執住洛州刺史鄭系，也向晉請降。又如故趙將周成屯廩邱，高昂屯野王，樂立屯許昌，李歷屯衛國，亦陸續歸晉，就是劉顯據住襄國，雖經屢敗，也居然僭號稱尊，且率眾攻魏常山。常山太守蘇彥，飛使至鄴城乞援。閔使太子智留守鄴城，以大將軍蔣幹為輔，自率銳騎八千人，往救常山，一戰卻敵。顯前軍大司馬石寧，舉棗強城降閔，閔勢益盛，更進兵追顯。顯奔還襄國，大將軍曹伏駒，知顯無成，竟為閔內應，開門納入追軍。顯無處奔避，眼見為閔軍所困，亂刃分屍，所有家眷及偽署公卿，一古腦兒屠殺淨盡。又放起一把無名火來，毀去襄國宮室；凡襄國遺民，盡被閔驅至鄴中。可憐石氏遺種，單剩了一個汝陰王琨，係是石虎幼子，他已弄得無兵無餉，沒奈何挈領妻妾，南走建康，向晉乞憐，保他一脈。晉廷追念宿仇，怎肯相容，立將琨<img src=/mpf/v/VMQJL.BMP align=absmiddle border=0>縛起來，驅出市曹，一刀兩段。琨妻妾亦同時駢首，於是石氏遂絕。小子有詩歎道：<br>　　莫道貽謀可不臧，祖宗積惡播餘殃。<br>　　羯胡一敗無遺類，到底兇人是速亡。<br>　　晉既殺死石琨，又想趁這機會，規復中原。欲知成功與否，待小子下回再詳。<br><br>　　冉閔乘石氏之敝，起滅石氏，掃盡羯胡，僭帝號，復原姓，說者謂其志不忘晉，臨江呼助，設晉果招而用之，亦一段匹磾之流亞。吾意不然。段匹磾之害劉琨，吾猶恨其昧公徇私，不能以厭次數言，遂為之恕。彼閔蒙乃父之餘廕，受石氏之豢養，予以高官，給以厚祿，大馬猶知報主，閔猶人耳，何竟不顧私恩，對寵我榮我者而反噬之？況羯雖異族，遠系從同，必欲盡殲無遺，設心何毒？是可忍孰不可忍？而謂其能顧祖國，必無是理。其所以臨江相呼者，懼趙主祗之扼其背，與秦王健之掣其肘，不得已而為將伯之求耳。晉廷之置諸不理，吾猶幸晉吏之不為李農也。若趙主祗之終歸隕滅，與汝陰王琨之被殺建康，覆巢之下，致無完卵，此乃石勒父子之孽報，不如是不足以暴其惡也，於他人乎何尤？<br><br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
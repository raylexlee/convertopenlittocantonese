<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 兩晉 - 第三十七回　平大憝群臣進爵　立幼主太后臨朝</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十七回</br>　　平大憝群臣進爵　立幼主太后臨朝</font></h4>
			　　卻說王敦暈倒牀上，不省人事，驚動帳下一班黨羽，都至牀前省視，設法營救，才見王敦甦醒轉來。敦長歎數聲，張目四顧，見舅羊鑒及養子王應，俱在牀側，便嗚咽道：「我已不望再活了。我死應便即位，先立朝廷百官，然後辦理喪事，方不負我一番經營。」還想做死皇帝麼？鑒與應唯唯受命。越宿敦死，應秘不發喪，用席裹屍，外涂以蠟，暫埋廳中，自與諸葛瑤等，任情淫狎，不顧軍情。王含自江寧敗後，退駐數里，遙促沈充會師，再圖進攻。明帝也恐沈充前來，特遣廷臣沈楨，往說沈充，許為司空，勸令投誠。充搖首道：「三司重任，我何敢當。古人謂幣重言甘，實是誘我，今日正應此語。況丈夫共事，始終不移，若中道變心，便失信義，將來還有何人容我呢？」順逆不明，自尋死路。遂舉兵趨江寧。宗正卿虞潭，因病乞休，辭還會稽故里，至是獨起義餘姚，傳檄討充。明帝即授潭為會稽內史。前安東將軍劉超，宣城內史鍾雅，亦皆募兵舉義，與充為敵。義興人周蹇，殺死王敦所署太守劉芳，平西將軍祖約，亦逐敦所署淮南太守任台，彼此俱效命朝廷，交口討逆。沈充尚怙惡不悛，自率萬餘人，兼程北行，與王含合兵。司馬顧揚說充道：「今欲舉大事，偏被王師先扼咽喉，鋒摧氣沮，相持日久，必致禍敗。今不若決破柵塘，引湖中水，灌入京邑，一面乘著水勢，縱舟進攻，這便是不戰屈人的上計。此計不行，或借我軍初至的銳氣，並合東西各軍，十道並進，我眾彼寡，所向必摧，尚不失為中計。若欲轉禍為福。因敗為成，誘召錢鳳計事，設伏斬鳳，攜首出降，乃是今日的下計。」我謂下計，卻是上計。充遲疑半晌，終不作答。揚料充無成，遁歸吳興。<br>　　那兗州刺史劉遐，臨淮太守蘇峻，已各率精兵萬人，同來勤王。明帝連夜召見，慰勞有加，並出庫帛分賜將士，眾皆踴躍。沈充錢鳳，欲因北軍初到，迎頭進擊，乃自竹格渚渡淮，直前攻撲。護軍將軍應詹，建威將軍趙胤等，拒戰失利，退至宣陽門。充與鳳乘勝進逼，拔柵將戰，不意劉遐蘇峻，從東塘橫擊過來，把充鳳兩軍衝斷，再加應詹趙胤，也來助戰，殺得充鳳大敗虧輸，奪路飛奔，還逾淮水，人不及濟，後面追兵大至。叛眾紛紛投水，溺斃至三千人。劉遐尾追不捨，行至青溪，又奮擊沈充一陣，充狼狽走脫。<br>　　尋陽太守周光，係周撫弟，因王敦舉兵，也率數千人助敦。既至姑孰，與王應相見，便欲入省敦疾。應囁嚅道：「我父病中，不願見客，且待異日進見罷！」光退語道：「我遠道來赴，不得一見王公，想必是已死了。」遂急赴軍前，去探乃兄。撫聞光至，當然出見，光開口便語道：「王公已死，兄何故與錢鳳作賊？」大眾聞言，都不勝驚愕，連周撫亦有悔心，即夕遁還。王含勢孤失援，也毀營夜遁。<br>　　明帝本已出屯南皇堂，聞叛黨盡走，乃還宮大赦，惟敦黨不在赦例。申命庾亮督同蘇峻等軍，往追沈充。溫嶠督同劉遐等，往追王含錢鳳。含奔回姑孰，擬挈王應同奔荊州。應謂不如投依江州。含皺眉道：「大將軍生前，與江州屢有齟齬，奈何往依？」應答道：「正為江州平日異趨，所以宜往。彼時大將軍兵馬強盛，江州尚不肯阿附，識見高出常人，今見我困阨，必然相憐，不致加害。若荊州守文拘謹，怎能意外行事呢？」王應雖少智過乃父，但天道惡淫，豈容豎子漏網？含不肯依言，竟與應載一扁舟，往奔荊州。荊州刺史王舒，遣兵出迎。俟含父子入城，立命拿下，縛住手足，投諸江中，眼見是葬身魚腹了。江州刺史王彬，卻密具舟楫，靜待王含父子，日久不至，料知竄死，卻引為己恨。王含為逆，何足深惜，彬亦未知大體。錢鳳走至闔廬洲，為周光所殺，函首詣闕，自贖前愆。沈充奔回吳興，聞故吳內史張茂妻陸氏，招茂舊部，在途中守候充至，將執充臠割，為夫復仇。茂為充所殺，見三十五回。充不敢竟歸，繞道奔竄，竟致失路，誤入故將周儒家。儒誘充入複壁中，因笑語充道：「我今日得三千戶侯了。」充始知為儒所賺，乃流涕與語道：「汝能顧義活我，我必厚報，若為利殺我，我死必令汝滅族，不要後悔。」儒竟殺充，傳首建康。充子勁，例當坐誅，為鄉人錢舉所匿，幸得免死。後來勁竟滅周氏，如充所言。充為叛賊，顧能作厲鬼耶？<br>　　晉廷因叛黨悉平，當然解嚴。有司發掘王敦屍首，焚去衣冠，扶屍跪著，梟去首級，與沈充首同懸高橋。郗鑒入奏明帝道：「前朝誅楊駿等人，皆先加官刑，後聽私殯。臣以為逆敦既伏王誅，不妨使全私義，可聽敦家收葬，借示皇恩。」明帝准如所請，乃將敦首取下，聽令葬埋。敦黨周撫鄧岳，相偕出亡。撫弟光擬給兄路資，陰圖執岳。撫怒道：「我與鄧伯山同亡，如欲害鄧，寧先殺我。」伯山即岳表字，俄而岳至，撫即趨出，遙與岳語道：「快去！快去！我弟尚不相容，何論他人。」岳回身返走。撫亦取得資斧，追及鄧岳，同竄入西陽蠻中。後來再經大赦，才得東還。<br>　　明帝加封王導為始興公，溫嶠為建寧公，卞壷為建興公，庾亮為永昌公，劉遐為泉陵公，蘇峻為邵陵公，郗鑒為高平侯，應詹為觀陽侯，卞敦為益陽侯，趙胤為湘南侯，下此按功晉秩，不勝殫述。有司奏稱王彬等為敦親族，均應除名，復詔謂：「司徒導大義滅親，應宥及百世，況彬等皆司徒近支，毋庸再問。」大義滅親四字，恐導不足當此。惟王敦綱紀，悉令除籍，參佐並皆禁錮。溫嶠又上疏解免道：<br>　　王敦剛愎不仁，忍行殺戮，親任小人，疏遠君子，朝廷所不能制，骨肉所不能阻，處其朝者，恒懼危亡，故士人結舌，道路以目，誠賢人君子，道窮數盡，遵養時晦之辰也。且敦為大逆之日，拘錄人士，自免無路，原其私心，豈遑宴處？如陸玩、羊曼、劉胤、蔡謨、郭璞，常與臣言，備知之矣。必其贊導凶悖，自當正以典刑，如其枉陷奸黨，還宜施之以寬。臣以玩等之誠，聞於聖聽，當受同賊之責，苟默而不言，實負其心。陛下仁聖含弘，思求允中，臣階緣博納，於非其事，誠在愛才，不忘忠益，謹昧死上聞！<br>　　明帝覽疏，頗加感動，特下群臣議決。郗鑒謂：「君臣有義，義在死節，不應偷生。王敦佐吏，雖多被脅，但進不能諫止逆謀，退不能脫身遠引，有虧臣道，宜加義責。」此外或從嶠議，或如鑒言，論久未決。還是明帝有意行仁，終從嶠請，於是敦黨皆免連坐。張茂妻陸氏，詣闕上書，語多哀痛，表面上是為茂謝罪，說他不能克敵，自致陣亡，實際上是為茂請封，無非說是「略跡原心，應待恩恤」等語。明帝乃贈茂太僕，且撥庫帑，憮恤遺孥。陸氏始謝恩歸家。也算一個奇婦人。即而再敘前勛，命王導為太保，兼領司徒，西陽王羕領太尉，應詹為江州刺史，劉遐為徐州刺史，蘇峻為歷陽內史，庾亮加護軍將軍，溫嶠加前將軍，惟導固辭不受。江州本由王彬鎮守，驟遭易任，吏民未安。嗣經詹加意懷柔，才得翕服。<br>　　轉瞬又是一年，明帝追贈譙王承、甘卓、戴淵、周顗、虞望、郭璞、王澄等官，不及周札。札故吏為札訟冤，尚書卞壷，謂札居守石頭，開門延寇，不當追贈。偏王導出來申辯道：「往年札守石頭，王敦逆跡未彰，如臣等俱昧先幾，無怪一札。要想迴護自己，不得不迴護周札。後來瞧破逆情，札便舉身委國，橫被誅夷。札未嘗有義舉，怎得謂舉身許國？臣意宜與周戴同例，一並贈諡。」郗鑒聽著，心下很是不服。我亦不服。便從旁參議道：「周戴死節，周札延寇，跡異賞同，何從勸善？如司徒議，謂往年王敦犯順，不妨延納，是譙王周戴等，俱當加責，何得贈諡？今三臣既予褒揚，札尚不應加貶麼？」是極。導尚強辯道：「札與譙王周戴，雖所見不同，後來均至死節，奈何必吹毛索瘢呢？」鑒又道：「王敦謀逆，好似履霜堅冰，由來已久，必謂敦往年入犯，義等桓文，難道先帝亦如幽厲麼？」說到此語，駁得王導俯首無詞。明帝終不忍違導，仍贈札官。<br>　　會因儲君未立，國本有關，乃立長子衍為皇太子。衍為皇后庾氏所出，年甫五齡，受冊禮畢，大酺三日，增文武官員各二級，賜鰥寡孤獨布帛，每人二匹。調荊州刺史王舒為安南將軍，都督廣州諸軍事，領廣州刺史，即遷陶侃為征西大將軍，都督荊湘雍梁諸軍事，領荊州刺史。侃性極勤謹，終日斂膝危坐，軍府諸事，檢攝無遺。遠近文牘，隨到隨答，不使積滯。賓佐求見，無不接談。嘗語人道：「大禹聖人，尚惜寸陰，至如眾人，當惜分陰，怎得逸游荒醉？生無益於世，死無聞於後耶？」諸參佐或好飲好博，偶至廢事，侃隨時查察，搜得酒器摴蒱等具，悉令投江，將吏有犯，且加鞭撲，嚴詞儆戒道：「摴蒱係牧豬奴戲，汝等奈何出此？」摴蒱即博具。是時清談餘風，尚未盡改，侃輒忿恨道：「老莊浮華，並非先王法言，怎可遵行？君子當振衣冠，攝威儀，哪有蓬頭跣足，自詡宏達呢？」古今傳為格言，故備錄之。人民有所奉饋，必問所由來，若係力作所致，雖微必喜，慰賜三倍，否則擲還不受。一日出遊，見有一人，手持禾稈，結谷未熟，因問作何用？答稱禾遺路旁，所以拾取。侃大怒道：「汝未嘗為農，乃戲取人稻，還不知罪麼？」竟加鞭數十，方才叱退。荊州士女，聞侃復至，互相慶賀。且因侃注重農桑，便相戒嬉游，各勤工作。因此家給人足，境內大安。侃既不曠時，又無棄物，竹頭木屑，並皆收藏，旁人都不解侃意，及元旦宴賀，積雪始晴，廳前餘雪尚濕，侃即將木屑鋪地，往來交便，人始知侃有先見，號為精明。這且慢表。<br>　　且說明帝既調王舒至廣州，尋復徙鎮湘州，即以湘州刺史劉顗，移督廣州，復命尚書令郗鑒，為車騎將軍，都督青兗二州軍事，暫鎮廣陵。授領軍將軍卞壷為尚書令，尋復進尚書僕射，荀崧為光祿大夫，錄尚書事，用尚書鄧攸為尚書左僕射。此種敘述，看似閒文，實與後文俱有關係。到了閏七月間，明帝忽得暴病，醫藥罔效，勢且垂危，亟召太宰西陽王羕，司徒王導，尚書令卞壷，車騎將軍郗鑒，護軍將軍庾亮，前將軍溫嶠，領軍將軍陸曄，並受遺詔，使輔太子詔云：<br>　　自古有死，賢聖所同。壽夭窮達，歸於一概，亦何足深痛哉？朕抱病日劇，常慮忽然，仰惟祖宗洪基，不能克終堂構，大恥未雪，百姓塗炭，所以有慨耳。不幸之日，斂以時服，一遵先度，務從儉約，勞眾崇飾，皆勿為也。衍以幼弱，猥當大重，當賴忠賢，訓而成之。昔周公匡輔成王，霍氏擁育孝昭，義存前典，功冠二代，豈非宗臣之道乎？凡此公卿，時之望也，敬聽顧命，任托付之重，同心斷金，以謀王室。諸方岳征鎮刺史將守，皆朕扞城推轂於外，雖事有內外，其致一也。故不有行者，誰捍牧圉？臂若唇齒，表裡相資，宜戮力一心，若合符契，要以緝事為期。百辟卿士，其總己以聽於冢宰，保佑沖幼，弘濟艱難，永令祖宗之靈，寧於九天之上，則朕沒於地下，無恨黃泉。特此留諭，欽哉惟命！<br>　　越日，明帝駕崩，年僅二十七歲，在位只得三年。右衛將軍虞胤，左衛將軍南頓王宗，本得明帝親信，使典禁兵，入值殿內，掌守宮門管鑰。當明帝寢疾時，庾亮嘗夜入奏事，向宗求鑰。宗輒不與，且叱亮使道：「這難道是汝家門戶，好自由出入麼？」語亦近理，但不察緩急事宜，一味蠻言，亦屬非是。亮從此恨宗。及明帝疾篤，群臣多不得進見。亮疑宗胤有異謀，排闥入見，請黜逐二人，明帝不從。既授遺詔，更命亮為中書令，亮因得專政。太子衍承統嗣位，群臣奉上璽綬，獨王導稱疾不至。無非忌一庾亮。卞壷入朝正色道：「王公非社稷臣，大行在殯，嗣皇甫立，豈是大臣辭疾時麼？」這數語傳入導耳，導乃輿疾而至，謁見新主，行即位禮。再由大眾會議，謂嗣皇年甫五齡，不能親政，應請母后臨朝。於是尊母后庾氏為皇太后，垂簾訓政。命王導錄尚書事，與中書令庾亮，夾輔帝室。導遇事退讓，推亮主持。亮又是太后親兄，太后當然倚任，所以軍國重事，全歸亮一人裁決，導不過列一虛名罷了。亮遷南頓王宗為驃騎將軍，改授汝南王祐為衛將軍，一面料理喪葬，至十月初旬，奉梓宮出葬武平陵，廟號肅祖，尊諡曰明。明帝在位三年，能奮發有為，親除大憝，不可謂非英主。諡法稱明，卻是名實相符。可惜天不永年，未壯即歿。至太子衍立，便是成帝，越年改元咸和。尚書左僕射鄧攸，及徐州刺史劉遐、江州刺史應詹，相繼去世。鄧攸就是鄧伯道，係平陽襄陵人氏，早喪父母，以孝友聞。祖殷嘗為中庶子，攸得承祖蔭，年逾弱冠，即為太子洗馬，嗣出為河東太守。永嘉末年，陷沒石勒，勒使為參軍，攸不願事虜，覷隙南奔，途挈妻子及從子綏，不幸遇賊，行裝被掠。攸因子姪皆幼，不能並攜，擬棄子存姪，與妻賈氏商議道：「我弟早亡，只有一子，理不可絕。但我兒亦幼，勢難兩全，只好把我兒棄去。我若得存，天必鑒我苦衷，再當使我生子。」賈氏涕泣從命。不愧攸妻。攸將子縛諸樹上，挈綏急遁，輾轉至江東。元帝令為中庶子，尋復出守吳郡，載米赴任，不受俸祿，但飲吳水。會吳郡大饑，亟開倉賑民，先行後奏，致掛彈章，還算元帝仁恕，不加攸罪。嗣因遇病辭職，始終不取吳郡一錢。百姓遮道挽留，攸乃小停，待夜潛去。及病癒復起，入拜侍中，復遷吏部尚書。好幾年才得超任右僕射。越年即歿，追贈光祿大夫。攸妻賈氏，終不得孕。攸生前納得一妾，頗加寵愛，旋訊妾家屬，乃是北人遭亂，流落江南，述及父母姓名，竟是攸的甥女。攸非常悔恨，乃不復蓄妾，終至無嗣。時人嘗歎為天道無知，乃使伯道無兒。從子綏服喪三年，悲號擗踴，不啻親生，這也好算得恩義兩全了。猶子比兒，可為伯道一慰。劉遐為故冀州刺史邵續女夫，勇健無敵，冀人常擬為關張。關羽張飛。河朔大亂，遐曾遣使至建康，稟承元帝節制，元帝命為龍驤將軍。遐妻邵氏，亦勇敢有父風，遐嘗為石虎所圍，邵氏披甲跨馬，督率數騎，陷陣救遐。遐亦奮呼殺出，與妻同歸。後來渡江入朝，累任刺史，因功封泉陵公，已見前文，歿後得追贈安北將軍。應詹汝南人，弱冠知名，博通文藝。前鎮南大將軍劉弘，係詹祖舅，引詹為長史，委以軍政，措置咸宜。嗣遷南平太守，兼督天門武陵二郡，討平叛蠻，民皆愛戴。尋且破杜弢，敗杜充錢鳳，出刺江州，尤洽民情。病篤時，尚致書陶侃，勖以忠義，少府卿韋泓，得詹厚惠，祀詹終身。江州百姓，聞詹病歿，遠近舉哀。晉廷追贈詹為鎮南大將軍，予諡曰烈。小子有詩歎道：<br>　　賢如伯道竟無兒，邵女能軍又守嫠。<br>　　再看江州悲霧起，茫茫天道果難知？<br>　　徐江二州，既亡刺史，免不得著人補授，欲知何人繼任，容至下回再詳。<br><br>　　王敦既平，餘黨概免連坐，雖曰行恕，究屬過寬。溫嶠之上疏營解，安知非由王導之囑托，始有此議乎？至追贈周札一事，尤屬不經。卞壷郗鑒之言，百世不易，而導欲自洗前愆，必使札與周戴同例，明帝竟曲從所請，此蘇峻祖約之叛，所以不旋踵而又興也。且明帝以未壯之年，遽爾溘逝，黃口幼兒，居然嗣位，青年國母，便即臨朝，國事委諸元舅，老成相繼淪亡，天不祚晉，降茲艱阨，江左其何自再振乎？<br><br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
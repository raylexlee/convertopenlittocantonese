<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 兩晉 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			序<br><br>　　《晉書》百三十卷，相傳為唐臣房喬等所撰，蓋採集晉朝十有八家之製作，及北魏崔鴻所著之《十六國春秋》等書，會而通之，以成此書。獨宣、武二帝紀，與陸機、王羲之傳論，出自唐太宗手筆，故概以御撰稱之，義在尊王，無足怪也。<br>　　後書評論《晉書》之得失，不一而足，而《涑水通鑒》、《紫陽綱目》敘述晉事，書法與《晉書》相出入者，亦不勝舉焉。愚謂當今之時，以古為鑒，不必問其史筆之得失，但當察其史事之變遷。兩晉之史事繁矣，即此內訌外侮之複雜，已更仆難詳。宮闈之禍，啟自武元；藩王之禍，肇自汝南；胡虜之禍，發自元海；卒致銅駝荊棘，蒿目蒼涼，鼇墜三山，鯨吞九服，君主受青衣之辱，后妃遭赭寇之汙，此西晉內訌外侮之大較也。王敦也，蘇峻也，陳敏、杜弢、祖約也，孫恩、盧循、徐道覆也，而桓玄則為篡逆之尤，此東晉內訌之最大者。二趙也，三秦也，四燕、五涼也，成夏也，而拓跋魏則為強胡之首，此為東晉外侮之最甚者。蓋觀於東西兩晉之一百五十六年中，除晉武開國二十餘年外，無在非禍亂侵尋之日，不有內訌，即有外侮，甚矣哉！有史以來，未有若兩晉禍亂之烈也。夫內政失修，則內訌必起，內訌起，則外侮即乘之而入。木朽蟲生，牆罅蟻入，自古皆然，晉特其較著耳。<br>　　鄙人愧非論史才，但據歷代之事實，編為演義，自南北朝以迄民國，不下十數冊，大旨在即古證今，懲惡勸善，而於《兩晉演義》之著手，則於內訌外侮之所由始，尤三致意焉。蓋今日之大患，不在外而在內，內訌迭起而未艾，吾恐五胡十六國之禍，不特兩晉為然，而兩晉即今日之前車也。天下寧有蚌鷸相爭，而不授漁人之利乎？若夫辨忠奸，別貞淫，抉明昧，覈是非，則為書中應有之餘義，非敢謂上附作者之林，亦聊以寓勸戒之意云爾。惟書成倉猝，不免詿誤，匡我未逮，是所望於閱者諸君。<br><br>　　中華民國十三年夏正季秋之月，古越蔡東帆自敘於臨江寄廬。<br><br>　　按晉武帝為司馬懿孫，元帝則為司馬懿曾孫，祖伷父覲，皆為琅琊王。相傳覲妃夏后氏與小吏牛金通而生元帝，故有牛代馬後之謠，特附錄之。<br>　　西晉傳三世，凡四主，計五十二年。東晉傳四世，凡十一主，計一百零四年，兩共計一百五十六年。（《晉書》載西晉五十四年，東晉一百零二年，此為懷愍失國後之二年，晉廷無主，仍用懷愍年號，今讀史家言，謂宜併入東晉，頗有至理，故從之。）<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 兩晉 - 第八十六回　受逆報呂纂被戕　據偏隅李暠獨立</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八十六回</br>　　受逆報呂纂被戕　據偏隅李暠獨立</font></h4>
			　　卻說後涼主呂光，老病已劇，自知不起，乃立太子紹為天王，自稱太上皇，命庶長子纂為太尉，纂弟弘為司徒，且力疾囑紹道：「我之病勢日增，恐將不濟，三寇窺窬，指南涼北涼西秦。迭伺我隙，我死以後，汝宜使纂統六軍，掌朝政。委重二兄，尚可保國，倘自相猜貳，起釁蕭牆，恐國祚從此殄滅了。」說畢，又召纂弘入囑道：「永業紹字永業。非撥亂才，但因正嫡有常，使為元首，今外有強寇，人心未寧，汝兄弟能互相輯睦，自可久安，否則內自相圖，禍不旋踵，我死亦難瞑目呢。」乘亂竊國，怎得久存？纂與弘受命而退。未幾光死，享年六十三，在位十年。已算久長。紹恐有內變，秘不發喪。已忘父訓。纂已聞知，排闥入哭，盡哀乃出。紹所忌惟纂，恐為所害，乃呼纂與語道：「兄功高年長，宜承大統，我願舉國讓兄。」纂答道：「臣雖年長，但陛下係國家冢嫡，不能專顧私愛，致亂大倫。」紹尚欲讓纂，纂終不從，紹乃嗣位，為父發喪，追諡光為懿武皇帝，廟號太祖。<br>　　光有從子二人，長名隆，次名超，皆為軍將。此次送葬已畢，超即乘間白紹道：「纂連年統兵，威震內外，臨喪不哀，步高視遠，看他舉止，必成大變，宜設法早除，方安社稷。」紹搖首道：「先帝顧命，音猶在耳，況我年尚少，驟當大任，方賴二兄安定家國，怎得相圖？就使彼若圖我，我亦視死如歸，終不忍自戕骨肉，願卿勿言！」超又道：「纂威名素盛，安忍無親，今不早圖，後必噬臍。」勸人殺兄，難道非安忍無親麼？紹半晌答道：「我每念袁尚兄弟，未嘗不痛心忘食，寧可待死，不願相戕。」恐非由衷之言。超歎息道：「聖人嘗言，知幾其神，陛下臨幾不斷，臣恐大事去了。」既而紹在湛露堂，適纂進來白事。超持刀侍側，屢次顧紹，用目示意，欲紹下令收纂。紹終不為動，纂得從容退去。<br>　　弘前得光寵，望為世子，及紹得嗣立，弘常懷不平，至是遣尚書姜紀，私下語纂道：「先帝登遐，主上闇弱，兄嘗總攝內外，威震遠邇，弟欲追蹤霍子孟，即漢霍光。廢暗立明，即推兄為中宗，兄以為如何？」又是一個亂首。纂尚覺躊躇，再經姜紀慫慂數語，動以利害，不由纂不從弘議，遂夜率壯士數百人，潛逾北城，攻廣夏門。弘亦率東苑衛士，斲洪范門，與纂相應。左衛將軍齊從，方守融明觀，聞禁門外有嘩噪聲，即孑身出視，問為何人？纂手下兵士齊聲道：「太原公有事入宮。」從抗聲道：「國有大故，主上新立，太原公行不由道，夜入禁門，莫非謀亂不成？」說著，即抽劍直前，向纂剁去。纂連忙閃過，額已被傷，左右爭來救纂，與從對敵。從雙手不敵四拳，終為所擒。纂稱為義士，宥從勿殺。紹在宮中聞變，乃遣武賁中郎將呂開，率禁兵出戰端門。呂超亦引眾助戰，偏兵士都憚纂聲威，相率溃散。纂得入青光門，升謙光殿，紹知不可為，趨登紫閣，自刎而亡，超獨出奔廣武去了。<br>　　弘入殿見纂，纂見弘部眾強盛，也不得不佯為推讓，勸弘即位。弘微笑道：「紹為季弟，入嗣大統，所以人心未順，因有此變。我違先帝遺訓，愧負黃泉，若復越兄僭號，有何面目偷息人間？大兄年長才高，威名遠振，宜速就大位，安定人心。」纂遂僭稱天王，改元咸寧，諡紹為隱王，命弘為侍中大都督大司馬車騎大將軍，錄尚書事，封番禾郡公。此外封拜百官，不勝具述。惟前左衛將軍齊從，仍令復職。纂引從入見，且與語道：「卿前次砍我，未免太甚。」從泣答道：「隱王為先帝所立，臣當時惟知有隱王，尚恐陛下不死，怎得說是太甚呢？」纂仍嘉從忠，優禮相待，且遣人慰諭呂超，說他跡不足取，心實可原。超乃上疏陳謝，得復原官。<br>　　惟弘因功名太盛，恐不為纂所容，時有戒心，纂亦不免加忌。兩下裡猜嫌已久，弘竟從東苑起兵，圍攻禁門。纂遣部將焦辨，率眾出擊，弘戰敗出奔，逃往廣武。纂縱兵大掠，所有東苑將士的婦女，悉充軍賞。弘妻女不及出走，也被纂兵掠去，任意淫污。纂自鳴得意，笑語群臣道：「今日戰事，卿等以為何如？」侍中房晷應聲道：「天禍涼室，釁起蕭牆，先帝甫崩，隱王幽逼，山陵甫訖，大司馬驚疑肆逆，京邑交兵，骨肉相戕，雖由弘自取夷滅，究竟陛下亦未善調和。今宜省己責躬，慨謝百姓，乃反縱兵大掠，污辱士女，釁止一弘，百姓何罪？況弘妻為陛下弟婦，弘女為陛下姪女，奈何使無賴小人，橫加凌侮？天地鬼神，豈忍見此？」讜直可風。說罷，欷歔泣下。纂亦不禁改容，乃禁止騷擾，召還弘妻及男女至東宮，妥為撫養。已被人污辱得夠了。尋由征東將軍呂方，執弘繫獄，飛使告纂。纂使力士康龍，馳往殺弘。康龍將弘拉死，還歸復命。身為戎首，宜其先亡。纂妻楊氏，為弘農人楊桓女，美豔絕倫，纂即立為皇后，授后父桓為散騎常侍，尚書左僕射，封金城侯。且因內亂已平，侈圖遠略，遂擬興兵往攻南涼。中書令楊穎進諫道：「禿髮利鹿孤，上下用命，國未有釁，不宜遽伐。今且繕備兵馬，勸課農桑，待至有機可乘，然後往伐，乃可一舉蕩平。今日國家多事，公私兩困，若非先固根本，內患恐將復起，願陛下計出萬全，毋輕用兵。」纂不肯從，竟引兵渡浩亹河，侵入南涼境內，果為利鹿孤弟傉檀所敗。纂尚未肯罷休，復移兵西襲張掖。尚書姜紀又諫道：「今當盛夏，農事方殷，若廢農用兵，利少害多，且逾嶺攻虜，虜亦必乘虛來襲都下，不可不防，還請回軍為是。」纂尚不以為然，侈然說道：「利鹿孤有甚麼大志，若聞朕軍大至，自守尚且不暇，還敢來攻我都麼？」已經一敗，還要自誇。遂進圍張掖。偏傉檀不即赴援，竟引兵入逼姑臧，當由姑臧守將，飛報纂軍。纂慌忙馳還，傉檀乃收兵退去。<br>　　先是纂弒紹據國，姑臧城內，有母豬生一小豬，一身三頭；又有黑龍出東箱井中，蟠臥殿前，良久方去。纂目為祥瑞，改殿名為龍翔殿。俄而黑龍又升懸九宮門，纂復改名九宮門為龍興門。大約是條黑蛇，纂強名為黑龍。時西僧鳩摩羅什，尚在姑臧，因呂光父子，不甚聽從，所以閒居寺中，無所表白，至是聞纂用兵不已，才入殿告纂道：「前時潛龍屢出，豕且為妖，恐有下人謀上的隱禍，宜亟增修德政，上挽天心。」纂雖當面應諾，下令罷兵；但性好游畋，又耽酒色，越是酣醉，越是喜游。楊穎一再諫阻，終不少改；再經殿中侍御史王回，中書侍郎王儒，叩馬極諫，仍然不從。好容易過了一年，呂超調任番禾太守，擅發兵擊鮮卑思盤。思盤遣弟乞珍，至姑臧訴纂謂超無故加兵。纂乃征超與思盤，一同入朝。超至姑臧，當然懼罪，先密結殿中監杜尚，求為內援，然後進見。纂怒目視超道：「汝仗著兄弟威勢，敢來欺我，我必須誅汝，然後天下可定。」超叩首求免，纂乃將超叱退。欲斬即斬，何必虛張聲勢，況超固有可誅之罪耶！<br>　　超趨出殿門，心下尚跳個不住，乃急往兄第。兄隆為北部護軍，此時正返姑臧，便與超密商多時，決定異謀，伺機待發。也是纂命已該絕，不能久待，越日即引入思盤，與群臣會宴內殿，又召隆超兩人，一同預席，意欲為超與思盤，雙方和解。當下和顏與語，談飲甚歡。超佯向思盤謝過，思盤亦不敢多求，宴至日旰，大家都已盡興，謝宴辭出，思盤亦隨著退去。惟隆起兩人，懷著異圖，尚留住勸酒，纂是個酒中餓鬼，越醉越是貪飲，到了神志昏迷，才乘車入內。隆與超托詞保護，跟入內庭，車至琨華堂東閣，不得前進。纂親將竇川駱騰，置劍倚壁，幫同推車，方得過閣。超順便取劍，上前擊纂，因為車軾所隔，急切不得刺著。偏纂恃著勇力，一躍下車，徒手與搏，怎奈醉後暈眩，一陣眼花，被超刺入胸間，鮮血直噴，急返身奔入宣德堂。川騰與超格鬥，超持劍亂斲，劈死二人。纂后楊氏，聞變趨出，忙命禁兵討超，哪知殿中監杜尚，不奉后命，反引兵助超，導入宣德堂，把纂殺死，且梟首徇眾道：「纂背先帝遺命，殺害太子，荒耽酒獵，昵近小人，輕害忠良。番禾太守超，屬在懿親，不敢坐視，所以入除僭逆，上安宗廟，下為太子復仇。凡我臣庶，同茲休慶。」這令一下，眾皆默然，不敢反抗。<br>　　惟巴西公呂他，隴西公呂緯，居守北城，擬約同討賊。他妻梁氏，阻他不赴，緯又為超所誘，佯與結盟，偽言將奉緯為主。緯欣然入城，立被拿下，結果性命。超逕入宮中，搜取珍寶。纂后楊氏，厲聲責超道：「爾兄弟不能和睦，乃致手刃相屠，我係旦夕死人，尚要金寶何用？現皆留儲庫中，一無所取，但不知爾兄弟能久享否？」倒是個巾幗鬚眉。超不禁懷慚；又見她華色未衰，起了歹心，因暫退出。少頃，又著人索交玉璽。楊氏謂已毀去，不肯交付，自與侍婢十餘人，收殮纂屍，移殯城西。超召后父楊桓入語道：「后若自殺，禍及卿宗。」桓唯唯而退，出語楊后。楊氏知超不懷好意，便毅然語桓道：「大人本賣女與氏，冀圖富貴，一次已甚，豈可至再麼？」遂向殯宮前大哭一場，扼吭自盡。烈婦可敬。<br>　　還有呂紹妻張氏，前因紹被弒，出宮為尼，姿色與楊氏相伯仲，並且年才二八，正是嬌豔及時，前為呂隆所見，久已垂涎，此次已經得志，即自造寺中，逼她為妾。張氏登樓與語道：「我已受佛戒，誓不受辱。」隆怎肯罷手，竟上樓脅迫，強欲行淫。張氏即從窗外跳出，跌得頭青額腫，手足俱斷，尚宛轉誦了幾聲佛號，瞑然而逝。足與楊氏並傳不朽。隆掃興乃返，超遂請隆嗣位。隆有難色，超忙說道：「今譬如乘龍上天，怎好中途墜下呢？」隆遂僭即天王位，擬改年號。超在番禾時，曾得小鼎一枚，遂以為神瑞，勸隆改元神鼎。隆當然依議，追尊父寶呂光之弟。為皇帝，母衛氏為皇太后，妻楊氏為皇后，命弟超為輔國大將軍，都督中外諸軍事，封安定公。一面為纂發喪，追諡為靈皇帝，與楊后合墓同葬，總計纂在位不過年餘，惟自晉安帝隆安三年冬季僭號，至五年仲春被弒，先後總算三年。纂平時與鳩摩羅什弈棋，得殺羅什棋子，輒戲言斲胡奴頭。羅什從容答道：「不斲胡奴頭，胡奴斲人頭。」纂聽了不以為意，誰料呂超小字胡奴，竟將纂斲死，後人才知羅什所言，寓著暗謎。真是玄語精深，未易推測呢。話分兩頭。<br>　　且說北涼主段業，雖得乘時建國，卻是庸弱無才，威不及遠，當時出了一個敦煌太守李暠，起初是臣事北涼，後來也居然自主，另建年號，變成一個獨立國，史家叫做西涼。不過他本是漢族華裔，與五胡種類不同。十六國中有三漢族，前涼居首，西涼次之，其三為北燕見下文。相傳暠為漢李廣十六世孫，係隴西成紀人。高祖雍，曾祖柔，皆仕晉為郡守。祖弇仕前涼為武衛將軍，受封安世亭侯。父旭少有令名，早年逝世，遺腹主暠。暠字玄盛，幼年好學，長習武略，嘗與後涼太史令郭黁，及同母弟宋繇同宿。想是母已改嫁宋氏。黁起謂繇道：「君當位極人臣，李君且將得國，有騧馬生白額駒，便是時運到來了。」黁明於料人，暗於料己。已而段業自稱涼州牧，調敦煌太守孟敏為沙州刺史。敏署暠為效谷令，宋繇獨入任中散常侍。及孟敏病歿，敦煌護軍郭謙，沙州治中索仙等，因暠溫惠服人，推為敦煌太守。暠尚不肯受，適宋繇自張掖告歸，即語暠道：「段王本無遠略，終必無成，兄尚記郭黁遺言麼？白額駒今已生了。」暠乃依議，遣使向業請命。業竟授暠為敦煌太守，兼右衛將軍。至業僭稱涼王，右衛將軍索嗣，向業譖暠道：「李暠難恃，不可使居敦煌。」業乃遣嗣為敦煌太守，令騎兵五百人從行。將到敦煌，移文至暠，使他出迎。暠頗欲迎嗣，宋繇及效谷令張邈，同聲勸阻道：「段王闇弱，正是豪傑有為的機會，將軍已據有成業，奈何拱手讓人？」暠問道：「若不迎嗣，當用何策？」宋繇遂與暠密談數語，暠點首許可，乃即遣繇往見索嗣。繇與嗣晤談，滿口獻諛，說得嗣手舞足蹈，得意揚揚。繇辭歸語暠道：「嗣志驕兵弱，容易成擒，請即發兵擊嗣便了。」暠遂使二子歆讓，及宋繇張邈等引兵出擊，出嗣不意，殺將過去。嗣不知所措，急忙拍馬返奔，逃回張掖，五百人死了一大半，歆讓等得勝回軍。暠與嗣本來友善，此次反被讒間，當然痛恨，遂上書段業，請即誅嗣。業遲疑未決，適輔國將軍沮渠男成，亦與嗣有嫌，從旁下石借端復仇，於是業竟殺嗣；且遣使謝暠，進藋都督涼興巴西諸軍事，領鎮西將軍。即此可知業之庸弱。<br>　　時有赤氣繞暠後園，龍跡出現小城，眾以為瑞應在暠，交相傳聞。疑是暠捏造出來。晉昌太守唐瑤，首先佐命，移檄六郡，推暠為大都督大將軍涼公，領秦涼二州牧。暠既得推戴，便頒令大赦。是年，歲次庚子，係晉安帝隆安四年。即以庚子紀元。追尊祖弇為涼景公，父旭為涼簡公，命唐瑤為征東將軍，郭謙為軍諮祭酒，索仙為左長史，張邈為右長史，尹建興為左司馬，張體順為右司馬，宋繇為從事中郎，兼折衝將軍。即遣繇東略涼興，並拔玉門以西諸城，屯田積穀，保境圖強，是為西涼。北涼主段業，聞暠獨立，也欲發兵出討，無如庸柔不振，力未從心，再加沮渠蒙遜等從中作梗，連自己位且不保，怎能顧及敦煌，所以李暠背業自主，安穩連年，那段業非但不能往討，甚至大好頭顱，也被人取去。看官欲問業為何人所殺？便是那尚書左丞沮渠蒙遜。小子有詩歎道：<br>　　文弱終非命世才，因人成事反招災。<br>　　須知禍福無常理，大禍都從幸福來。<br>　　究竟蒙遜如何弒業，非一二語所能詳盡，欲知底細，請至下回看明。<br><br>　　觀本回後涼之亂，全由兄弟互鬩而成，實則自呂光啟之。光既知永業之非才，則舍嫡立長，未始非權宜之舉；況纂有卻敵之功，豈肯受制乃弟乎？光以為臨危留囑，可無後患，詎知口血未乾，內釁即起，紹忌纂，纂亦忌紹，又有超與弘之隱相構煽，雖欲不亂，烏得而不亂？然纂之弒紹，弘實首謀，首禍者必先罹禍，故弘即被誅；纂不能逃弒主之罪，卒授手於超以殺之。胡奴斲頭，何莫非因果之報應耶？惟紹妻張氏，纂妻楊氏，寧死不辱，並足千秋，呂宗之差強人意者，只此巾幗二人，餘皆不足道也。西涼李暠，乘勢自主，猶之呂光段業諸人。呂光氏也，段業籍隸京兆，雖非胡裔，而不得令終。暠為漢族，能崛起於河朔腥羶之日，亦未始非志在有為，庸中佼佼之稱，暠其猶足當此也夫。<br><br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
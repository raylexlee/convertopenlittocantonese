<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 兩晉 - 第六十九回　據渭北後秦獨立　入阿房西燕稱尊</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六十九回</br>　　據渭北後秦獨立　入阿房西燕稱尊</font></h4>
			　　卻說慕容沖起兵平陽，進攻蒲坂，秦王堅欲調兵抵禦，一時苦無統將，只好將鉅鹿長史竇沖，撥使討沖。鉅鹿公苻睿，少了一個幫手，未免勢孤，但睿是少年使氣，粗猛任性，不管甚麼利害，即倍道往攻華陰。慕容泓接得探報，說他來勢兇猛，卻也寒心，當下引眾東走，將奔關東。睿便欲率兵邀擊，司馬姚萇進諫道：「鮮卑各眾，並皆思歸，所以群起為亂，今彼既東行，正好驅令出關，由彼自去，不宜阻遏。試想鼷鼠甚微，被人執尾，尚能反噬；況亂黨甚多，兇猛可知，倘或進退無路，必將向我致死，我一失利，悔將何及！故不若鳴鼓相隨，但教張皇聲勢，彼已是奔避不遑了。」睿悍然道：「今日驅出關外，他日待我旋師，彼又入關，終為後患，俗語有云：斬草除根，能乘此斬盡根株，豈不較善！況我兵比寇倍蓗，怕他甚麼？」匹夫之勇，徒自取死。遂不從萇議，自為前驅，往截慕容泓。泓正防秦軍掩擊，卻故意逗留華澤，分兵四伏，專待苻睿到來。睿未曾探明路徑，但知向前亂闖，縱轡急進，行至華澤附近，見有一簇人馬，停駐澤旁，便麾兵殺去。泓略略接戰，當即退走，睿不肯捨泓，從後追趕。到了澤畔，正值春草繁茂，一碧連天，看不出甚麼高低，辨不出甚麼燥濕，睿尚自恃兵眾，不以為意。猛聽得胡哨聲起，草澤裡面，鑽出許多伏兵，各執長槊，前來廝殺，睿忙督眾抵敵，不防一面伏發，四面俱起，一齊圍裹攏來，累得睿前後左右，統是敵兵。睿自知不佳，只好退兵，為了一退，頓致行伍錯亂，沒路亂竄。華澤中多是泥淖，一不經心，立即滑倒，斷送性命，睿亦急不暇擇，誤蹈淖中，馬足越陷越深，一時無從自拔，那敵兵即乘勢攢集，你一槊，我一槊，戳得苻睿身上有幾十百個窟窿，就使銅頭鐵腳，也是活不成了。餘眾亦大半陷沒，只剩得殘卒數千，還虧姚萇馳來援應，方得救回。<br>　　萇返至華陰，檢查兵士，十失七八，幾難成軍。乃遣龍驤長史趙都，速詣長安，報明敗狀，一面謝罪，一面請示。哪知趙都去後，杳無複音，派人探聽，才知都被殺，且有敕命來拿姚萇。萇當然惶急，潛奔渭北，轉至馬牧。西州豪族尹詳趙曜王欽狄廣等，共挈五萬餘家，願推萇為盟主，萇未肯照允。天水人尹緯進言道：「百六數周，秦亡已兆，如將軍威靈命世，必能匡濟時艱，所以豪傑驅馳，共樂推戴，將軍宜降心從議，曲慰眾望，不可坐觀沉溺，同就淪胥。」萇躊躇半晌，自思秦已與絕，無路可歸，不如就此獨立，較為得計。全是苻堅激成。遂依了緯議，據萬年為根本地，自稱大將軍大單于秦王，大赦境內，改元白雀。即用尹詳龐演為左右長史，姚晃尹緯為左右司馬，狄伯支焦虔等為從事中郎，王欽趙曜狄廣等為將帥。歷史上稱苻氏為前秦，姚氏為後秦。為十六國中三秦之一。<br>　　時慕容沖為秦將竇沖所破，奔依兄泓。泓仍屯華陰，集眾至十餘萬，因貽書秦王堅道：「吳王指慕容垂。已定關東，可速資備大駕，奉送家兄皇帝，指慕容暐。泓當率關中燕人，翼衛皇帝還主鄴都，與秦以武牢為界，分王天下，永為鄰好。鉅鹿公輕戇銳進，為亂兵所害，非泓本意，還幸俯原！」若譏若諷，比唾罵還要利害。堅得書大怒，即召慕容暐入責道：「卿兄弟干紀僭亂，乖逆人神，朕應天行罰，拘卿入關，卿未必改迷歸善，乃朕不忍多誅，宥卿兄弟，各賜爵秩，雖云破滅，不異保全，奈何因王師小敗，便猖獗至此？垂叛關東，泓沖復稱兵內侮，豈不可恨！今泓書如此，付卿自閱，卿如欲去，朕當相資助，如卿宗族，可謂人面獸心，不能以國士相待呢。」說著，將來書擲示慕容暐，暐連忙叩頭，流血泣謝。堅怒意少解，乃徐徐說道：「古人云父子兄弟，罪不相及，今三豎搆兵，咎不在卿，朕非不曉，許卿無罪，仍守原官。但卿宜分書招諭，令三叛速即罷兵，各還長安，須知朕不為已甚，所有前愆，概從恩宥便了。」全是呆氣。暐唯唯而出，名為奉命致書，暗中卻遣密使囑泓道：「秦數已終，燕可重興，惟我似籠中禽鳥，斷無還理，且我不能保守宗廟，自知罪大，不足復顧。汝可勉建大業，用吳王為相國，中山王暐曾封沖為中山王。為太宰，領大司馬，汝可為大將軍，領司徒，承制封拜，聽我死耗，汝便即尊位，休得自誤！」亡國主自知死罪，死期亦不遠了。泓得暐使傳言，乃進向長安，改元燕興，且致書與垂，互結聲援。<br>　　垂圍攻鄴城，日久未下，因向右司馬封衛問計，衛請決漳水灌城。垂依議施行，水入城中，固守如故。垂未免焦煩，特自往遊獵，聊作消遣，順便過飲華林園，不意為內城所聞，出兵掩襲，將園圍住，飛矢如注，垂幾不得脫，幸冠軍將軍慕容隆，麾騎往援，沖破秦兵，才得翼垂出圍。<br>　　垂既得回營，太子寶入白道：「翟斌恃功驕恣，潛有貳心，不可不除！」垂說道：「河南盟約，不應遽負，況罪狀未露，便欲下手，人必謂我嫉功負義。我方欲收攬豪傑，恢弘大業，奈何示人褊狹，自失人望呢！果使彼有異謀，我當豫先防備，彼亦無能為了。」寶趨退後，范陽王德，陳留王紹，驃騎大將軍農，俱進見道：「翟斌兄弟，貪驕無厭，必為國患。」垂又駁道：「貪必亡，驕必敗，怎能為患？彼有大功，當聽他自斃罷。」既而斌囑使黨與，代請為尚書令，垂複語道：「翟王功高，應居上輔；但現在台尚未建，此官不便遽設，且俟鄴城平定，自當相授。」斌以所求不遂，竟致懷怒，潛與城中勾通，使人泄去漳水。當有人向垂報聞，垂不動聲色，佯召斌等議事，斌與弟檀敏入帳，由垂叱令左右，將他弟兄拿下，面數斌罪，按律斬首。檀敏亦被殺，餘皆不問。<br>　　斌從子真，卻夜率部眾，北走邯鄲。嗣又還向鄴下，欲與苻丕，內外相應。垂太子寶，與冠軍大將軍隆，湊巧碰著，迎頭痛擊，得將真眾擊退，向垂報功。垂又遣農楷二人，帶著騎兵數千，北往追真。馳至下邑，見真眾駐紮前面，多是老弱殘兵。楷即欲進戰，農諫阻道：「我兵遠來，已經饑疲，且賊營內外，未見丁壯，定有詐謀，不如安營自固，免墮彼計！」楷不聽農言，逕擊真營，真棄營佯退，誘楷往追。楷恃勇追去，果為伏兵所圍，衝突不出，勢將覆沒。還是農急往相救，殺開血路，方將楷拔出圍中，狼狽馳還，兵士已傷斃不少了。垂見楷等敗歸，乃宣告大眾道：「苻丕窮寇，必且死守，丁零叛擾，乃我心腹大患，我且遷往新城，縱丕西還，既可謝秦王宿惠，復可防翟真來侵，這也未始非目前至計呢。」眾無一異議，垂遂引兵去鄴，北屯新城，再遣慕容農往攻翟真。真轉趨中山，據住承營，復遣從兄遼，往扼魯口，作為犄角。農乃先攻翟遼，遼屢戰屢敗，仍奔依翟真去了。垂借翟起兵，旋為翟累，他人之不可恃也如此。<br>　　後秦王姚萇，進屯北地，秦王堅調集步騎二萬人，親出討萇。行次趙氏塢，使護軍楊璧，帶領游騎三千，堵萇去路。又令右軍徐成，左軍竇沖，鎮軍毛盛等，三面攻萇，連破萇兵，並將萇營水道，扼住上源，不使通入。時當盛夏，萇軍無從得水，當然患渴。萇令弟尹買出營，領著勁卒二萬，往擊上流守堰的秦兵，期通水道。不防秦將竇沖，埋伏鸛雀渠，待至尹買到來，一鼓齊出，竟將尹買擊死，斬首至一萬三千級，只餘數千人逃回。萇眾大懼，向地掘坎，不得涓流，去路又被塞斷，好似竹管煨鰍，危險萬狀。約莫過了三五日，萇營內渴死多人，急得萇仰天長歎，焦灼異常。忽然間，黑雲四布，雷電交乘，大雨傾盆而下，滂沛周流，萇眾得飲甘霖，不由的歡躍逾恒，精神陡振。更可怪的是萇營裡面，水深至三尺許，距營百步外，水僅寸餘。秦王堅方在營用膳，得著雨信，甚至投箸起座，出指空中道：「老天，老天！難道汝亦佑賊麼？」汝何嘗非賊？秦軍見天意歸萇，並皆氣餒，萇軍轉衰為盛，又通使慕容泓，約為奧援。<br>　　會燕謀臣高蓋等，因泓持法嚴峻，德望不及乃弟沖，竟引眾殺泓，推立沖為皇太弟，承制行事，署置百官，即用高蓋為尚書令。殺兄者反舉為首輔，可見沖實與謀。姚萇聞沖得眾心，特致書相賀，且遣子崇往質沖營，令沖速赴長安，牽制苻堅。一面集眾七萬，逕攻秦軍。秦將楊璧，擋住去路，被萇衝殺過去，立即蕩破，且將楊璧擒住。再分頭掩擊徐成毛盛各營，無不摧陷。連徐毛二將，一並擒來，只竇沖得脫。萇卻厚待楊璧徐成毛盛三人，與他宴飲，好言撫慰，以禮遣歸。樂得客氣。<br>　　秦王堅很是懊喪，又接長安警報，慕容沖兵馬日逼，不得已舍了姚萇，奔回長安。適平原公苻暉，率領洛陽陝城兵眾七萬人，還援根本，堅遂命暉都督中外諸軍事，配兵五萬，出拒慕容沖。行至鄭西，與沖接戰，秦兵已成弩末，所向皆靡，暉只得退走。堅又遣前將軍姜宇，與少子河間公琳，率眾三萬，御沖壩上，又復敗績。琳與宇相繼戰死，沖遂入據阿房城。沖小字鳳皇，當時長安有歌謠道：「鳳凰鳳凰止阿房。」秦王堅還道阿房城內，將有真鳳凰到來，意謂鳳凰非梧桐不棲，非竹實不食，特植桐竹數十萬株，專待鳳凰。哪知來的是人中鳳凰，不是鳥中鳳凰，反使秦王堅一番奢望，變作深愁。這豈非變生不測麼？<br>　　俗語說得好，喜無雙至，禍不單行。秦既為慕容氏姚氏所困，已鬧得一塌糊塗，偏江左的桓謝各軍也乘勢進略淮北，連下各城。荊江都督桓沖，已自愧前時失言，悔不該輕視謝氏，遂至恚憤成疾，病歿任所。回應六十七回中桓沖語，且因沖尚為賢臣，故隨筆敘及沖之病歿。晉廷追贈沖為太尉，予諡宣穆。只從子桓石虔，方隨謝玄逾淮北行，拔魯陽，下彭城，逐去秦徐州刺史趙遷，玄表石虔為河東太守，使守魯陽。自為彭城鎮帥，使內史劉牢之，攻秦兗州，擊走秦守吏張崇。崇奔依燕王慕容垂，牢之得進據鄄城，晉軍大振。河南城堡，陸續歸晉，晉授太保謝安為大都督，統轄揚江荊司豫徐兗青冀幽並梁益雍涼十五州軍事，並加黃鉞，餘官如故。安表辭太保職銜，情願統兵北征，恢復中原全境，有詔不許。適謝玄進圖青州，特遣淮陽太守高素，率兵三千，往攻廣固。秦青州刺史苻朗，係秦王堅從子，放達有餘，韜略不足，急得手足無措，只好奉書乞降。玄當即收納，送朗入都，再分檄各將，北攻冀州，劉牢之進據碻磝，濟陽太守郭滿，又進據滑台，將軍顏肱劉襲等，復進逼黎陽。秦冀州牧苻丕，聞報大驚，急遣將軍桑據，至黎陽抵禦晉軍。不料黎陽又被陷沒，更聞燕軍復來圍鄴，正是愁不勝愁，拒不勝拒，沒奈何遣參軍焦逵，向晉乞和，寧讓鄴城與晉，但請假途求糧，西赴國難。逵奉命後，密語司馬楊膺道：「今喪敗至此，長安阻絕，存亡且不可知，就使屈節竭誠，逕乞糧援，尚恐不得見許，乃長樂公豪氣未除，語設兩端，事必無成，奈何奈何？」楊膺道：「這也何難，但教改書為表，自稱降晉，許以王師一至，便當致身南歸，我想晉軍方銳圖冀州，定必前來援鄴了。」焦逵猶有難色，膺附耳與語道：「君慮彼未肯相從嗎？如果晉軍到來，我等可逼令出降，否則生縛與晉，看他何法拒我？」好一個參謀。說罷，便將丕書私下改竄，令逵齎送晉軍。<br>　　晉將接著，送逵往見謝玄，玄欲征丕子入質，然後出援。逵固陳丕無他志，且將楊膺所囑，亦約略表露，玄始有允意，遣使轉白謝安。安正與瑯琊王道子有隙，樂得借此為名，出外督軍，遂許玄收鄴，自請往鎮廣陵，經略中原。孝武帝當即批准，親餞西池，由安獻觴賦詩，從容盡歡，然後別主出都，盡室偕行，逕赴廣陵去了。<br>　　且說慕容垂屯兵新城，遣子麟攻入常山，收降秦將苻定苻紹苻亮苻評，進拔中山，執住守將苻鑒，遂得入中山城。慕容農引兵會麟，與麟共攻翟真，馳至承營，兩人並轡先驅，觀察形勢，隨從只數千騎兵，真卻驅眾齊出，竟來角鬥。燕兵俱逡巡欲退，慕容農語麟道：「丁零非不勇悍，翟真卻是懦弱，我若簡率精銳，專攻翟真，真必卻走，眾亦自散，可蹙使盡殲了。」說著，便回頭返顧，見驍騎將軍慕容國，方在背後，就使他率領銳騎百餘，逕衝翟真，真果返奔，眾亦馳還。農與麟從後追逐，迫壓營門，真眾爭門奔入，自相踐踏，死傷甚眾。燕軍得夾雜進門，遂拔承營外郛。真慌忙逃入內城，閉門守住，有一半未及奔入，統棄械降燕。慕容農收了降眾，再攻內城。相持多日，真糧將盡，潛開門遁往行唐，真司馬鮮於乞叛真，將真刺死，自稱趙王。真眾不服，又共殺乞，擬推立翟遼為主。偏遼已奔往黎陽，只有從弟翟成，尚在軍中，大眾就奉為主帥，據住行唐，苟延殘喘罷了。<br>　　慕容垂擬北都中山，將自新城啟行，聞苻丕在鄴，引晉援師，不由的怒氣上沖，便語范陽王德道：「苻丕可去不去，與我爭鄴，且向晉乞援助守，情實可恨，我且去趕走了他，再作計較。」德也即贊成，因復引兵圍鄴，但留出西門一路，縱丕出奔。丕仍不肯去，居守如初。<br>　　垂在城下數日，接得慕容沖來書，乃是故主慕容暐被殺，在秦諸宗族，一律就殲，只垂幼子柔，與垂孫盛，脫奔衝營，幸得無恙，請垂放心。且說自己承暐遺命，已在阿房城稱尊即位，勉承燕祚，云云。垂不禁悲歎，將佐統向垂勸進，垂謂沖已稱號關中，不應遽自加號，且從緩議為是，垂非不願稱尊，實恐柔盛為沖所害，故置諸緩圖。將佐方才無言。究竟慕容暐如何被殺，應該約略敘明。<br>　　暐在長安，尚有宗族千餘人，他本思奔往關東，苦無間隙。慕容紹兄肅，與暐密謀，將乘暐子婚期，請堅入室，為刺堅計，堅全未得知。既而婚期已屆，暐入見堅，稽首稱謝道：「臣弟沖不識義方，辜負國恩，臣罪該萬死，蒙陛下恩同天地，許臣更生，臣次子適當結婚，愚意欲暫屈鑾駕，倖臣私第，臣得奉觴上壽，不勝萬幸！」堅當即許諾，會遇大雨，堅果不出，暐計遂敗。乃決意出奔，密令部酋悉羅騰屈突鐵侯等，潛告鮮卑遺眾，詐言自己將受命出鎮，舊部俱可隨去，應預先會集，在城外伺候。部眾信以為真，內有一人名叫突賢，往與妹別，妹為秦將竇沖妾，不忍乃兄遠離，請諸竇沖，乞留突賢。沖即入白秦王，秦王堅驚詫道：「朕並未有遣暐情事，為何設此謊言？」沖答道：「陛下既未有此意，定是慕容暐有異謀了。請速傳召悉羅騰，訊明虛實。」堅即召騰入訊，備悉暐謀，因復傳召暐肅。肅語暐道：「無故猝召，事必泄了，入即俱死，不如殺死來使，斬關出奔，或可得一生路。」暐尚謂秦王未必知謀，當有別事相商，遂與肅並入見堅。堅果盛氣相向，叱暐負恩謀叛。暐尚思抵賴，肅直答道：「家國事重，顧不得小恩小惠，我等不幸事泄，外面二王即至，秦祚總不久了。」堅竟大怒，喝斬暐肅。並令衛兵搜捕鮮卑各眾，無論男女老幼，盡加誅戮。惟慕容柔寄養閹人宋牙家，幸得免死，且與慕容盛乘隙逃出，奔依慕容沖。<br>　　沖為暐發喪，托稱受遺即位，稱帝阿房，改元更始，因即貽書與垂，如上所述。史稱慕容沖為西燕，但因他歷年短促，不列入十六國中。特別提醒。小子有詩歎道：<br>　　桐竹紛披引鳳凰，矯雛一舉入阿房；<br>　　當年僭國俱垂史，獨略西燕為速亡。<br>　　沖既稱帝，復西逼長安。欲知秦王堅如何拒沖，請看官續閱下回。<br><br>　　本回事實，最為拉雜，總之為苻秦衰亡之兆。慕容垂慕容泓慕容沖，皆燕臣而降入於秦者也。姚萇為姚弋仲第二十四子，亦因兄襄之敗沒，率諸弟而降入於秦者也。垂之叛，秦縱之；萇之叛，秦實激之，縱之已為失策，激之尤屬非計，故秦王堅之敗亡，皆其自取耳。慕容泓慕容沖，因垂之發難而並起，紫宮之讖，鳳凰之謠，何莫非堅之自召，樂極悲生，理有固然，無足怪者。晉與秦本為仇敵，其乘秦亂而出兵，尤勢所必至者也。翟斌輩特其導線耳。故本回雖頭緒紛繁，而實可一言以蔽曰：苻秦之亂亡。<br><br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 兩晉 - 第四回　圖東吳羊祜定謀　討西虜馬隆奏捷</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四回</br>　　圖東吳羊祜定謀　討西虜馬隆奏捷</font></h4>
			　　卻說武帝繼后楊氏，名芷，字李蘭，小名叫做男胤，年方二九，饒有姿容，並且德性婉順，能盡婦道。詳敘后德，影射下文賈后之悍。自從入繼中宮，與武帝情好甚歡，大略與前后相似。后父駿曾為鎮軍將軍，至是進任車騎將軍，封臨晉侯。駿有弟珧，任職衛將軍，獨上表陳情道：「從古以來，一門二后，每不能保全宗族，況臣家功微德薄，怎堪受此隆恩？乞將臣表留藏宗廟，庶幾後日相證，尚可曲邀天赦，免罹禍殃。」似有先見，然看到後文，實是要挾語。武帝准如所請，乃將珧表留藏。惟駿自恃國戚，怙寵生驕，尚書郭奕等，表稱駿器量狹小，不宜重任，武帝為后推愛，竟不少省。又是一誤。鎮軍將軍胡奮，見駿驕侈，竟直言相規道：「公靠著貴女，乃更增豪侈麼？歷觀前朝豪族，與天家結婚，輒至滅門，不過略分遲早呢。」駿瞿然道：「君女亦納入天家，何必責我？」見前回。奮微笑道：「我女雖然入宮，只配與公女作婢，怎得相比？我家卻無關損益，不如公門顯赫，令人側目，此後還請公三思！」可謂諍友。駿終不以為意，且還疑奮有妒意，怏怏別去。既而衛將軍楊珧等，上言「古時封建諸侯，實為屏藩王室起見，今諸王公皆在京師，實與古意未合，應一律遣使出鎮，俾就外藩。且異姓諸將，散屯邊疆，非皆可恃，亦宜參用親戚，隱為監制」云云。武帝乃核定國制，就戶邑多少為差，分為三等。大國置三軍，共五千人，次國二軍，共三千人，小國一軍，共一千五百人。凡諸王兼督軍事，各令出鎮，於是徙扶風王亮為汝南王，出為鎮南大將軍，都督豫州諸軍事。瑯琊王倫為趙王，兼領鄴城守事。渤海王輔司馬孚三子。為太原王，監並州諸軍事。東莞王伷已蒞徐州，徙封瑯琊王。汝陰王駿已赴關中，徙封扶風王。又徙太原王顒司馬孚孫，為後來八王之一。為河間王，河間王威為章武王。威亦孚孫。尚有疏戚諸王公，悉令就國。大家戀戀都中，不願遠行，奈因王命難違，不得已涕泣辭去。尋又立皇子瑋為始平王，允為濮陽王，該為新都王，遐為清河王，數子年尚幼弱，皆留居京師。<br>　　征南大將軍羊祜，久鎮襄陽，墾田得八百餘頃，足食足兵。襄陽與吳境接壤，吳主孫皓，係吳主孫權長孫，粗暴驕盈，好酒漁色。祜本欲乘隙圖吳，因吳左丞相陸凱，公忠體國，制治有方，所以虛與周旋，未敢東犯。及凱已病歿，乃潛請伐吳，適益州兵變，又致遷延。祜有參軍王濬，奉調為廣漢太守，發兵討益州亂卒，幸即蕩平。濬得任益州刺史，講信立威，綏服蠻夷。武帝征濬為大司農，祜獨密表留濬，謂欲滅東吳，必須憑借上流。濬才可專閫，不宜內用，武帝乃仍令留任，且加濬龍驤將軍，監督梁益二州軍事。當時吳中有童謠云：「阿童復阿童，銜刀浮渡江。不畏岸上獸，但畏水中龍。」濬籍隸弘農，小名正叫做阿童，小具大志，丰姿俊逸。燕人徐邈，有女慧美，及笄未嫁，邈甚是鍾愛，令女自擇偶，迄未當意。會邈出守河東，濬得迭為從事，年少英奇，頗為邈所賞識。邈因大會佐吏，使女在幕內潛窺，女指濬告母，謂此子定非凡器。獨具慧鑒。邈聞女言，即將女嫁濬為妻，琴瑟和諧，不消細說。事與賈午相似，但彼為苟合，此實光明。嗣投羊祜麾下，祜亦加優待，每事與商。祜兄子暨嘗伺間語祜道：「濬好大言，恐滋他患，宜預加裁抑，休使胡行！」祜粲然道：「如汝怎能知人？濬有大才，一得逞志，必建奇功，願勿輕視！」徐女尚垂青眼，何況羊叔子。及濬得監督梁益二州，祜欲借上流勢力，順道伐吳，並因濬名與童謠相符，即表聞晉廷，請飭濬密修舟楫，為東略計。武帝依言詔濬。濬即大作戰艦，長百二十步，可容二千餘人，艦上用木為城，架起樓橹，四面開門，上可馳馬往來，又在各船頭上，繪畫鷁首怪獸，以懼江神。繪獸驚神，未免近愚。工作連日不休，免不得有木頭竹屑，被水漂流，隨江東下。吳建平太守吾彥，留心西顧，瞧見江心竹木，料知上流必造舟楫，當即撈取呈報，謂晉必密謀攻吳，宜亟加戍建平，堵塞要衝。吳主皓方盛築昭明宮，大開苑囿，侈築樓觀，採取將吏子女，入宮縱樂，還有何心顧及外侮？得了吾彥的表章，簡直是不遑細覽，便即擱過一邊。吾彥不得答詔，自命工人冶鐵為鎖，橫斷水路，作為江防。適吳西陵督軍步闡，懼罪降晉，吳大司馬陸抗，凱從弟。自樂鄉督兵討闡，圍攻西陵。祜奉詔往援，自赴江陵，別遣荊州刺史楊肇攻抗。抗分軍抵禦，擊敗楊肇。祜聞肇敗還，正擬親往督戰，偏西陵已被抗攻入，步闡被誅，屠及三族。祜只好付諸一歎，率兵還鎮。武帝罷楊肇官，任祜如舊。祜乃斂威用德，專務懷柔，招徠吳人。有時軍行吳境，刈谷為糧，必令給絹償值，或出獵邊境，留止晉地，遇有被傷禽獸，從吳境奔入，亦概令送還。就是吳人入掠，已為晉軍所殺，尚且厚加殯殮，送屍還家。如得活擒回來，願降者聽，願歸者亦聽，不戮一人。吳人翕然悅服。祜又嘗通使陸抗，互有饋遺。抗送祜酒，祜對使取飲，毫不動疑。及抗有小疾，祜合藥饋抗，抗亦即取服。部下或從旁諫阻，抗搖首道：「羊叔子豈肯鴆人？」叔子即祜表字。抗又遍戒邊吏道：「彼專行德，我專行暴，是明明為叢敺雀了。今但宜各保分界，毋求細利。」羊祜對吳，無非籠絡計策，即陸抗亦為所愚。吳主皓反以為疑，責抗私交羊祜。抗上疏辯駁，並陳守國時宜十二條，均不見行。皓且信術士刁元言，謂：「黃旗紫蓋，出現東南。荊揚君主，必有天下。」乃大發徒眾，杖鉞西行，凡後宮數千人，悉數相隨。行次華里，正值春雪兼旬，凝寒不解，兵士不堪寒凍，互相私語道：「今日遇敵，便當倒戈。」皓頗有所聞，始引兵還都。陸抗憂國情深，抑鬱成疾，在鎮五年，竟致溘逝。遺表以西陵建平，居國上游，不宜弛防為請。吳主皓因命抗三子分統部軍，抗長子名元景，次名元機，又次名雲，機雲善屬文，並負重名，獨未諳將略。吳主卻令他分將父兵，真所謂用違其長了。<br>　　術士尚廣，為吳主卜筮，上問休咎。尚廣希旨進言，說是歲次庚子，青蓋當入洛陽。吳主大喜。已而臨平湖忽開，朝臣多稱為禎祥。臨平湖自漢末湮塞，故老相傳：「湖塞天下亂，湖開天下平。」吳主皓以為青蓋入洛，當在此時，因召問都尉陳順。順答說道：「臣止能望氣，不能知湖的開塞。」皓乃令退去。順出語密友道：「青蓋入洛，恐是銜璧的預兆。今臨平湖無故忽開，也豈得為佳征麼？」嗣復由歷陽長官奏報，歷陽山石印封發，應兆太平。皓又遣使致祭，封山神為王，改元天紀。東吳方相繼稱慶，西晉已潛擬興師，羊祜繕甲訓卒，期在必發，因首先上表，力請伐吳，略云：<br>　　先帝順天應時，西平巴蜀，南和吳會，海內得以休息，兆庶有樂安之心，而吳復背信，使邊事更興，夫期運雖天所授，而功業必由人而成。蜀平之時，天下皆謂吳當並亡，蹉跎至今，又越十三年，是謂一周。今不平吳，尚待何日？議者嘗謂吳楚有道後服，無禮先強，此乃諸侯之時耳，今當一統，不得與古同論。夫適道之言，未足應權，是故謀之雖多，而決之欲獨。凡以險阻得存者，謂所敵者同，力足自固，苟其輕重不齊，強弱異勢，則智士不能謀，而險阻不可保也。蜀之為國，非不險也，高山尋雲霓，深谷肆無影，束馬懸車，然後得濟，皆言一夫荷戟，千人莫當，及進兵之日，曾無藩籬之限，新將搴旗，伏屍數萬，乘勝席卷，逕至成都，漢中諸城，皆鳥棲而不敢出，非皆無戰心，力不足以相抗也。至劉禪降服，諸營堡者索然俱散，今江淮之隘，不過劍閣，山川之險，不如岷漢，孫皓之暴，侈於劉禪，吳人之困，甚於巴蜀，而大晉兵眾，多於前世，資儲器械，盛於往時，今不於此平吳，更阻兵相守，征夫苦役，日尋干戈，經歷盛衰，不可長久，宜乘時平定以一四海，今若引梁益之兵，水陸俱下，荊楚之眾，進臨江陵，平南豫州，直指夏口，徐揚青兗，並會秣陵，鼓旆以疑之，多方以誤之，以一隅之吳，當天下之眾，勢分形散，所備皆急，一處傾壞，上下震蕩，雖有智者，不能為謀。況孫皓恣情任意，與下多忌，將疑於朝，士困於野，平常之日，獨懷去就，兵臨之際，必有應者，終不能齊力致死，已可知也。又其俗急速，不能持久，弓弩戟楯，不如中國，唯有水戰，是其所長，但我兵入境，則長江非復彼有，還保城池，去長就短，我軍懸進，人有致節之志，吳人戰於其內，徒有憑城之心，如此則軍不逾時，克可必矣。乞奮神斷，毋誤事機，臣不勝櫜鞬待命之至。<br>　　這表呈上，武帝很為嘉納，即召群臣會議進止。賈充荀勖馮紞，力言未可，廷臣多同聲附和，且言秦涼未平，不應有事東南。武帝因飭祜且緩進兵。祜復申表固請，大略謂：「吳虜一平，胡寇自定，但當速濟大功，不必遲疑。」武帝終為廷議所阻，未肯急進。祜長歎道：「天下不如意事，常十居八九，當斷不斷，天與不取，恐將來轉無此機會了。」既而有詔封祜為南城郡侯，祜固辭不拜。平時嘉謨入告，必先焚草，所引士類，不令當局得聞，或謂祜慎密太過，祜慨然道：「美則歸君，古有常訓。至若薦賢引能，乃是人臣本務，拜爵公朝，謝恩私室，更為我所不取呢。」又嘗與從弟琇書道：「待邊事既定，當角巾東路，言歸故里，不願以盛滿見責。疏廣見漢史。便是我師哩。」如此志行，頗足令後人取法。咸寧四年春季，祜患病頗劇，力疾求朝，既至都下，武帝命乘車入視，使衛士扶入殿門，免行拜跪禮，賜令侍坐。祜仍面請伐吳，且言：「臣死在朝夕，故特入覲天顏，冀償初志。」武帝好言慰諭，決從祜謀。祜乃趨退，暫留洛都。武帝不忍多勞，常命中書令張華，銜命訪祜。祜語華道：「主上自受禪後，功德未著，今吳主不道，正可弔民伐罪，混一六合，上媲唐虞，奈何捨此不圖呢？若孫皓不幸早歿，吳人更立令主，雖有眾百萬，也未能輕越長江，後患反不淺哩。」華連聲贊成。祜唏噓道：「我恐不能見平吳盛事，將來得成我志，非汝莫屬了。」華唯唯受教，復告武帝。武帝復令華代達己意，欲使祜臥護諸將。祜答道：「取吳不必臣行，但取吳以後，當勞聖慮，事若未了，臣當有所付授，但求皇上審擇便了。」未幾疾篤，乃舉杜預自代。預已起任度支尚書，應第二回。至是因祜推薦，即拜預為鎮南大將軍，都督荊州諸軍事。預尚未出都，祜已疾終私第，享年五十八。武帝素服臨喪，慟哭甚哀。是時天適嚴寒，涕淚沾著須鬢，頃刻成冰，及御駕還宮，特賜祜東園秘器，並朝服一襲，錢三十萬，布百匹，追贈太傅，予諡曰成。<br>　　祜本南城人，九世以清德著名。補述籍貫，以地表人，本書著名人物，概用此例。自祜出鎮方面，起居服食，仍守儉素，祿俸所入，皆分贍九族，或散賞軍士，家無餘財，遺命不得厚殮，並不得以南城侯印入柩。武帝高祜讓節，許複本封。原來祜曾受封巨平侯，巨平係是邑名，與南城不同。襄陽百姓，聞祜去世，追憶遺惠，號哭罷市。祜生前在襄陽時，好游峴山，百姓因就山立祠，歲時享祭，祠外建碑，道途相望，相率流涕，後來杜預號此碑為墮淚碑。太傅何曾，同時逝世。曾性頗孝謹，整肅閨門，自少至長，絕意聲色，晚年與妻相見，尚各正衣冠，禮待如賓。惟阿附賈充，無所建白，自奉甚厚，一食萬錢，尚謂無下箸處。博士秦秀，為曾議諡，慨語同僚道：「曾驕侈過度，名被九域，生極恣情，死又無貶，王公大臣，尚復何憚？謹按諡法，名與實異曰繆，恬亂肆行曰丑，可諡為繆丑公。」恰也爽快。武帝憶念勛舊，不欲加疵，仍策諡為孝。比羊叔子何如？正擬舉兵伐吳，忽聞涼州兵敗，刺史楊欣，又復戰死，武帝又未免躊躇，僕射李熹，獨舉匈奴左部帥劉淵，使討樹機能，侍臣孔恂諫阻道：「非我族類，其心必異，劉淵豈可專征？若使他討平樹機能，恐西北邊患，從此益深了。」武帝乃不從熹言。<br>　　看官聽著！劉淵是西晉禍首，小子既經敘及，不得不詳為表明。從前南匈奴與漢和親，自稱漢甥，冒姓劉氏。魏祖曹操，曾命南匈奴單于呼廚泉，入居並州境內，分匈奴部眾為五部。左部帥劉豹，係呼廚泉兄子，部族最強。後司馬師用鄧艾計，分左部為二，另立右賢王，使居雁門。豹子名淵，字元海，幼即俊異，師事上黨人崔游，博習經史，嘗語同學道：「我常恥隨陸無武，絳灌無文。隨何陸賈絳侯周勃灌嬰，皆漢初功臣。隨陸遇漢高祖，不能立業封侯，絳灌遇漢文帝，不能興教勸學，這豈非一大可惜麼？」於是兼學武事，日演騎射，少長已膂力過人，入為侍子，留居洛陽。安東將軍王渾父子，屢稱淵文武兼長，可為東南統帥，李熹又薦他督領西軍，俱被孔恂等諫阻。淵得知消息，密語好友王彌道：「王李見知，每相推薦，非徒無益，恐反為我患哩。」因縱酒長嘯，欷歔流涕。當有人告知齊王攸，攸入奏武帝道：「陛下不除劉淵，臣恐並州不能久安。」王渾在側，獨替淵解免道，「大晉方以信義懷柔殊俗，奈何無故加疑，殺人侍子呢？」晉主遂釋淵不誅，未幾豹死，竟授淵為左部帥，出都而去。縱虎歸山。<br>　　已而復聞樹機能攻陷涼州，武帝且憂且歎道：「何人為我討平此虜？」道言未畢，左班內閃出一人道：「陛下若肯任臣，臣決能平虜。」武帝瞧將過去，乃是司馬督馬隆，便接口道：「卿能平賊，當然委任，但未知卿方略何如？」隆答道：「臣願募勇士三千人，率領西行，陛下不必預問戰略，由臣臨敵制謀，定能報捷。」武帝大喜道：「卿能如是，朕復何憂？」當下命隆為討虜將軍，兼武威太守。廷臣多言隆本小將，妄談難信，且現兵已多，何必再募勇士？武帝不聽，一意委隆。隆設局募兵，懸標為的，須引弓四鈞，挽弩九石，方得合選。隆親自簡試，得三千五百人，稱為已足。又自至武庫選仗，武庫令但給敝械，與隆忿爭。隆復入白武帝，陳明武庫令阻難情形，武帝因傳諭武庫令，任隆自擇。隆始得往取精械，分給勇士，一面入朝辭行。武帝面許給三年軍資，隆拜命出都，向西進發。行過溫水，樹機能等擁眾數萬，據險拒守。隆見山路崎嶇，不易輕進，乃令部下造起扁箱車，載兵徐進，遇著地方遼闊，聯車為營，四面排設鹿角，相隨並趨，一入狹逕，另用木屋覆蓋車上，得避弓弩。胡兵雖有埋伏，也覺技無所施，就使出來攔阻，亦被隆逐段殺退。始終不外持重。隆且戰且前，並令勇士挽弓四射，發無不中。胡兵多應弦倒地，有幾個僥倖脫彀，均皆駭散。因此隆冒險進兵，如同平地，轉戰千里，未嘗一挫，反殺傷胡虜數千人，得直抵武威鎮所。自從隆領兵西進，音問杳然，好幾月不見軍報，朝廷頗以為憂。或謂隆已陷沒，故無音耗，及隆使到達，始知他已安抵武威。武帝撫掌歡笑，自喜知人，詰朝召語群臣道：「朕若誤信卿等，是已無秦涼了。」群臣懷慚退去。武帝即降詔獎隆，假節宣威將軍，加赤幢曲蓋鼓吹，未幾，又得隆捷報，已擒降鮮卑部酋數人，得眾萬餘，又未幾更聞報大捷，十年以來的巨寇樹機能，竟被隆乘勝奮斲，梟首涼州，秦涼各境，一律肅清。小子有詩詠道：<br>　　用兵最忌是拘牽，良將功成在任專。<br>　　十載胡氛從此掃，明良相遇自安全。<br>　　秦涼既平，武帝擬按功行賞，偏朝上一班奸臣，又復出來阻撓，畢竟隆眾能否邀賞，且看下回再表。<br><br>　　《商書》有言：「取亂侮亡。」吳主孫皓，淫暴無道，已寓亂亡之兆，羊祜之決議伐吳，亦即取亂侮亡之古義耳。惟前時吳尚有人，內得陸凱之為相，外得陸抗之為將，故羊祜虛與周旋，未敢進逼。「將軍欲以巧勝人，盤馬彎弓故不發。」羊叔子庶幾近之，或謂其刈谷償絹，送還獵獸，第愚弄吳人之狡術，殊不足道，不知外交以才不以德，必拘拘然繩以仁義，幾何而不蹈宋襄之覆轍也。況峴首築祠，墮淚名碑，三代以下，亦不數覯。本回詳為演述，褒揚之義，自在言中。彼如馬隆之得平樹機能，未始非晉初名將，觀晉武之倚重兩人，乃知開國之主，必有所長，不得以外此瑕疵，遽掩其知人之明也。<br><br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
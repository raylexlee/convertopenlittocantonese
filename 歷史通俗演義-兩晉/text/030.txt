
			　　卻說長安陷沒，愍帝被擄，蕩蕩中原，又變了沒有正主的國家。霸上屯著的援兵，都已遁還，就是涼州差來了王該，也收回義勇，與黃門郎史淑同去。回應前回，一絲不漏。當愍帝出降前一日，淑曾親受詔命，齎著愍帝手書，加拜張寔為涼州牧，承制行事。且詔中有云「朕已命瑯琊王睿，繼攝大位，願公協贊，共濟多難」云。淑得先入王該營中，所以與該同往。行到姑臧，就是涼州治所，當下入見張寔，報明愍帝被擄情形。寔辭官不受，大哭三日。又遣司馬韓璞等，率步騎萬人，東往擊漢，並貽南陽王保書。有云：「王室多難，不敢忘死，況朝廷傾覆，天子蒙塵，東向悲憤，死有餘責。今遣璞等討賊，願公即日會師，同建義舉，寔當唯命是從。」這書亦付璞帶去。璞至陝西，為寇所阻，自思手下只有萬人，怎能敵得過數萬漢兵，不如見機引還，尚保萬全，乃麾兵逕歸。就是寄保一書，亦不得達。惟涼州一帶，幸由張氏鎮守，尚得無恙。先是關中有意謠云：「秦州中，血沒腕，惟有涼州倚柱觀。」及長安失陷，漢兵四掠，氐羌亦乘隙蠢動，騷擾隴右。雍秦兩州人民，十死八九，惟涼州得安，果如歌謠相符。弘農太守宋哲，自長安奔至建康，由瑯琊王睿接見。哲從懷中取出愍帝詔書，南面宣讀。睿下階跪伏，但聽哲讀詔道：
　　遭遇迍否，皇綱不振。朕以寡德，奉承洪緒，不能祈天永命，紹隆中興，至使凶胡敢率犬羊，逼迫京輦，朕今幽塞窮城，憂慮萬端，恐一旦奔溃，因令平東將軍宋哲，詣丞相府，具宣朕意，使攝萬幾，恢復舊都，修繕陵廟，以雪大恥而報深仇，是所至望！丞相其毋辭！
　　詔既讀畢，睿起身接受，留哲在府。哲複述及長安情狀，睿乃入易素服，出次舉哀，且移檄四方，擬即北征。西陽王羕，係前汝南王亮第三子，見前文。曾從睿渡江，睿承制拜為撫軍大將軍，至是邀同僚佐牧守，上箋勸進，睿不肯從。羕等再三固請，睿慨然流涕道：「孤乃皇晉罪人，惟有蹈節死義，誓雪國恥，得能濟事，尚可自贖，且孤本受封瑯琊，若諸賢見逼，再四不已，孤只有仍歸原國便了。」你亦知罪麼？但恐言不由衷，徒然欺人。說罷，便自呼私奴，命駕歸國。羕等不敢再勸，但請依魏晉故事，稱為晉王。睿乃允諾，擇日即晉王位，設壇西郊。屆期受僚屬參謁，改元建武，愍帝尚在平陽。睿既不欲稱尊，何必急急改元。號建業為建康，頒令大赦。除殺祖父母父母及劉聰石勒等，不從此令外，悉數宥免。遂備置百官，立宗廟社稷。有司請立王太子，睿愛次子宣城公裒，意欲為嗣，因商諸王導道：「立子應該尚德否？」導主張立長，謂世子紹與宣城公，朗俊相同，但立長較為順理，幸勿亂序。睿乃立世子紹為王太子，次子裒為瑯琊王，奉恭王后，恭王名覲，見前。使鎮廣陵。紹與裒同為宮人荀氏所生，頗得睿寵，唯睿妃虞氏，素妒荀宮人。荀氏不免怨望，為睿所聞，遂致見疏。虞妃無子，至睿為晉王時又已去世，所以立紹為嗣，紹雖見立，荀氏仍不得加位，但追尊虞氏為王后，這也無庸細評。西陽王羕，受封太保，外如征南大將軍王敦，進為大將軍領江州牧，右將軍王導，進為驃騎將軍，領揚州刺史，都督中外諸軍事。左長史刁協為尚書左僕射，右長史周顗為吏部尚書，軍諮祭酒賀循為中書令，右司馬戴淵王邃為尚書，司直劉隗為御史中丞，參軍劉超為中書舍人，餘亦封拜有差。王敦辭去州牧，王導因敦外握兵權，亦辭去中外都督，賀循亦自稱老病，辭去中書令，睿皆准如所請。惟改任循為太常卿，循為江左儒宗，明習禮儀，頗為睿所推重。還有刁協歷仕中朝，熟諳舊事，睿亦隨事諮詢。江東草創，百事待舉，一切興作，多由二人決議，才見推行。
　　未幾，又來了一個名士，姓溫名嶠，字太真，乃是故司徒溫羨從子，本是祁縣人氏，父憺為河東太守。嶠生性聰穎，博學能文，年十七時，已有盛名，州郡辟召，均皆不就。後為東閣祭酒，補授潞令。平北大將軍並州刺史劉琨妻，係嶠從母，琨因引為參軍，遷擢上黨太守，加建威將軍，拒擊石勒，輒有戰功。琨進官司空，復任嶠為右司馬。小子嘗閱《世說新書》，亦稱《世說新語》，為劉宋臨川王義慶所著。載有嶠豔史一則。嶠元配王氏，早年病歿，從姑劉氏有一女，秀外慧中，劉氏囑嶠覓婿，嶠自有婚意，但佯答道：「佳婿難得，若有人似嶠，可能中意否？」劉氏道：「不敢望汝。但教品學少優，便可將就了。」過了兩三日，嶠即入報道：「已得佳婿了，門地恰也清高，婿現為名宦，與嶠相似。」劉氏大喜。嶠即取出玉鏡台一枚，作為聘物，劉氏當然收下。到了婚期，嶠引導彩輿，往迎新嫁娘，劉家還道嶠是媒妁，待以常禮，及劉女登輿，嶠亦隨回，竟令彩輿抬入己家，居然改穿吉服，自作新郎，與女交拜。禮畢入房，女用手自披紗扇，顧嶠大笑道：「我原疑是老奴！」嶠亦笑道：「如嶠可得配卿否？」女本來慕嶠，自然樂允。舊中表作為新夫婦，相親相愛，更逾常人。惟看官不要誤作琨女，琨妻是嶠的從母，俗例叫姨母，若劉氏是嶠的從姑，乃是姑母，與姨母不同。《爾雅》謂父之從父姊妹為從姑，母之姊妹為從母。這事雖無關時勢，但古今傳為韻事，所以小子也隨筆敘入，見得嶠風流自喜，確是一個不羈才。
　　至長安陷沒的時候，琨為石勒所攻，奔入薊城，當時也有一段情事，不得不補敘明白。漢主聰使劉曜攻長安，復使石勒攻並州，雙方並舉，免得琨入援長安。勒進陷廩邱，守將劉演，遁往段氏，演守廩邱見二十六回。勒復進圍樂平，太守韓據，向琨求救，適琨子遵，因代有內亂，見前回。引著代將衛雄箕澹等，並及人馬牛羊，趨回晉陽。琨得了資助，即擬出兵拒勒，箕澹謂代眾新附，不宜輕用。琨急欲平寇，不從澹言，且使澹率代眾為前趨，往救樂平，自屯廣牧為後援。澹中石勒埋伏計，喪失兵馬一大半，走還代郡。韓據亦棄城他竄，並土大震。那石勒確是厲害，又從間道襲晉陽，留守長史李弘，竟舉城降勒，於是琨進退失據，不得已奔往薊城，投依段匹磾。匹磾已領幽州刺史，見五十二回。見琨來奔，很加器重，與琨約為兄弟，並結姻好，兩人遂歃血同盟，期復晉室，一面檄告華夷，邀同太尉豫州牧荀組，鎮北將軍劉翰，單于廣寧公段辰，遼西公段眷，冀州刺史邵續，兗州刺史劉廣，東夷校尉崔毖，鮮卑大都督慕容廆等，並推晉王睿為晉主，同心討漢。就是漢將曹嶷，佔據齊魯間郡縣，自守臨淄，築廣固城，因與石勒有隙，也去漢附琨，願戴晉王。琨即令溫嶠南赴建康，奉書勸進。嶠奉令即行，母崔氏不願嶠往，牽住嶠裾，嶠絕裾逕去。未免太忍，但為出行，亦屬難辭。兼程至建康，王導周顗等，素聞嶠名，迎入客廨，問明來意。嶠取箋出示，導等大喜，即引入見睿。睿而加慰勞，且取箋展覽道：
　　臣聞天生烝民，樹之以君，所以對越天地，司牧黎元，聖帝明王，監其若此，知天地不可以乏享，故屈其身以奉之；烝黎不可以無主，故不得已而臨之。社稷多難，則戚藩定其傾，郊廟或替，則宗哲纂其祀，是以弘振遐風，式固萬世。三五以降，靡不由之。伏維高祖宣皇帝，肇基景命，世祖武皇帝，遂造區夏，三葉重光，四聖繼軌，惠澤侔於有虞，卜世過於周氏。自元康以來，艱難繁興，永嘉之際，氛厲彌昏，宸極失御，登遐丑裔，國家之危，有若綴旒，賴先后之德，宗廟之靈，皇帝嗣建，舊物克甄，誕授欽明，服膺聰哲。玉質幼彰，金聲夙振。冢宰攝其綱，百辟輔其政，四海想中興之美，群臣懷來蘇之望。不圖天不悔禍，大災薦臻，國未忘難，寇害尋興，逆胡劉曜，縱逸西都，敢肆犬羊，陵虐天邑。主上幽劫，復沈虜庭，神器流離，再辱荒逆。臣每覽史籍，觀之前載，厄運之極，古今未有。苟在食土之毛，含血之類，莫不叩心絕氣，行號巷哭。況臣等荷寵三世，位廁鼎司，聞問震惶，精爽飛越，且驚且惋，五情無主。臣聞昏明迭用，否泰相濟，天命無改，曆數有歸，或多難以固邦國，或殷憂以啟聖明。是以齊有無知之禍，而小白為五霸之長，晉有驪姬之難，而重耳主諸侯之盟。社稷靡安，必將有以扶其危，黔首幾絕，必將有以繼其緒。伏維陛下，玄德通於神明，聖姿合於兩儀，應命世之期，紹千載之運，符瑞之表，天人有征，中興之兆，圖讖垂典。自京畿隕喪，九服奔離，天下囂然，無所歸懷，雖有夏之遘夷羿，宗姬之罹犬戎，蔑以過之。陛下撫征江左，奄有舊吳，柔服以德，伐叛以刑，抗明威以懾不類，杖大順以號宇內，純化既敷，則率土宅心，義風既暢，則遐方企踵，百揆時敘於上，四門穆穆於下。昔少康之隆，夏訓以為美談，宣王中興，周詩以為休詠。況茂勛格於皇天，清暉光於四海，蒼生顒然，莫不欣戴，聲教所加，願為臣妾者哉。且宣皇之胤，惟有陛下，億兆依歸，曾無與二。天祚大晉，必將有主，主晉祀者，非陛下而誰？是以邇無異言，遠無異望，謳歌者無不吟諷徽猷，訟獄者無不思於聖德。天地之際既交，華夷之情允洽，一角之獸，連理之木，以為休征者，蓋有百數，冠帶之倫，要荒之眾，不謀同辭者，動以萬計。是以臣等敢考天地之心，因函夏之趣，昧死上尊號，願陛下存舜禹至公之情，挾由巢抗矯之節，以社稷為務，不以小行為先，以黔首為憂，不以克讓為嗣，上慰宗廟乃顧之懷，下釋普天傾首之勤，則所謂生繁華於枯荑，育豐肌於朽骨，神人獲安，無不幸甚。臣聞尊位不可久虛，萬幾不可久曠，慮之一日，則尊位已殆，曠之浹辰，則萬幾以亂。方今踵百王之季，當陽九之會，狡寇窺窬，伺國瑕隙，黎元波蕩，無所繫心，安可廢而不恤哉？陛下雖欲逡巡，其若宗廟何？其若百姓何？昔者惠公虜秦，晉國震駭，呂郤之謀，欲立子圉，外以絕敵人之志，內以固闔境之情，故曰喪君有君，群臣輯睦，好我者勸，惡我者懼。前事之不忘，後代之元龜也。陛下明並日月，無幽不燭，深謀遠猷，出自胸懷，不勝犬馬憂國之情，待睹神人開泰之路。是以陳其乃誠，布之執事。臣等忝於方任，久在遐外，不得陪列闕廷，與睹盛禮，踴躍之懷，南望罔極，敢布腹心，幸乞垂鑒！
　　睿既覽畢，半晌才說道：「主上播越，正臣子見危致命的時候，奈何敢妄竊天位呢？」遂留嶠在建康，另遣使齎遞復書，語云：
　　豺狼肆毒，薦復社稷，億兆顒顒，延首罔繫。是以居於王位，以答天下，庶幾迎復聖主，掃蕩仇恥，豈可猥當隆極？此孤之至誠，著於遐邇者也。公受奕世之寵，極人臣之位，忠允義誠，精感天地，實賴遠謀，共濟艱難，南北回邈，同契一致。萬里之外，心存咫尺，公其撫寧華戎，致罰丑類，動靜以聞！
　　琨得晉王睿復書，便與段匹磾商議，先討石勒，再擊平陽。匹磾推琨為大都督，自為琨副，聯名檄州郡牧守，會師襄國，且發兵出屯固安，俟集各軍。偏匹磾從弟末抷，得勒厚賂，多方阻撓，各州郡牧守，亦多徘徊觀望，未聞出師。琨與匹磾，只好付諸長歎，同歸薊城。總之晉亂已甚，天怒人怨，大勢一去，無可挽回。漢主聰原是不道，但勢方強盛，連虜二帝，晉室王公，半多束手，有幾個侈談匡復，或力不從心，或言不由衷，全局似散沙一般，怎能毅然進討，問罪平陽呢？建武元年十二月，漢主聰復弒愍帝，簡直如屠戮犬豕一般，從臣只死了一個辛賓，總算是孤忠耿耿，碧血千秋。這愍帝遇弒原因，全是聰子粲一人主張，說將起來，又有一番顛末，應該約略敘明。自聰多內寵，不理朝政，凡事皆委粲辦理，且加封晉王。粲不但欲代父統，並想奄有中原，做一個華夷大皇帝，惟事有先後，第一著下手，非除太弟乂不可。乂在東宮，亦竊竊自危。一日，天忽雨血，東宮延明殿中，下血尤多，乂且驚且憂，轉問太傅崔遐，太保許遐。兩人齊聲道：「天象已明示殿下，須要流血一次，方可安枕，試想主上立殿下為太弟，無非暫安眾心，今已屬意晉王，任為相國，權勢威重，高出東宮，殿下若再容忍過去，位必難保，且有不測的危禍，故不如先發制人，免為彼算。」乂遲疑不答。兩人復並說道：「今東宮衛兵，不下四千，相國輕佻，但教遣一刺客，便足了事，餘王並幼，有何能為？若殿下有意，二萬精兵，叱嗟可致，一鼓入雲龍門，衛士必倒戈相迎，正無煩費力呢。」乂終不從。這卻不能咎乂。
　　東宮舍人荀裕，竟入告漢主聰，報稱崔許勸太弟謀反，聰立收崔許入獄，尋即誅死，別使冠威將軍卜抽，率兵監守東宮，禁乂朝會。乂非常憂懼，上表乞為庶人，請以晉王粲入嗣。抽將表捺住，不使上達。乂雖未被廢，已等囚奴，從前乂妾靳氏，為護軍靳准從妹，與役吏宣淫，被乂窺透姦情，殺死靳氏，且屢次嘲准。准暗生忿恨，嘗至粲處進讒，謂乂將謀變，竊發有期。粲不禁著急，向准問計。准說道：「主上愛信太弟，若猝然相告，未必肯信，不如撤回東宮監守，使太弟仍得交通賓客，太弟素好待士，必不加防，俟探得間隙，下官乃可舉發，再將太弟往來賓佐，拘住數人，利誘威逼，不怕大獄不成！」僉壬狡謀，大率如此。粲喜從准言，便令卜抽引兵撤回。乂還道是相國有情，得免禁錮，哪知他是請君入甕的詭謀。漢主聰更加糊塗，沈湎酒色，好幾月不出視朝，後宮佩皇后璽綬，多至七人，以靳月華為正皇后，又揀了一個宮人樊氏，使侍巾櫛。樊氏係聰母張氏侍婢，生小入宮，垂髫後妖媚無比，便得偷沾雨露，仰沐皇恩。聰寵愛逾恒，竟令她為上皇后，做了靳月光的替身。彩葑彩菲，無以下體。想聰必熟讀此詩。從來女子小人，往往有連帶關係，宮中既有若干寵妾，當然有若干權閹，中常侍王沈宣懷，中宮僕射郭猗等，皆嬖幸用事，車服第舍，僭越諸王，子弟多出為守令，靳准欲設法除乂，不得不聯絡閹人，表裡為奸。東宮少府陳休，左衛將軍卜崇，人品清正，素嫉宦官，雖在公座，不與王沈等交言。侍中卜干，嘗引竇武陳蕃故事，見《後漢演義》。隱戒休崇。休崇情願一死，不肯少屈，果然儉人搆陷，大禍臨頭。漢主聰忽御上秋閣，命收陳休卜崇，及特進綦毋達，大中大夫公師彧，尚書王琰田歆，大司農朱誕，一並加誅。綦毋達等，同為宦寺所忌，故亦連坐。侍中卜干，見詔旨猝下，慌忙諫阻，甚至叩頭流血。王沈站立聰側，厲聲叱幹道：「卜侍中膽敢拒詔麼？」聰聞沈言，拂衣竟入。休崇等遂被牽出市曹，一齊處斬。干趨退後，有詔黜為庶人。太宰河間王劉易，大將軍渤海王劉敷，粲弟。御史大夫陳元達，光祿大夫西河王劉延等，聯名上表，彈劾宦官。漢主聰反將所上表章，取示王沈，且笑語道：「群兒為元達所引，乃致有此癡語呢？」沈即叩頭稱謝。聰復召粲入問，粲極言沈等忠清，因復封沈等為列侯。劉易聞詔，伏闕上疏，稽首固諫。聰竟大怒，把易疏撕碎，擲還劉易。易乃趨出，恚忿而死。陳元達臨喪大慟道：「人之云亡，邦國殄瘁，我從此不能再言，還要活著做甚麼？」及弔畢歸家，亦服毒自殺。可不早去？
　　既而聰宴會群臣，引見太弟乂，見他面目憔悴，涕泣陳詞，也不覺潸然淚下，乃與乂暢宴，待遇如初。那靳准王沈等，卻非常惶急，亟謁相國劉粲，授與密計。粲即使私黨王平，往語太弟乂道：「頃得密旨，謂京師將有大變，請飭左右衷甲戒嚴，豫備不虞。」乂信為真言，命宮臣衷甲以待。不意靳准王沈，借此誣乂，聰聽信讒言，竟使粲往圍東宮，收捕太弟僚佐，屈打成招，自誣與乂謀反。供詞入呈。聰反稱沈等忠賢，並廢乂為北海王。粲又使准進毒鴆乂，乂死得不明不白，無處伸冤。東宮官屬，亦枉死了數十人。粲得立為皇太子，仍領相國大單于，總攝朝政如故。
　　會聰出獵上林，召晉愍帝行車騎將軍，使他執戟前導，行三驅禮。平陽父老，聚觀道旁，都不覺慘然道：「這便是長安故天子呢！」粲時在列，聽到是言，觸起舊感，俟罷獵回宮，即向聰進言道：「周武王豈願殺紂，正恐同惡相求，容易生患，不如早除為是。」聰躊躇道：「前殺庾珉王俊，尚滋眾議，我今不忍再行此事。」粲不肯遽退，又復力請。經聰以他日為約，方才退出。未幾又在光極殿會宴。聰使愍帝行酒洗爵，及更衣時，又使執蓋。晉尚書郎辛賓，侍從愍帝，不由的目擊心傷，起抱帝腰，大哭失聲。實屬無謂。不過表明一腔愚忠。聰憤憤道：「想汝不望再活，願隨庾珉輩後塵呢。」遂叱左右扯出辛賓，一刀殺死。愍帝嚇得亂抖，只因死期未屆，尚使退回。會滎陽太守李矩，招降洛陽漢將趙固，使與河內太守郭默，共攻漢境，師次小平津。聰令太子粲出御，固因揚言道：「要當生縛劉粲，贖還天子。」粲即使人奉表道：「今司馬睿跨據江東，趙固李矩，同逆相濟，皆以故主為口實，須亟殺子業，示絕民望，彼矩固等無詞可借，士卒必離，不戰自溃了。」聰乃害死愍帝，時年才一十八歲。小子有詩歎道：
　　一君陷死幾何年，又聽平陽慘報傳。
　　執蓋洗樽猶遇害，可憐天地兩腥羶。
　　愍帝遇害，趙固郭默等眾，又被粲發兵擊退。那時晉室統緒，當然要屬諸晉王睿了。欲知底細，請看下回便知。

　　兩都陷沒，晉室垂盡，所留遺者，惟南陽瑯琊二王，同居征鎮，欲求繼絕，舍二王其誰與歸？但南陽王保，局處秦州，瑯琊王睿，雄踞江左，兩者相較，固應屬睿而不屬保。即以才行言之，睿亦似稍勝一籌。劉琨等之聯名勸進，誰曰不宜？惜乎睿有繼承之勢，而無匡復之心，懷愍窮蹙，不聞出援，至長安失守，移檄北征，亦不過徒有虛名，未見實事，此作者之所以不能無譏也。下半回敘愍帝被弒事，夾入漢太弟乂之死讒，原為銷納之筆，但西晉於此告終，漢亦由是大亂，骨肉相殘，必至覆祀，無古今中外一也，觀於此而知作者之垂戒深矣。



　　
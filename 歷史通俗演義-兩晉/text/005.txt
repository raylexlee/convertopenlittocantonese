
			　　卻說馬隆既討平秦涼，朝議將加賞西征將士，偏有人出來阻撓，謂西征將士，已加顯爵，不宜更授。獨衛將軍楊珧進駁道：「前由隆募選驍勇，稍加爵命，不過為鼓勵起見，今隆眾已蕩平西土，未得增賞，將來如何用人，反覺得朝廷失信了。」武帝也以為然，遂頒詔酬勛，賜爵加秩如例。先是西北未平，尚不暇顧及東南，吳主孫皓，還道是四境平安，樂得淫佚。每宴群臣，必令沉醉，又嘗置黃門郎十餘人，密為監察，群臣醉後忘情，未免失檢，那黃門郎立即糾彈，皓即令將失儀諸臣，牽出加罪，或剝面，或鑿眼，可憐他無辜遭譴，徒害得不死不活，成為廢人。晉益州刺史王濬，察知東吳情事，遂奉表晉廷，略謂：「孫皓荒淫凶逆，宜速征伐，臣造船七年，未得出發，反致朽敗。且臣年七十，死亡無日，願陛下無失時機，亟命東征！」武帝復召廷臣會議，賈充荀勖等仍執前說，力阻行軍，唯張華憶羊祜言，贊同濬議。適將軍王渾，調督揚州，鎮守壽陽，與吳人屢有戰爭，遂上言：「孫皓不道，意欲北上，應速籌戰守為宜。」朝議以天已嚴寒，未便出師，決待來春大舉，武帝亦樂得休暇。一日，正召入張華弈棋，忽由襄陽遞入急奏，武帝不知何因，忙即展覽，奏中署名，是荊州都督杜預，大略說是：
　　故太傅羊祜，與朝臣異見，不先博謀，獨與陛下密議伐吳，故朝臣益致齟齬。凡事當以利害相較，今此舉之利，十有八九，而其害止於無功耳。近聞朝廷事無大小，異議蠭起，雖人心不同，亦由恃恩不慮後難，故輕相同異也。昔漢宣帝議趙充國所上事，獲效之後，召責前時異議諸臣，始皆叩頭而謝，此正所以塞異端，杜眾枉耳。今自秋以來，討賊之形頗露，若又中止，孫皓怖而生計。或徙都武昌，更完修江南諸城，遠其居民，城不可攻，野無所掠，則明年之計，亦得無及矣。時哉勿可失，惟陛下察之！
　　武帝覽畢，順手遞視張華。華看了一周，便推枰斂手道：「陛下聖明神武，國富兵強，號令如一。吳主荒淫驕虐，誅殺賢能，及今往討，可不勞而定，幸勿再疑！」武帝毅然道：「朕意已決，明日發兵便了。」華乃趨出。翌晨由武帝臨朝，面諭群臣，大舉伐吳，即命張華為度支尚書，量計運漕，接濟軍餉。賈充聞命，忙上前諫阻，荀勖馮歔，亦附和隨聲。武帝不禁動怒，瞋目視充道：「卿乃國家勛戚，為何屢次撓我軍謀？今已決計東征，成敗不干卿事，休得多言！」充碰了一鼻子灰，又見武帝變色，且驚且駭，忙即免冠拜謝。荀馮二人，亦隨著磕頭。醜態畢露。武帝方才霽顏，命鎮軍將軍瑯琊王伷出涂中，安東將軍王渾出江西，建威將軍王戎出武昌，平南將軍胡奮出夏口，鎮南大將軍杜預出江陵，龍驤將軍王濬與廣武將軍唐彬，率巴蜀士卒，浮江東下，東西並進，共二十餘萬人；並授太尉賈充為大都督，行冠軍將軍楊濟駿弟。為副，總統各軍。分派既定，武帝才輟朝還宮。
　　吏部尚書山濤，素以公正著名，嘗甄拔人物，各為題奏，時稱為山公啟事。他見武帝決意伐吳，不便多嘴，至退朝後，但私語同僚道：「自非聖人，外寧必有內憂。今若釋吳以為外懼，未始非策，何必定要出兵呢？」山公語亦似是而非，彼時禍根已伏，即不伐吳，亦豈能免亂？及東征軍陸續出發，西方捷報又至，武帝益銳意東略，督促進軍。龍驤將軍王濬，籌備已久，一經奉命，率舟東下，長驅至丹陽。丹陽監盛紀，出兵迎戰，怎禁得濬軍一股銳氣，橫衝直撞，無堅不破。紀不及奔還，立被濬軍擒去。濬順流直進，探得江磧要害，統有鐵鎖截住，江心又埋著鐵锥，逆距戰船，乃作大筏數十，方百餘步，縛草為人，被甲持仗，令善泅諸水手，在水中牽筏先行，筏遇鐵锥，輒被引去，再用火炬長十餘丈，大數十圍，灌漬麻油，爇著猛火，乘風燒燬鐵鎖，鎖被火熔，當即斷絕，於是船無所礙，鼓棹直前。時已為咸寧六年仲春，和風噓拂，春水綠波，濬與廣武將軍唐彬，驅兵至西陵，西陵為吳要塞，吳遣鎮南將軍留憲，征南將軍成璩及西陵監鄭廣，宜都太守虞忠，並力扼守。不防濬軍甚是厲害，一鼓作勢，四面攀登，吳兵統皆驕惰，毫無鬥志，驀見敵軍乘城，頓時駭散，留憲成璩等，還想巷戰，奈手下已皆遁去，單剩得主將數人，孤立無助，眼見得束手成擒了。濬又乘勝攻克荊門夷道二城，擒住吳監軍陸晏，再下樂鄉，擒住吳水軍統領陸景，江東大震。吳平西將軍施洪等望風投降。
　　晉安東將軍王渾，出發橫江，得破尋陽，擊走吳將孔忠，俘得周興等數人，收降吳厲武將軍陳代，平虜將軍朱明；又鎮南大將軍杜預，進向江陵，密遣牙將管定周旨等，泛舟夜渡，襲據巴山，張旗舉火，作為疑兵。吳都督孫歆，望見大駭，不禁咋舌道：「北來諸軍，怕不是飛渡長江麼？」當下派兵出拒，被管定周旨等預先埋伏，突起交鋒，殺得吳軍大敗奔還。歆尚未得知，安坐帳中，至敵軍衝入，方驚起欲遁，不防前後左右，已是敵人環繞，就使力大如牛，也無從擺脫，被他活捉了去。管週二將，向預報功，預即親抵江陵，督兵攻城。吳將伍延佯請出降，暗中卻部署兵士，登陴抵禦。預已先料著，趁他行列未整，即命部眾緣梯登城。守兵措手不及，城即被陷，伍延戰死。江陵既下，沅湘以南各州郡，望風歸命，奉送印綬。預仗節稱詔，一一撫慰，令各就原官，遠近肅然。平南將軍胡奮，亦得克江安，會奉晉廷詔命，令胡奮與王濬王戎，合攻夏口武昌，杜預但當靜鎮零桂，零陵桂陽。懷輯衡陽，且待江漢肅清，直指吳都未遲。預乃分兵益濬，奮與戎亦互助濬軍，一戰破夏口，再戰平武昌，更泛舟東下，所向無前。
　　可巧春雨水漲，謠諑紛紜，賈充首先倡議，表請罷兵，略謂：「百年逋寇，未可悉定，況春夏交際，江淮卑濕，一旦疫癘交作，反為敵乘，宜急召還各軍，置作後圖。且此次行軍，雖似順手，所損實多，雖腰斬張華，未足以謝天下！」等語。充屢次阻兵，究未知所操何見，想無非是妒功忌能耳。幸武帝不為少動，把充表留中不報。杜預聞充議輟兵，急忙抗表固爭，一面征集各軍，會議進取，有人從旁梗議，大旨與賈充相似。預奮然道：「昔樂毅戰國時燕人。借濟西一戰，幾並強齊；今兵威已振，譬如破竹，數節以後，迎刃而解，還要費什麼大力呢？」遂指授群帥，逕進秣陵。
　　吳遣丞相張悌及督軍沈瑩諸葛靚等，率眾三萬，渡江逆戰，行次牛渚，瑩語悌道：「上流諸軍，素無戒備，晉水師順流前來，勢必至此，不如整兵待著，以逸制勞。今若渡江與戰，不幸失敗，大事去了。」悌慨然道：「吳國將亡，賢愚共知，及今渡江，尚可決一死戰，不幸喪敗，同死社稷，可無遺恨。若坐待敵至，士眾盡散，除君臣迎降以外，還有甚麼良策？名為江東大國，卻無一人死難，豈不可恥？我已決計效死了。」到此已無良策，如悌為國而死，還算是江東好漢。言訖，遂麾眾渡江。到了板橋，與晉揚州刺史周濬軍相值。悌便即迎擊，兩下相交，晉軍甚是驍悍，吳兵盡管退卻。約閱一二小時，但見吳人棄甲拋戈，紛紛遁去。諸葛靚料難支持，勸悌逃生，悌灑淚道：「今日是我死日了。我忝居宰相，常恐不得死所，今以身死國，死也值得，尚復何言。」靚垂涕自去。悌尚執佩刀，左攔右阻，格殺晉軍數名。既而晉軍圍裹過來，你一槍，我一槊，竟將悌刺死了事。沈瑩見悌死節，也不顧性命，力戰多時，至身受重創，倒地而亡。吳人視此軍為孤注，一經覆沒，當然心驚膽落，風鶴皆兵。晉將軍王濬，聞板橋得勝，便自武昌擁舟東下，直指建業。即吳都。揚州別駕何惲，得悉王濬東來，進白刺史周濬道：「公已戰勝吳軍，樂得進搗吳都，首建奇功，難道還要讓人麼？」濬使惲走告王渾，渾搖首道：「受詔但屯江北，不使輕進，且令龍驤受我節度，彼若前來，我叫他同時並進便了。」惲答道：「龍驤自巴蜀東下，所向皆克，功在垂成，尚肯來受節度麼？況明公身為上將，見可即進，何必事事受詔呢？」渾終未肯信，遣惲使還。
　　原來濬初下建平，奉詔受杜預節制，至直趨建業，又奉詔歸王渾節制。濬至西陵，杜預遺濬書道：「足下既摧吳西藩，便當進取秣陵，平累世逋寇，救江左生靈，自江入淮，肅清泗汴，然後泝河而上，振旅還都，才好算得一時盛舉呢！」濬得書大悅，表呈預書，隨即順流鼓棹，再達三山。吳游擊將軍張象，帶領舟軍萬人，前來抵禦，望見濬軍甚盛，旌旗蔽空，舳艫盈江，不由的魂淒魄散，慌忙請降。濬收納張象，即舉帆直指建業。王渾飛使邀濬，召與議事，濬答說道：「風利不得泊，只好改日受教罷。」來使自去報渾。濬直赴建業。吳主孫皓，連接警報，嚇得無法可施。將軍陶濬，自武昌逃歸，入語皓道：「蜀船皆小，若得二萬兵駕著大船，與敵軍交鋒，或尚足破敵呢。」皓已惶急得很，忙授濬節鉞，令他募兵退敵。偏都人已相率溃散，只剩得一班游手，前來應募，吃了好幾日飽飯。待陶濬驅令出發，又復溃去。陶濬也無可奈何，復報孫皓。皓越加焦灼，並聞晉王濬已逼都下，還有晉瑯琊王司馬伷，亦自涂中進兵，逕壓近郊，眼見得朝不保暮，無可圖存。光祿勛薛瑩，中書令胡沖，勸皓向晉軍乞降。皓不得已令草降書，分投王濬王渾，並向司馬伷處送交璽綬。王濬接了降書，仍驅艦大進，鼓噪入石頭城。吳主孫皓，肉袒面縛，銜璧牽羊，並令軍士輿櫬及親屬數人，至王濬壘門，流涕乞降。濬親解皓縛，受璧焚櫬，延入營中，以禮相待。隨即馳入吳都，收圖籍，封府庫，嚴止軍士侵掠，絲毫不入私囊，一面露佈告捷。
　　晉廷得著好音，群臣入賀，捧觴上壽。武帝執爵流涕道：「這是羊太傅的功勞呢！」惟驃騎將軍孫秀，係吳大帝孫權姪孫，前為吳鎮守夏口，因孫皓見疑，懼罪奔晉，得列顯官，他卻未曾與賀，且南面垂涕道：「先人創業，何等辛勤，今後主不道，一旦把江南輕棄，悠悠蒼天，傷如之何？」前已甘心降敵，此時卻來作此語，欺人乎？欺己乎？武帝以濬為首功，擬下詔褒賞，忽接到王渾表文，內稱濬違詔擅命，不受自己節度，應照例論罪。武帝未以為然，舉表出示群臣。群臣多趨炎附勢，不直王濬，請用檻車征濬入朝。武帝不納，但下書責濬，說他「不從渾命，有違詔旨，功雖可嘉，道終未盡」等語。看官！你想這平吳一役，全虧王濬順流直下，得入吳都，偏王渾出來作梗，竟要把王濬加罪，可見天下事不論公理，但尚私爭。武帝還算英明，究未免私徇眾議，所以古今來功臣志士，終落得事後牢騷，無窮感慨呢。一聲何滿子，雙淚落君前。原來王渾聞濬入吳都，方率兵渡江，自思功落人後，很是愧忿，意欲率兵攻濬。濬部下參軍何攀，料渾必來爭功，因勸濬送皓與渾。渾得皓後，雖勒兵罷攻，意終未愜，乃表濬罪狀，濬既奉到朝廷責言，因上書自訟，略云：
　　臣前受詔書，謂：「軍人乘勝，猛氣益壯，便當順流長騖，直造秣陵。」奉命以後，即便東下。途次復被詔書謂：「太尉賈充，總統諸方，自鎮東大將軍伷及渾濬彬等，皆受充節度。」無令臣別受渾節度之文。及臣至三山，見渾軍在北岸，遺書與臣，但云暫來過議，亦不語「臣當受節度」之意。臣水軍風發，乘勢造賊，行有次第，不便於長流之中，回船過渾，令首尾斷絕。既而偽主孫皓，遣使歸命，臣即報渾書，並錄皓降箋，具以示渾，使速會師石頭。臣軍以日中至秣陵，暮乃得渾所下當受節度之符，欲令臣還圍石頭，備皓越逸。臣以為皓已出降，無待空圍，故馳入吳都，封庫待命。今詔旨謂臣忽棄明制，專擅自由，伏讀以下，不勝戰慄。臣受國恩，任重事大，常恐托付不效，辜負聖明，用敢投身死地，轉戰萬里，憑賴威靈，幸而能濟。臣以十五日至秣陵，而詔書於十二日發洛陽，其間懸闊，不相赴接，則臣之罪責，宜蒙察恕。假令孫皓猶有螳螂舉斧之勢，而臣輕軍單入，有所虧喪，罪之可也。臣所統八萬餘人，乘勝席捲，皓以眾叛親離，無復羽翼，匹夫獨立，不能庇其妻子，雀鼠貪生，苟乞一活耳。而江北諸軍，不知其虛實，不早縛取，自為小誤。臣至便得，更見怨恚，並云守賊百日，而令他人得之，言語噂沓，不可聽聞。案春秋之義，大夫出疆，有利專之，臣雖愚蠢，以為事君之道，唯當竭力盡忠，奮不顧身，苟利社稷，死生以之。若其顧護嫌疑，以避咎責，此是人臣不忠之利，實非明主社稷之福也。夫佞邪害國，自古已然，故無極破楚，宰嚭滅吳，及至石顯傾亂漢朝，皆載在典籍，為世所戒。昔樂毅伐齊，下城七十，而卒被讒間，脫身出奔。樂羊戰國時魏人。既返，謗書盈篋，況臣疏頑，安能免讒慝之口？所望全其首領者，實賴陛下聖哲欽明，使浸潤之譖，不得行焉。然臣孤根獨立，久棄遐外，交遊斷絕，而結恨強宗，取怨豪族，以纍卵之身，處雷霆之衝，繭栗之質，當豺狼之路，易見吞噬，難抗唇齒。夫犯上干主，罪猶可救。乖忤貴臣，禍常不測。故朱雲折檻，嬰逆鱗之怒，望之周堪，違忤石顯，雖闔朝嗟歎，而死不旋踵，俱見漢史。此臣之所大怖也。今王渾表奏陷臣，其支黨姻族，又皆根據磐牙，並處世位，聞遣人在洛中，專共交構，盜言孔甘，疑惑親聽。臣無曾參之賢，而罹三至之謗，敢不悚栗。本年平吳，誠為大慶，於臣之身，獨受咎累，惡直丑正，實繁有徒。欲構南箕，成此貝錦。但當陛下聖明之世，而令濟濟之朝，有讒邪之人，虧穆穆之風，損皇代之美，是實由臣疏頑，使至於此。拜表流汗，言不識次，伏乞陛下矜鑒！
　　武帝得書，也知濬為王渾所忌，不免有媒孽等情，因下詔各軍，班師回朝，待親訊功過，核定賞罰云云。王渾既得縶皓，乃與瑯琊王伷會銜，送皓入洛，皓至都門，泥首面縛。由朝旨遣使釋免，給皓衣服車乘，賜爵歸命侯，拜孫氏子弟為郎。所有東吳舊望，量才擢敘。從前王濬東下，吳城戍將，望風歸降；惟建平太守吾彥，嬰城固守，及孫皓被俘，方才投誠。武帝調彥為金城太守。諸葛靚姊，為瑯琊王妃，靚自板橋敗後，即竄入姊家，武帝素與靚相識，親往搜尋。靚為魏揚州都督諸葛誕子。誕在魏主髦四年，討司馬昭不克，被殺，故靚奔吳，事見《三國演義》。靚復避匿廁中，被武帝左右牽出，始跪拜流涕道：「臣不能漆身毀面，使得復見聖顏，不勝慚愧。」武帝慰諭至再，面授靚為侍中。靚固辭不受，情願放歸鄉里。武帝不得已依議，聽他自去，終身起坐，不向晉廷，後幸善終。靚於晉有君父大仇，乃不能與張悌同死，徒為是小節欺人，亦何足道。武帝復頒詔大赦，改元太康。會值諸將陸續還都，因臨軒召集，並引見孫皓，賜令侍坐，且顧語皓道：「朕設此座待卿，已好幾年了。」皓指帝座道：「臣在南方，亦設此座待陛下。」史家記載皓言，未及指帝座三字，遂啟後人疑竇，經著書人添入，方合口脗。賈充已回朝復命，時亦在側，向皓冷笑道：「聞君在南方，鑿人目，剝人面，此刑施於何人？」皓答說道：「人臣有敢為弒逆，及奸邪不忠，方加此刑。」充聽了此言，不由的面目發頳，掉頭趨退。自取其辱，但皓只御人口給，不能自保宗社，究有何益？王渾王濬，相繼入朝，彼此尚爭功不已。武帝命廷尉劉頌，敘次戰績。頌不免袒渾，列渾為首功，濬為次功。武帝因頌考績徇私，左遷京兆太守。怎奈王渾私黨，充斥朝廷，渾子濟又尚公主，氣燄逼人，大家統為渾幫護，累得武帝不便專制，也只好委曲通融，乃增渾食邑八千戶，進爵為公。授濬為輔國大將軍，與杜預王戎等，並封縣侯。以下諸將，賞賜有差。遣使祭告羊祜廟，封祜夫人夏侯氏為萬歲鄉君，食邑五千戶。一番東征事跡，至此結局。王濬以功大賞輕，始終不服，免不得怨忿交並，小子有詩歎道：
　　樓船直下掃東吳，功業初成已被誣。
　　何若當時范少伯，一舸載美去游湖。
　　欲知王濬後來情事，且至下回敘明。

　　蜀亡在晉武開國之先，故本編首回，略略敘及，並不加詳。至大舉滅吳，則晉武即位，已十有餘年矣。此固當列諸晉史，不得以吳列三國，應屬諸《三國演義》，可以刪繁就簡也。惟晉之伐吳，倡議為羊祜，立功為王濬，而從中慫慂者為張華，餘子碌碌，皆因人成事而已。武帝非不明察，卒因朝臣右袒王渾，獨封渾為公，而濬以下不過封侯，無怪濬之憤悒不平也。然功成者退，知足不辱，濬乃為小丈夫之悻悻，始終未釋，其後來之得全首領者，尚其幸耳。韓彭葅醢，晁錯受戮，非炎盛開國時耶？史家謂渾既害善，濬亦矜功，誠足為一時定評云。



　　
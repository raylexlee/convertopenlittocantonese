
			　　卻說盧循侵掠海濱，連年未已，雖前應桓玄招撫，受職永嘉太守，仍然未肯斂鋒。見八十九回。當時為劉裕堵擊，一再敗循，循棄去永嘉，浮海南走。及裕起義討玄，循復轉寇南海，攻陷番禺，執住廣州刺史吳隱之，自稱平南將軍，攝廣州事，使姊夫徐道復往襲始興，掩入城中，把始興相阮腆之拘住，於是，循據廣州，道復據始興。及安帝反正，得平逆黨，循亦未免畏忌，乃使人入貢晉廷，窺探虛實。晉廷方欲休兵息民，無暇南討，因令循為廣州刺史，道復為始興相。實屬不當。循復貽劉裕益智粽，裕報以續命湯。前瑯琊內史王誕，時在廣州，為循所迫，令為平南長史。誕因說循道：「誕未習戎旅，留此無用，不若遣誕北上。誕與劉鎮軍素來友善，前去必蒙委任，倘與將軍交際，定當從中相助，仰答厚恩。」循頗以為然，正要使誕啟行，忽接劉裕來書，令循釋還吳隱之。循尚不肯從，誕複語循道：「將軍今留吳公，實非良策。孫伯符即孫策。豈不欲留華子魚？即華歆。但一境不容二主，所以縱還，將軍獨未聞此義麼？」好口才。循乃釋出隱之，使與誕同還建康。裕因隱之既歸，得休便休，奈何忘卻阮腆之。且暫時羈縻盧徐，容後再圖。小子亦暫擱循事，到後再表。
　　且說後秦主姚興，自收納呂隆後，應八十八回。聞西僧鳩摩羅什，道行甚高，也即遣人迎入，尊為國師，鳩摩羅什散見前文。令居西明閣及逍遙園，翻譯佛經。羅什博通經典，所有西域梵音，無不熟誦，及見關中通行諸佛書，多半錯謬，乃召集沙門僧睿僧肇等八百餘人，傳授奧旨，筆述經綸三百餘卷。沙門慧睿，才識高明，嘗隨羅什傳寫，羅什每與慧睿詳論西方辭體，商榷異同，且云：「天竺國俗，甚重文制，大約以宮商聲韻，可入管弦，最為美善，所以臣民覲見國王，必有贊德經中偈頌等，語皆葉調，無不諧音。惟因中土流傳，多非大乘教旨。」因特撰實相論二卷，呈諸姚興。興奉若神明，親率朝臣及沙門千餘人，肅容靜聽。羅什登座談經，從容演講。一日講了多時，忽下座白興道：「有二小兒登我肩上，致生慾障，不得不求御婦人。」興欣然道：「大師聰明超悟，海內無雙，若一旦入定，怎可使法種無嗣呢？」因即罷講還宮，撥遣宮女一人，使伴羅什住宿。羅什一與交媾，果生二子，嗣是不住僧房，別立廨舍。興敬禮不衰，優加供給，更撥女使十名，為充服役。羅什得了眾女，索性肉身說法，與結大歡喜緣。高僧亦如是耶。僧徒等從旁豔羨，免不得互相效尤，作狹邪游。羅什乃持出一缽，召語僧徒道：「汝等能將缽內貯物，取食淨盡，方可蓄養妻妾，否則不得效我。」僧徒聽了，都向缽中瞧著，不禁咋舌。原來缽中並非他物，乃是七大八小的繡花針，當下無人敢食，面面相覷。羅什卻舉匕箝針，一一進食，好似食韭一般，到口便軟，自然熔化。恐怕是遮眼術。僧徒等不禁歎服，方才斂跡，相戒淫游。佛子佛孫，想已有許多傳出了。後來，羅什居秦九年，年已七十有四，自覺不適，因口出三番神咒，令外國弟子傳誦，意圖自救。偏是大命該絕，誦禱無靈，到了病危時候，與眾僧訣別，但言「傳譯諸經，俱係真旨，當使焚身以後，舌不燋爛」云云。西俗向用火葬，故羅什留有此語。羅什既死，姚興令在逍遙園中，依西域法，用火焚屍，薪滅形碎，唯舌尚存。僧肇為作誄文，說得羅什非常神悟，共計有數千言。小子不忍割愛，特節錄誄詞如下：
　　先覺登遐，靈風緬邈，通仙潛凝，應真沖漠。叢叢九流，是非競作，悠悠盲子，神根沈溺。時無指南，誰識冥度？大人遠覺，幽懷獨悟。沖恬靜默，抱此玄素，應期乘運，翔翼天路。既曰應運，宜當時望，受生乘利，形標奇相。襁褓俊遠，齠齔逸量，思不再經，悟不待匠。投足八道，游神三向，玄根挺秀，宏音遠唱。又以抗節，忽棄榮俗，從容道門，尊尚素樸。有典斯尋，有妙斯錄，弘無自替，宗無擬族。霜結如冰，神安如岳，外跡彌高，內朗彌足。恢恢高韻，可模可因，愔愔沖懷，惟妙惟真。靜以通玄，動以應人，言為世寶，默為時珍。華風既立，二教亦賓，誰謂道消？玄化玄新。自公之覺，道無不弘，靈風遐扇，逸響高騰。廓茲大力，燃斯慧鐙，道音始唱，俗網以崩。癡棍彌拔，上善彌增，人之寓俗，其徒無方。統斯群有，紐茲頹網，順以四恩，降以慧霜。如彼維摩，跡參城坊，形雖圓應，神沖帝鄉。來教雖妙，何足以臧？偉哉大人，振隆圓德。標此名相，顯彼沖默，通以眾妙，約以玄則。方隆般若，以應天北，如何運邅，幽裡冥克。天路誰通？三途誰塞？嗚呼哀哉！至人無為，而無不為，擁網遐籠，長途遠羈。純恩下釣，客旅上摛，恂恂善誘，肅肅風馳。道能易俗，化能移時，奈何昊天，摧此靈規？至真既往，一道莫施，天人哀泣，悲慟靈祗。嗚呼哀哉！公之云亡，時維百六，道匠韜斤，梵輪摧軸。朝陽頹景，瓊岳顛覆，宇宙晝昏，時喪道目。哀哀蒼生，誰撫誰育？普天悲感，我增摧衄。嗚呼哀哉！昔吾一時，曾游仁川，遵其餘波，纂承虛玄。用之無窮，鑽之彌堅，躍日絕塵，思加數年。微情未敘，已隨化遷，如何贖兮？貿之以千。時無可待，命無可延，惟身惟人，靡憑靡緣，馳懷罔極，情悲昊天。嗚呼哀哉！自從鳩摩羅什講經以後，尚有道恒道標道融曇無成等，具為羅什高徒廣傳佛法。西僧佛陀耶舍，弗若多羅，及覺賢法明，亦開關入秦，與羅什辯疑析難，多所發明。秦人沿為風氣，佞佛唪經，十居八九。姚興迷信釋氏，煦煦為仁。關中臣民，頗免刑虐。但小信未孚，大體已失，姚氏國運，已啟衰機。佛教是一種哲學，究非治平之道。晉十六州都督劉裕，因桓氏餘孽，奔入關中，恐他引秦入寇，特遣參軍衡凱之，詣秦通好。秦亦遣吉默報聘，由是使節往來，東西不絕。裕復求南鄉諸郡，興慨然許諾。廷臣多半諫阻，興遍諭道：「天下善惡，彼此從同。劉裕拔萃起微，匡輔晉室，乃能討平逆黨，修明政治，這正是當世英雄，我何惜數郡土地，不成彼美呢？」這也是信佛所致。遂將南鄉順陽新野舞陰等十二郡，割與東晉。惟仇池公楊盛，附魏抗秦，興乃遣隴西公姚碩德，及冠軍將軍徐洛生等，往伐仇池，連得勝仗。盛窮蹙乞降，遣子難當及僚佐等數十人，入質長安。興因署盛為征南大將軍益州牧，都督益寧二州軍事，召碩德等還師。碩德為姚氏勛戚，獨具忠忱，興亦特別待遇，每見碩德，必具家人禮，語必稱字，車馬服御，賞給甚豐。至此碩德凱旋，順道入覲，興盛筵相待，歡宴數日。待碩德辭行返鎮，興親送至雍，然後與別，這也是興優禮勛戚的好處。一節之長，不忍略過。
　　是時，南涼王禿髮利鹿孤，已早去世，由弟廣武公傉檀嗣立，傉檀少時機警，頗有才略，乃父思復鞬，嘗語諸子道：「傉檀器識，非汝等所及。」因此烏孤傳位利鹿孤，利鹿孤傳位傉檀，兄終弟及，有吳子諸樊兄弟遺意。誰知傉檀竟至亡國，可見小時了了，大未必佳。傉檀既嗣兄位，自號涼王，遷居樂都，改元弘昌。他見姚秦勢盛，不能不與為聯絡，因此上表秦廷，報稱嗣立。秦主興遣使冊拜傉檀為車騎將軍，封廣武公。已而，傉檀欲得姑臧，特向秦格外輸誠，自去年號，罷尚書丞郎官，乃遣參軍關尚詣秦入貢。秦主興與語道：「車騎投誠獻款，為國屏藩，今聞他擅興兵眾，自造大城，究屬何意？」尚答道：「王公設險守國，係是古來成制，預備不虞，試想車騎僻處遐藩，密邇勍寇，南方逆羌未賓，西方蒙遜跋扈，一或有失，不但危及車騎，並且有害大秦，陛下奈何反啟猜嫌呢？」興聞言始笑道：「卿言甚是，朕不免錯怪了。」尚歸報傉檀，傉檀乘機用兵，使弟文支出破南羌，向秦告捷，並求涼州。姚興不許，但加傉檀散騎常侍，增邑二千戶。傉檀再發兵攻北涼，沮渠蒙遜登陴固守，傉檀芟割禾苗，掠得牲畜數千頭，引兵退還。於是再遣使至秦，獻馬三千匹，羊二萬口，復乞給涼州城。秦王興以傉檀為忠，始命都督河右諸軍事，進車騎大將軍，領涼州刺史，鎮守姑臧。召涼州留守王尚還長安。王尚守姑臧，見八十八回。
　　涼州人申屠英等，遣主簿胡威赴長安，請留王尚仍守涼州，興不肯從，威流涕白興道：「臣州奉戴王化，迄今五年，仰恃陛下威德，良牧仁政，士民戮力固守，才得保全，陛下何故賤人貴畜，以臣等易馬羊呢？若軍國須馬，但煩尚書一符，令臣州三千餘戶，各輸一馬，朝下夕辦，並非難事。昔漢武傾天下財力，開拓河西，截斷匈奴右臂，今陛下無故棄五郡士民，俾資暴虜，竊恐虜情狡詐，不但虐我百姓，且勞聖朝旰食呢。」說得有理。興始有悔意，使人止住王尚，並諭令傉檀緩進，哪知傉檀已率眾三萬，倍道行至五澗，逼尚出城。尚不得已讓去姑臧，自還長安，傉檀遂入姑臧城，就宣德堂宴集群僚，酒至半酣，仰視建築，很覺崇閎，便感歎道：「古人謂作者不居，居者不作，今果然了。」涼州故吏孟禕進言道：「從前張文王指前涼張駿，張祚嘗尊駿為文王。築造城苑，繕治宮廟，無非欲傳諸子孫，永垂久遠，乃秦兵渡河，全州瓦解；梁熙據有此州，擁兵十萬，喪師酒泉，亡身彭濟，呂氏掩入，勢可排山，稱王西夏，再傳以後，率土崩離，銜璧秦雍。事並見前。昔人有言，富貴無常，忽亂易人，此堂建設，已將百年，共歷十有二主，大約信順乃可久安，仁義才能永固，願大王慎圖遠久，無間始終。」傉檀改容稱謝，推為讜言。先令弟文支鎮守姑臧，自還樂都，旋即遷居姑臧城，車服禮儀，統如王制，不過向秦稱藩罷了。
　　先是魏主拓跋珪稱帝，暫不立后，前文八十三回，敘述魏事未及立后，至此補足數語。墦本來好色，所得妃妾，不下十百，大都恃嬌倚寵，想做一個正宮娘娘，無如舊不敵新，後來居上，那慕容寶的季女，被虜入魏，竟因年輕貌美，得寵專房。見八十一回。魏俗欲立皇后，必先范銅為像，像成乃得冊立。慕容氏鑄像適成，遂得立為魏后。約莫過了三五年，珪又想另選嬌娃，特遣北部大人賀狄乾，向秦求婚。秦王興聞魏已立后，當然不從，且將賀狄乾拘留，不令歸魏。珪聞報大怒，便親自督兵，出攻秦屬沒奕於諸部。當時，北狄有柔然國，為東胡苗裔，姓鬱久閭氏，始祖名木骨閭，本為代王猗盧騎卒，遁匿廣漠。子車鹿會勇武過人，始糾眾立國，號為柔然。後裔社侖，正與拓跋珪同時，連結後秦，屢侵魏境，至是復援秦拒魏，為珪所破，遠徙漠北，奪高車為根據地，自號豆代可汗，不勞瑣敘。惟秦主興也遣弟姚平，率兵攻魏平陽，陷入乾璧。珪移眾擊平，將平圍住。平向興乞援，興自統兵往救，被珪邀擊蒙坑，殺退興軍。姚平乃不得出圍，糧竭矢盡，投水殉難。餘將狄伯支等，盡被擒去。興力不能救，舉軍慟哭，因遣使向魏請和。珪尚不許，且進攻蒲坂。守將姚緒，用了堅壁清野的計策，固壘扼守，珪無從抄掠，方才引還。嗣因柔然復盛，又為魏患，魏乃與秦通好，放還秦俘。秦亦遣歸賀狄乾，釋怨罷兵，誰知反惱了一個降臣，恨秦通魏，居然叛秦自立，獨霸一方。看官道是何人？原來是劉衛辰子勃勃。
　　衛辰為魏所滅，勃勃輾轉入秦，奔依秦高平公沒奕於。事見前文。沒奕於妻以愛女，使謁姚興。興見他身高八尺，腰帶十圍，儀容偉岸，應對詳明，禁不住暗暗稱奇，便面授驍騎將軍兼奉車都尉，所有軍國大議，常使參謀。興弟邕入諫道：「勃勃天性不仁，未可輕近，願陛下留意。」興怫然道：「勃勃有濟世才，我方欲與平天下，何為見疏？」這叫做養虎自衛。尋命勃勃為安遠將軍，封陽川侯，使助沒奕於鎮高平。且令朔方雜夷，及衛辰遺眾三萬人，撥歸勃勃節制，使他伺魏間隙，報復宿仇。姚邕復與興固爭，力言不可。興又道：「卿如何知他性氣？」邕答道：「勃勃奉上慢，御眾殘，貪暴無親，輕為去就，如欲過寵，必為邊害。」興乃罷議。未幾，復拜勃勃為安北將軍，封五原公，配以三交五部鮮卑，及雜虜三萬餘落，使鎮朔方。勃勃既得專方面，號令一隅，免不得暗蓄雄心，躍躍思逞。會聞秦魏通和，遂與秦有嫌，起了叛意。適值柔然部酋社侖，遣使貢秦，有馬八千匹，路過大城，竟被勃勃截住，奪為己有。又復召集部眾三萬餘人，偽獵高平川，誘令沒奕於出會。沒奕於以女夫入境，定無歹心，便即坦然相迎。不料勃勃生成戾性，不顧婦翁，竟暗囑部眾，刺死沒奕於，並有高平部曲，眾至數萬。晉安帝義熙二年，便僭稱天王大單于，建元龍升，署置百官，自謂係出匈奴，乃夏后氏苗裔，因以夏為國號。也列入十六國中。命長兄右地代為丞相，封代公，次兄力俟提為大將軍，封魏公，弟阿利羅引為征南將軍，兼司隸校尉。異姓依次授任，尊卑有差。當下出擊鮮卑薛乾等三部，收降萬餘人，復進攻三城以北諸戍壘。
　　三城為秦要塞，由秦將楊丕姚石生等守著，既聞勃勃來攻，當然督兵堵擊。偏勃勃兵鋒甚銳，勢不可當，楊姚二將，連戰失利，相繼敗亡。勃勃尚隨地侵掠，不肯少休。部將請定都高平，自固根本，勃勃道：「我新創大業，士眾未多，姚興亦一時英雄，諸將用命，未可驟圖，我若專恃一城，彼必並力攻我，亡可立待，不如東西飈突，攻他無備，彼顧後必失前，顧前必失後，勞碌奔波，不戰亦敝，我得游食自如，不出十年，嶺北河東，可盡為我有。待興既死，然後進攻長安，興子泓庸弱小兒，怎能敵我？我自有擒他的計策。古時軒轅氏亦遷居無常，至二十多年，始定國都，何必以我為怪呢？」確是狡謀。部將相率拜服。勃勃遂攻秦嶺北諸城，忽來忽去，害得諸城門終日關閉，白晝不開。種種警報，傳入長安，秦主興方自歎道：「我不用黃兒言，致生此患，今已無及了。」小子有詩詠道：
　　狼性難馴本易知，獻箴況復有黃兒。
　　如何不納忠良語，坐昧先幾後悔遲。
　　欲知黃兒為誰，且看下回便知。

　　觀鳩摩羅什之所為，實是一種邪術，不足廁入高僧之列，否則六根已淨，何致再生欲障，納女生男。食針之舉，特借此以欺人耳。吾嘗謂佛圖澄之入後趙，無救石氏之亡，鳩摩羅什之入後秦，反致姚氏之敝，釋氏子之無益人國，已可概見。而鳩摩羅什之道行，且出佛圖澄下，修己未能，遑問濟人乎？姚興自佞佛後，割南鄉十二州以畀晉，棄涼州五郡以給南涼，皆誤會佛氏捨身救人之義。而輕撤國防，至命赫連勃勃之鎮朔方，尤為大誤。勃勃胡種，與秦異族，狼子野心，豈宜重任？就使秦不和魏，亦必有反噬之憂，及僭號叛秦，侵軼嶺北，而姚興始有不用良言之悔，晚矣。



　　
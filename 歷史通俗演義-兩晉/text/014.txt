
			　　卻說王豹受戮，中外稱冤，與豹同事的官僚，各有戒心。掾屬張翰，見秋風徐來，憶及江南家景，有菰菜蒓羹鱸魚膾諸風味，便慨然自歎道：「人生貴適意，何必戀情富貴呢？」遂上箋辭官，飄然引去。僚友顧榮，故意酣飲，不省府事。冏長史葛旟，說他嗜酒廢職，被徙為中書侍郎。潁川處士庾袞，聞冏期年不朝，亦不禁唏噓道：「晉室將從此衰微了。看來禍亂不遠，我不便在此久居。」乃挈妻子逃入林慮山中。冏溺志宴安，終不自悟，且因河間王顒，前曾依附趙王倫，很不滿意，任令還鎮，並加意設防。顒長史李含，嘗被征為翊軍校尉，與梁州刺史皇甫商有嫌，商得參翊軍事。含以此不安，冏右司馬趙驤，又與含有積忿，含益恐罹禍，竟匹馬出都，奔還關中。顒見含回來，當然驚問。含詐稱傳達密詔，令顒誅冏，顒將信將疑，含遂說顒道：「成都王為皇室至親，且有大功，今委政歸藩，甚得眾心。齊王冏越親專政，朝野側目，為大王計，可檄長沙王討齊，齊王必誅長沙王，我得借此興師，歸罪齊王，師出有名，不患不勝。若除去齊王，使成都王輔政，除逼建親，永安社稷，豈不是一番大功勞麼？」播弄是非，圖害二王，如此刁滑，最堪痛恨。顒貪立大功，居然依議，便抗表陳請道：
　　王室多故，禍難罔已。大司馬冏雖曾倡義，有興復皇位之功，而安定都邑，克寧社稷，皆成都王之勛力也，而冏不能固守臣節，實乖眾望。自京城大定，篡逆誅夷，乃率百萬之眾，來繞洛城，阻兵經年，不一朝覲，百官拜伏，晏然南面，壞樂官市署，用自增廣，取武庫秘仗，嚴列不解。故東萊王蕤，知其逆節，表陳事狀，橫遭誣陷，加罪黜徙。彼益樹植私黨，僭立官屬，幸妻嬖妾，名號比之中宮，寵豎頑僮，官爵儼同勛戚，密署心腹，實為貨謀，斥罪忠良，窺竊神器，逆倫始謀，固猶是也。臣受重任，蕃衛方岳，見冏所行，實懷激憤。即日翊軍校尉李含，乘馹密來，宣騰詔書，臣伏讀感切，五情若灼，《春秋》之義，君親無將。冏擁強兵，置黨羽，權宦要職，莫非私人，雖加重責之誅，恐不義服。今特勒精卒十萬，與州郡並協忠義，共會洛陽。驃騎將軍長沙王乂，同奮忠誠，廢冏還第，成都王穎，明德茂親，功高勛重，往歲去就，允合眾望，宜為宰輔，代冏阿衡之任。臣志安社稷，未敢營私，為此拜表摅誠，急切上聞！
　　顒既上表，即令李含為都督，出次陰盤，張方為前鋒，進逼新安，距洛陽百二十里，一面遣使邀結成都王穎，新野王歆，並范陽王嫚。音哮。嫚係宣帝從孫，父綏嘗封范陽王。綏死由嫚襲封，拜安南將軍，都督豫州軍事，就鎮許昌。諸王接到顒使，尚各按兵不動，坐觀成敗。也是中立政策。那齊王冏得了顒表，事出意外，不免驚惶，忙召百官，會議府中。冏首先開口道：「孤首倡義兵，掃除元惡，區區臣心，可質神明。今二王聽信讒言，忽構大難，究應如何對待，方保萬全？」尚書令王戎應聲道：「如公勛業，原足蓋世，但賞不及勞，故人懷貳心。今二王相結，恐不可當，公何不委權崇讓，潔身就第？使二王無從借口，自然得安。」司空東海王越，也如戎議。忽有一人趨入，怒目厲聲道：「趙庶人聽任孫秀，移天易日，當時袞袞諸公，無一倡義，賴我王犯矢石，貫甲冑，攻圍陷陣，事乃得濟。今日計功行封，未遍三台，這是賞報稽遲，責不在府。今讒言肆逆，理應一致同心，共圖誅討，乃虛承偽書，令王就第，試想漢魏以來，王侯就第有能保全妻子否？誰主此議，實可斬首！」你想討滅二王，果可保全妻子麼？王戎聞言，大吃一驚，慌忙審視，乃是冏門下中郎將葛旟。再顧齊王冏面色，也覺有異，更惶恐的了不得。眉頭一皺，計上心來，托言腹脹如廁，裝出龍鍾狀態，才至廁所，跌了一交，弄得滿身糞穢，臭不可聞，乃踉蹌逃去。虧他裝做得出。百官莫敢置議，也陸續溜了出來。
　　冏恐長沙王乂為內應，忙遣心腹將董艾，引兵襲乂。偏乂已走了先著，率左右百餘人，馳入中宮，闔住諸門，挾了惠帝，號召衛士，出攻大司馬府。董艾陳兵宮西，縱火焚千秋神武諸門，乂亦遣部將宋洪，往燒冏第。兩下裡喊聲大震，火光燭天。冏使黃門令王湖盜出騶虞幡，麾示大眾，宣言長沙王矯詔為亂。乂卻擁惠帝至上東門，御樓傳旨，說是大司馬謀反。董艾不顧利害，望見天子麾蓋，竟令部眾仰射，矢集御前，侍駕諸臣，多被射傷，或即倒斃。都下各軍，見董艾如此無禮，遂疑冏謀反是實，於是相率攻冏，接連戰了三日三夜，冏眾大敗。大司馬長史趙淵，執冏請降，當由乂牽冏上殿，面見惠帝。冏自陳枉屈情形，伏地涕泣。惠帝不覺心動，意欲赦冏。乂亟叱左右推冏出外，一刀殺死，梟示六軍。同黨如董艾葛旟等，皆夷三族，戮至二千餘人。冏子冰英超，一並褫爵，幽禁金墉城。冏弟北海王寔，連坐被廢，乃復請惠帝登殿，下詔大赦，改元太安。進長沙王乂為太尉，都督中外諸軍事。封廢王蕤子炤為齊王，奉齊獻王攸遺祀，且遙諭河間王顒等罷兵。顒乃召還李含張方，含怏怏退歸。原來含為顒計，檄乂討冏，本意是借乂為餌，總道乂非冏敵，必為所殺，待冏殺乂後，勢必具敝，正好乘釁入都，除冏廢帝，迎立成都王穎，由顒為相，自己好佐顒預政，偏偏不如所料，乂得一舉殺冏，反把朝廷大權，平白地為乂取去，真是替人作嫁，毫無益處。含因此失望，又想設法挑釁，勸顒除乂。適值巴氐李特，倡亂成都，顒有西顧憂，遣督護衙博出屯梓潼，與特相持，不得不將內政問題，暫且擱起。小子也只好將李特亂事，隨筆敘明。
　　自從李特兄弟，與流民西行入都，見前文。益州刺史趙廞，見特材武，引為己用。特弟庠流，當然同處。特恃勢掠民，為蜀人患。成都內史耿滕，密奏晉廷，略言「流民剽悍，蜀民懦弱，喧賓奪主，必為亂階。刺史趙廞，不能控驅，反假權寵，應如何防患未然，酌量調遣」云云。晉廷遂征還趙廞，用滕為益州刺史。廞本賈后姻親，接到朝旨，愈覺悚惶，自思晉廷衰亂，不如抗命據蜀，獨霸一方。乃大發倉廩，遍賑流民，更厚待李特兄弟，倚作爪牙。待耿滕入州，竟發兵出攻，把滕擊死。又誘殺西夷校尉陳總，自稱大都督大將軍益州牧，建置僚屬，改易守令，分遣李特兄弟，屯守要害。庠招集各郡壯勇，得萬餘人，堵塞北道，受廞封為威寇將軍。廞長史杜淑張粲，謂廞倒戈授人，恐為庠噬，廞從此忌庠。庠未曾聞知，反入勸廞速稱尊號，語尚未畢，即被淑粲兩人，左右突出，把庠拿下，責他大逆不道，推出斬首。特與流在外握兵，乃驟斬一庠，豈非冒味？一面遣人慰撫特流，但言庠罪應死，兄弟不相連坐，盡可安心戍守。特與流那裡肯從？便引眾趨歸綿竹。廞恐二人報怨，擬遣將加防，適牙門將許弇，求為巴東監軍，杜淑張粲，固執不許。弇怒殺淑粲，淑粲左右復殺弇。三人皆廞心腹，同時斃命，廞如失左右手，不得已遺長史費遠，蜀郡太守李苾，督護常俊，率領萬餘人，往戍綿竹附近的石亭。李特欲為弟報仇，潛募徒眾，得七千餘人，夜襲費遠等軍營。遠等駭走，奔還成都。特乘勝進攻，日夜不休。遠苾與軍祭酒張微，復斬關夜遁，文武盡散。廞孤立無助，只好帶了妻孥，混出城門，駕著扁舟，走向廣都。手下親丁數名，見廞失勢，頓時圖變殺廞，函首送特。特已趨入成都，大掠三日。既得廞首，懸示城門，且遣使入都，表陳廞罪，佇待朝命。先是梁州刺史羅尚，聞廞逆命，曾上言廞非雄才，不久必斃，已而果如尚言。晉廷以尚為能，即授尚平西將軍，領益州刺史。尚率牙門將王敦，廣漢太守辛冉，及新任蜀郡太守徐儉等入蜀。特聞尚來，且憂且懼，使季弟驤繞道出迎，賂貽珍玩，統是五光六色，價值連城。尚不禁大喜，見利即喜，貪鄙可知，烏足濟事？立命驤為騎督，特與弟流復率部眾牽牛擔酒，馳至綿竹，為尚接風。王敦辛冉語尚道：「特等統是盜賊，可乘他來會，拿住斬首，方免後患。」尚不肯依議。厚撫特流，偕入成都，更保舉特為宣威將軍，流為奮武將軍。會秦雍二州，接奉朝旨，令召還入蜀流民。又由御史馮該，往蜀督遣，流民多不願行。特尚有兄輔，留居略陽，此時赴蜀，語特謂中國方亂，不宜遣還流民。特乃再致賂羅尚，並及馮該，請展緩流民歸期。兩人得了貨賂，許令寬限半年。
　　時方春季，轉瞬間即到新秋，流民多為人傭工，無資可行，且因水潦方盛，五穀未登，更不便就道，復乞特再為緩頰。特因申稟羅尚，更請延期。尚頗欲允許，廣漢太守辛冉，向尚力阻，堅持前約。就中還有一段隱情，乃是冉暗中舞弊，隻手瞞天，當特流二人受官時，詔書迭下，令冉等調查流民，果與特等同討趙廞，亦應按功加賞等語，冉昧下朝命，並未照辦，且欲殺流民首領，劫取資財。流民相率怨冉，復相率感特。特欲收結眾心，便在綿竹連置大營，安處流民，並移文至冉，請他法外施仁，毋使流民失所。冉閱特文，勃然大怒，索性懸賞通衢，募李特兄弟頭顱。特聞冉懸賞購已，令人潛往揭榜，令弟驤添寫數語，謂能斬送流民首級，每一頭賞布百匹，於是流民大憤，奔投特營，旬日間至二萬餘人。冉復立柵衝要，謀掩流民，且遣廣漢都尉曾元，牙門張顯率步騎三萬人，夜襲特營。羅尚亦遣督護田佐為助。特正分部眾為二壘，自居東營，令弟流居西營，繕甲厲兵，設伏以待。曾元張顯田佐等，到了特營，見營中燈火無光，寂無聲響，總道特未曾防備，放膽直入。不料號炮一聲，伏兵四出，特自營內殺出，流從營外殺入，一陣亂剁，把曾元張顯田佐三人，一古腦兒了結性命，餘眾多死，逃脫的不過數千人。流民喜躍異常，共推特行鎮北大將軍，承制封拜。流行鎮東大將軍，兼號東督護。輔與驤亦俱為將軍，進兵攻冉。冉督兵出戰，屢為所敗，遂溃圍出走德陽。既不能戰，又不能守，還想什麼大富貴？特入據廣漢，令李超為太守，再率眾往攻成都。沿途曉示蜀民，與他約法三章，施捨賑貸，禮賢拔滯，軍律肅然，秋毫無犯，蜀民大悅。是謂強盜發善心。羅尚出兵拒特，統被擊退，不得已在城外築壘，連營自固，一面貽書梁州，及南夷校尉等處，乞請援師。
　　河間王顒，得成都被困消息，乃遣衙博帶領兵士，往援成都。晉廷亦授張微為廣漢太守，進軍德陽，羅尚又遣督護張龜，出次繁城。三路人馬，遙相呼應，為夾攻計。特使次子蕩引兵襲博，自統部眾擊破張龜，再至德陽堵御張微。博引兵至梓潼，列營陽淝，突聞李蕩掩至，倉猝出戰，被他殺敗，退保葭萌。梓潼太守張演，棄城遁去。巴西丞毛植迎降蕩軍。蕩再攻衙博，博又怯走，麾下兵悉數降蕩。蕩向特報捷，特遂自稱大將軍益州牧，都督梁益二州軍事。改年建初，大發兵攻張微。微依高據險，與特相持，連日不決。待至特眾惰弛，乃遣步兵循出而下，突入特營。特抵擋不住，且戰且走。途中七高八低，險些兒為微所乘，幾至全軍覆沒。忽見一少年將軍，身穿重鎧，手持長矛，大呼直前，讓過李特，竟向微軍中殺入，左挑右撥，無人敢當，接連刺死數十人，方將微軍殺退。特瞧將過去，那少年不是別人，正是次子李蕩，不由的喜出望外，復驅眾返追微軍。微見特追至，整陣再戰，不料蕩餘勇可賈，仗著一桿蛇矛，摧鋒陷陣，辟易千人。微軍已膽弱氣衰，不敢與鬥，微只得逃回德陽。特既得勝仗，便欲引還，蕩進言道：「微已戰敗，士卒傷殘，智勇俱竭。我軍正可乘他勞敝，一鼓擒微，若失此機會，待微休養瘡痍，再得振奮，恐未易圖謀了。」特乃令蕩進圍德陽。微溃圍出走，由蕩驅眾追殺，竟得將微刺死，並生擒微子存，旋師報特。特召存入見，存跪伏乞命。特樂得施恩釋存使歸，發還微屍。也知權詐。遣部將騫碩為德陽太守，正擬再攻成都。
　　忽聞河間王顒，又遣梁州刺史許雄，率兵前來，乃留眾守候。俟雄軍一到，便殺將過去。雄軍遠來困乏，怎敵得李特的生力軍？戰不數合，便即敗退。越宿又戰，雄軍復敗，遁回梁州。特乃得移兵西進，復攻羅尚。尚自特東去後，曾在郫水岸上，增戍加防，且因李流李驤，未曾隨特他去，仍然分駐毗橋，因此不敢遠出，但遣兵出擾驤營。驤再戰再勝，三戰失利，奔入流營，與流並力回攻，又大破尚軍。尚軍真不耐戰。尚急得沒法，偏李特又潛軍渡江，擊退郫水戍卒，會集流驤兩營，直逼城下，聲震山谷，直使尚叫苦不迭，寢食難安。尚嘗謂廞無雄才，試問自己有雄才否？成都尚有內外二城，內城叫做太城，外城叫做少城，蜀郡太守徐儉，見李特勢盛，竟將少城降特，尚只孤守太城，越覺洶懼，不得已向特求和。特未肯遽許，入據少城。是時，蜀人危懼，皆結塢自保，特遣使安撫，眾皆聽命。惟特嘗申行禁令，不准侵掠，部下流民，趨集如蟻，免不得人多糧少，乃分遣流民，自向諸塢就食。李流入告道：「諸塢新附，人心未固，宜令大姓子弟，入城為質，方保無虞。」特怒答道：「大事已定，但當安民，奈何迫令入質，使他離叛呢？」徒知小惠，亦屬不合。既而晉廷遣荊州刺史宗岱，建平太守孫阜，帶領水軍三萬人，西援成都。岱令阜為前鋒，進逼德陽。特亟遣李蕩等往御阜軍，一戰失利，入守德陽。益州從事任睿，向尚獻議道：「特散眾就食，驕怠無備，朝廷援軍大至，將入德陽，這正是天意誅逆的時候了。乘此密結諸塢，約期同發，內外夾擊，定可破賊。」尚乃令睿夜縋出城，往告諸塢。諸塢人民，正得阜軍入境消息，便即從命，願如睿約。睿還城報尚，又自請往特詐降。尚悉依睿計，睿又出城詣特。特問及城中虛實，睿答道：「糧儲將盡，只有貨帛，不久便可破滅了。鄙意不甘同盡，故來投降。」特信為真言，留諸麾下。睿在特營二日，備悉特軍情狀，乃求還省家，特仍不以為疑，聽令自去。睿復入內城，部署兵馬，如期出發，直薄特營。諸塢亦遵約四應，表裡合擊，殺得特眾走投無路，東倒西歪。睿領著銳卒，衝至特前，特見睿到來，還疑他糾眾來援，當拍馬相迎，不防睿劈面一刀，立即送命，倒斃馬下。李輔急上前相救，又被睿順手殺死。惟李流李驤，及特少子李雄，挈領家屬及所有殘眾，拚命殺出，遁往赤祖去了。羅尚出城安民，把李特李輔屍身，一並焚骨揚灰，惟先時將兩首梟下，遣使傳送洛陽。小子因有詩歎道：
　　挺身百戰逞強梁，一敗偏遭馬上亡。
　　莫笑當年劉後主，興衰得喪本無常。
　　特既敗死，蕩在德陽，聞報即還，欲知後來情形，待至下回再表。

　　長沙王乂，隨冏起兵，未嘗親臨一戰，而因人成事，得復故封，此未始非一時之幸遇，為乂計，亦可以知足矣。乃與穎謁陵，即有乘間挑撥之言，小人得志，為鬼為蜮，誠哉其靡所底止也。李含之為顒設謀，比乂尤狡，乂欲借穎以除冏，含且借顒以除冏乂。假令當日者，冏乂果得並除，含計得逞，安知含之不再除穎顒也？然木必朽而後蟲生，堤必裂而後蟻入，冏穎乂顒，能知同族之不宜相戕，推誠相與，雖有百含，何能為哉？彼李特兄弟與流民同入成都，得良吏以駕馭之，未始不可收為爪牙，乃前有趙廞，後有羅尚，貪欲無藝，反使李特等乘怨行私，挾眾為亂，至特誅而亂似可止矣，然羅尚猶存，民怨未已，蜀豈能有寧日乎？此貪夫之所以終為國禍也。



　　
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>包公案－百家公案 - 第三十九回　晏實許氏謀殺夫</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十九回</br>　　晏實許氏謀殺夫</font></h4>
			　　斷云：<br />
　　淫婦敗風受極法，善人自有物扶持。<br />
　　包公明斷心如鏡，天理昭彰不可迷。<br />
　　話說開封府城西二十里，有一地名苦筲村，有一人家，姓俞字子介，家道頗富，以商旅為活，性最好善，看經念佛，專一施捨。其妻許氏，年方十九。每日介叟出外買賣，其左右鄰有一風流年少，名晏實，常往來於介叟家，因與許氏相通。許氏心甚愛之，日久月深，兩情繾綣，因此阿許遂與其夫不和。<br />
　　一日，介叟出外，晏實遂與阿許私議道：「我今蒙娘子惜愛，情意甚密，深望幸矣，倘或有日家長知覺，兩下耽誤，豈不深可恥哉。欲要取個久遠之計，不若裝著甚麼計較，候待介叟歸，置之陷阱，庶得兩情永諧鸞鳳。」阿許道：「此事容易。<br />
　　彼若歸時，汝故意請他去用醇酒，勸他飲醉之後，那時任從你發落便了。」商議已定。<br />
　　越數日，晏實聞介叟已歸，遂往其家賀之，因招介叟來家飲酒。介叟見是相熟之人，亦不推辭，隨晏實到彼舍，酒食已齊備。晏實盡意奉勸，介叟痛飲醉甚，待辭歸，實因送介叟縱步而行。行至村南僻源，有一大井，水深無底。其時天色漸暗，介叟醉倒不能行。晏實見四處無人，遂拖介叟去入井中而歸。<br />
　　次日實密以告阿許，阿許甚喜。又越數日，其鄰人皆問阿許：「介叟這幾日何往？」阿許告以相約同行之人在途等侯。鄰人信其言。晏實與阿許喜不自勝，自謂可以永諧連理，日夕在家裡通歡。<br />
　　介叟在井中醒來後，終日只是念佛誦經。但見水中有一大龜，以背乘介叟於水上。每至饑時，有數小龜各銜齋食以食介叟，介叟亦不覺其為饑。將經月餘，一日天下大雨，井水大漲，龜背乘介叟直至井岸。介叟乃得再生，遂投奔而歸。正值其妻與晏實方對飲高歌，忽見其夫之來，皆驚惶駭怖，疑其是鬼。<br />
　　晏實持刀趕逐，不容其歸。介叟無可投奔，遂具狀入府衙陳告，逐一供具其妻與晏實通姦及因謀害事情。拯見狀，即差人勾喚阿許及晏實一同根勘。二人已到，用長枷押入獄中理究。二人不得已，各各招認通姦設計謀害事因。拯視供明白，疊成案卷，遂將阿許處決斬罪，晏實臀杖一百，配二千里，永不許還鄉。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
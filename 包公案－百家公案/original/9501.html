<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>包公案－百家公案 - 第三回　訪察除妖狐之怪</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三回</br>　　訪察除妖狐之怪</font></h4>
			　　斷云：<br />
　　張明為客到東京，好色心邪惹怪精。<br />
　　包公除斬妖狐後，自是人間得太平。<br />
　　話說仁宗寶元年間，包公在東京之日，適屬縣有姓張名明字晦之者，年二十歲，美姿容，善賦詩，尚未娶有室也。因在家安閒無事，父母命其收拾資本，出外為商。偶到東京而回，未及至家，泊船於岸。是夜月明如晝，明不能寐，披襟閒行，遂吟一絕云：荇帶浦芽望欲迷，白鷗來往傍人飛。<br />
　　水邊苔石青青色，明月蘆花滿釣磯。<br />
　　當日張明吟罷，俄然見一美人，望月而拜。拜罷，遂吟詩一首云：拜月下高堂，滿身風露涼。<br />
　　曲欄人語靜，銀鴨自焚香。<br />
　　又曰：昨宵拜月月似鐮，今宵拜月月如弦。<br />
　　直須拜得月滿輪，應與嫦娥得相見。<br />
　　嫦娥孤淒妾亦孤，桂花涼影墮冰壺。<br />
　　年年空習羽衣曲，不省三更再遇無。<br />
　　美人吟畢，張明悅其美貌，遂趨前問日：「娘子何如而拜月也？」美人笑而答曰：「妾見物類尚且成雙，吟此拜月之詩，意欲得一佳婿耳。」明曰：「娘子所願何如？」美人曰：「妾意得婿如君，則妾之願足矣，豈有外慕之心乎？」明見美人所言投機，遂乃喜不自勝，言曰：「世之姻緣有難遇而易合者，今宵是也。娘子若不棄，當與娘子偕至予舟同飲合巹之酒，可乎？」美人見明言此，全無難色，欣然與其登舟，相與對月而酌。既而與張明交會，極盡歡娛之美。次日明促舟回家，同美人拜見父母宗族。問張明何處得此美人，明答以娶某處良家之女。<br />
　　美人自入明家，勤紡織，縫衣裳，事舅姑。處宗族以睦，接鄰里以和，待奴僕以恕，交妯娌以義，上下內外，皆得歡心，咸稱其得賢內助焉。時包公因革猴節婦坊牌，案臨屬縣，偶見其家有黑氣沖天而起。包公即喚左右停止其處，請其宅左右問其故。包公曰：「此間有妖氣，吾當往除之。」眾皆駭異。<br />
　　先是美人泣謂明曰：「三日後大難已迫，妾必死矣。」明驚問其故，美人蔽而不言，惟曰：「君不忘妾情，此誠意外之望也。」凡四日而包公倏到，伏劍登門，觀者罷市，美人驚愕失措，將欲趨避。包公以照魔鏡略照，知其為狐，遂乃大叱之曰：「妖狐安往！」美人俯於地，泣吟一律曰：一自當年假虎威，山中百獸莫能欺。<br />
　　聽水瀟瀟玄冬冱，走野茫茫黑夜啼。<br />
　　千歲變時成美女，五更啼處學嬰兒。<br />
　　方今聖主無為治，九尾呈樣定有期。<br />
　　美女吟畢，包公判曰：「汝乃異類，何得迷人？」即令李虎揮劍斬之，乃一狐耳。復喚張明問其來歷。張明即以因商於外，泊舟得之前言說了。包公曰：「此妖孽如此，若非吾到此除之，則爾亦不免耗散其精神矣。」張明再拜，致謝包公之神明莫及。而明後遂無恙而終。此可以為心邪好色者之戒矣！<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
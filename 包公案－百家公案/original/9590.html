<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>包公案－百家公案 - 第九十二回　斷魯郎勢燄之害</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九十二回</br>　　斷魯郎勢燄之害</font></h4>
			　　斷云：<br />
　　包公嚴令神明圖，強暴招情已伏辜。<br />
　　黎庶招安皆欽仰，謳歌老幼滿街途。<br />
　　話說景佑五年三月，東京開省院貢舉天下才子。西京有一士人，姓馬名一字佑君，父曾為平原縣知縣。一日，因為東京出榜招賢，遂整備行李，出去赴省。其妻李氏，年方十九，美貌端方，見夫臨行，垂淚不忍別之，乃云：「結髮之情，可忍一旦別離？」其夫婿不忍舍之，答云：「十年立志芸窗，三年一次科舉，若此不去，又恐錯過；若去得來，我亦難捨，意欲與娘子同上東京走一回，娘子肯去否？」李氏云：「既事君子，惟命是從，豈有不隨之理。今日願伴夫主同行。」佑君大喜，擇吉日離家，與妻偕行。有詩為證：結髮深恩不可忘，臨行難捨兩分張。<br />
　　一時攜手同登奔，豈憚山遙與水長。<br />
　　話說佑君與妻路上曉行夜住，一日行到鄭州中牟縣，與其妻投於張家店。佑君出外訪朋友，其妻方濯足於房中，忽聞門外喧哄之聲，見有十數人在店前排列，有一人紫巾黃襖，威燄爍爍，乃一豪勢之家，名魯千郎，父為現任轉運。佑君妻見之，遂閉門不出。不想魯千郎驀見，因問店主：「適來是誰家女子，容貌可愛！」店主答云：「是西京士人帶來妻小，要往東京會試，在此安歇。」千郎遂請主人通知，令出來相見一次。<br />
　　店主人店中道與李氏知之。李氏聽說，力拒之云：「男女不通借問，我出來之人，有甚麼相見？」堅然不肯出。店主說知千郎，千郎大怒，遂令左右打開房門，扯出佑君妻，便行毆打。<br />
　　佑君歸店，妻具以告之。佑君怒云：「此人無理太甚。」便令妻直入府陳告於包拯。拯審狀明白，隨即差人追喚千郎來證；公吏聽罷說要拘千郎，竟徘徊不敢去，復拯云：「魯家原是豪強有勢之人，前後應殺人過犯，往年官司亦相讓他，只罰其銅，我等怎敢入他門？」拯思之良久，遂令諸吏遍告外人，來日判府生日，最喜人獻詩賀壽。來日天曉，官員士子詩詞駢集，群然賀壽。有魯千郎亦獻一詞，名《千秋歲》：寒垣秋草，又報平安好。樽酒上、英雄表。金湯止氣象，珠玉霏談笑。春近也，梅花得似人難老。莫惜金樽倒，鳳詔看看到。流不住、江東小。從容帷幄裡，整頓乾坤了。千百歲，從今盡是中書考。<br />
　　拯見詞，故褒獎之云：「足下文學優餘，詩詞清麗。」千郎有昂然自得之意，笑答云：「非我之才，亦不過述前人之作而已。」拯遂設筵席待之。飲至半酣，拯以佑君妻所陳狀示千郎云：「足下的有厚人妻小之事否？」千郎忿然作色云：「此事雖有，但如我何？縱殺人亦不過罰銅耳。」拯大怒云：「朝廷法度，爾敢故犯乎？罰銅是哪款律法？」隨喚公吏取長枷押送獄中。次日具榜張掛：「中牟縣豪強魯千郎，現監在獄，應有遠近冤枉人，各仰具狀前來陳告。」數日詞訟紛然。有父老告千郎三度殺人，俱被前次官司饒過，縱容其強暴。拯遂逐一根勘明白，千郎一一招伏。案款已成，遂將千郎斬了首級，號令四門。發回佑君夫婦。後來佑君得中高第，除授同州僉判，夫婦同去赴任。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
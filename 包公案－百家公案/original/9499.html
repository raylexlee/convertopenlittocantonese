<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>包公案－百家公案 - 第一回　判焚永州之野廟</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一回</br>　　判焚永州之野廟</font></h4>
			　　斷云：<br />
　　方求虛明絕野塵，詞章吐出句清新。<br />
　　勸將一管春秋筆，褒貶前人戒後人。<br />
　　話說湖廣永州之山有座野廟，樹木參天，陰雲蔽日，風雨往往生其上，而本廟之神，甚是靈跡。時例，每歲之中要童男、童女祭奠，則一境獲寧；若不祭奠則萬家勞憂，不得安生也。時有包公，因仁宗天子欽差訪察天下州縣，路經永州。有鄉耆民，以永州缺官治事，咸皆相謂曰：「吾聞包公為官清正，神明欽仰。今既到此，不可失也。」遂皆邀集相迎，於是請掌州事。鄉官亦皆上表交薦。仁宗天子許之。包公曆任之初，聞知永州野廟之事，乃驚歎曰：「守令之責也。」次日即率鄉耆民，吩咐曰：「吾來日當與汝等往廟行香。」且作文以祭之，詞曰：嗚呼！國以民為本，民以食為天，此古今之常道也。<br />
　　今神主宰一方，血食茲土，正宜奠民居而足民食，胡乃為民害而構民仇？年享童男童女，嗜殺無窮；歲燒布帛楮錢，貪婪無厭。世之贓官污吏，尚王法所難容；陰而惡鬼邪神，豈天曹之輕宥？伏冀悔過更新，共享和平之福，苟六欲之不泯，宜三尺之所誅。前言既盡，主者施行。<br />
　　當下包公將祭文讀畢，焚之於爐。未及回步，俄頃之間，狂風大作，玄雲蔽空，驟雨如注。廟中火光四起，鬼卒號呼，從者股栗，盡皆失色。包公正色端坐，忽聞其神吟曰：<br />
　　種類生來毒所鍾，深山大澤慣潛跡。<br />
　　開喉一旦能吞象，服氣三年解化龍。<br />
　　斬後劉邦興帝業，埋時叔敖有陰功。<br />
　　身長九萬人知否？繞遍崑崙第一峰。<br />
　　包公聞之，驚異其事，悵快而歸。<br />
　　次年，包公下令禁革永州百姓，敢有至前祭奠者，治以重罪。未幾，野廟之神逕往各村雲擾，居民遑遑，六畜耗損，田禾無收。民大患之，遂即呼集計議，連名具狀，逕赴包公台前，首告其事。當日包公觀罷狀詞，不勝其怒。即喚張龍、趙虎二人，吩咐四面放火，焚燒其廟。二人領了包公之命，即於四面堆積乾柴。正放火之間，忽然風生西北，霧滿東南，不多時間，大雨如注，淋滅其火，竟不能毀。張、趙二人呆了半晌，忙奔州衙來報其事。包公聞報，心不為動，乃歎息曰：「吾居官數年，只是為國為民，未曾妄取百姓毫釐之物，今既有此妖邪，吾當體正除之。」遂即急往城隍廟，禱之曰：伏以寂然不動，陰陽有一定之機；感而遂通，鬼神有應變之妙。明見萬里，事悉秋毫。至如賞善勸惡，亦乃職分當為。永州廟荼毒生靈，某所不忍；永州境流離黔首，神其能安？乞施雷電之威，拯彼水火之患，則一州幸甚，而包拯亦幸甚也。<br />
　　禱畢。過了三日，只見風雨大作，雷電交轟，遙聞永州廟中，隱隱有殺伐之聲，移時之間方息。是時，包公率百姓前往視之，但見野廟已被雷火燒燬，內有白蛇，長數十丈，死於其地焉。於是其怪遂息，百姓無少長皆歌舞於道曰：「吾一州百姓盡蒙更生之恩者，實賴包公之德也。」至今頌之不衰。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
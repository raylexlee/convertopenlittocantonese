<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>封神演義 - 第九十九回　姜子牙歸國封神</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九十九回</br>　　姜子牙歸國封神</font></h4>
			　　詩曰：<br>　　　　濛濛香靄彩雲生，滿道謳歌賀太平。北極祥光籠兌地，南來紫氣繞金城。<br>　　　　群仙此日皆登果，列聖明朝盡返貞。萬古崇呼禋祀遠，從今讓國永澄清。<br>　　話說子牙借土遁來至玉虛宮前，不敢擅入。少時，只見白鶴童兒出來，看見姜子牙，忙問曰：「師叔何來？」子牙曰：「煩你通報一聲，特來叩謁老師。」童子忙進宮來，至碧遊床前啟曰：「稟上老爺：姜師叔在宮外求見。」元始天尊曰：「著他進來。」童子出來，傳與子牙。子牙進宮，至碧遊床前，倒身下拜：「弟子姜尚願老師聖壽無疆！弟子今日上山，拜見老師，特為請玉符、敕命，將陣亡忠臣孝子，逢劫神仙，早早封其品位，毋令他遊魂無依，終日懸望。乞老師大發慈悲，速賜施行。諸神幸甚！弟子幸甚！」元始曰：「我已知道了。你且先回，不日就有符敕至封神臺來。你速回去罷。」子牙叩首謝恩而退。<br />
　　子牙離了玉虛宮，回至西岐；次日，入朝參謁武王，備言封神一事：「老師自令人齎來。」不覺光陰迅速，也非止一日，只見那日空中笙簧嘹亮，香煙氤氳，旌幢羽蓋，黃巾力士簇擁而來。白鶴童子親齎符敕降臨相府。怎見得，有詩為證：<br>　　　　紫府金符降玉臺，旌幢羽蓋拂三台。雷瘟火斗分先後，列宿群星次第開。<br>　　　　糾察無私稱至德，滋生有自序長才。仙神人鬼從今定，不使朝朝墮草萊。<br>　　話說子牙迎接玉符、金敕，供於香案上，望玉虛宮謝恩畢，黃巾力士與白鶴童子別了子牙回崑崙。不表。子牙將符敕親自齎捧，借土遁往岐山前來。只一陣風早到了封神臺。有清福神柏鑑來接子牙。子牙捧符敕進了封神臺，將符敕在中供放，傳令武吉、南宮适：「立八卦紙旛，鎮壓方向與干支旗號。」又令二人領三千人馬，按五方排列。子牙吩咐停當，方沐浴更衣，拈香金鼎，酌酒獻花，繞臺三匝。子牙拜畢誥敕，先命清福神柏鑑在壇下聽候。子牙然後開讀玉虛宮元始天尊誥敕：<br>　　　　「太上無極混元教主元始天尊敕曰：嗚呼！仙凡路迴，非厚培根行豈能通；神鬼途分，豈諂媚奸邪所覬竊。縱服氣煉形於島嶼，未曾斬卻三尸，終歸五百年後之劫；總抱真守一於玄關，若未超脫陽神，難赴三千瑤池之約。故爾等雖聞至道，未證菩提。有心自修持，貪癡未脫；有身已入聖，嗔怒難除。須至往愆累積，劫運相尋。或托凡軀而盡忠報國；或因嗔怒而自惹災尤。生死輪迴，循環無已；業冤相逐，轉報無休。吾甚憫焉！憐爾等身從鋒刃，日沉淪於苦海，心雖忠藎，每飄泊而無依。特命姜尚依劫運之輕重，循資品之高下，封爾等為八部正神，分掌各司，按布週天，糾察人間善惡，檢舉三界功行。禍福自爾等施行，生死從今超脫，有功之日，循序而遷。爾等其恪守弘規，毋肆私妄，自惹愆尤，以貽伊戚，永膺寶籙，常握絲綸。故茲爾敕，爾其欽哉！」<br>　　子牙宣讀敕書畢，將符籙供放案桌之上，乃全裝甲冑，左手執杏黃旗，右手執打神鞭，站立中央，大呼曰：「柏鑑可將『封神榜』張掛臺下。諸神俱當循序而進，不得攙越取咎。」柏鑑領法旨，將「封神榜」張掛臺下。只見諸神俱簇擁前來觀看。那榜首就是柏鑑。柏鑑看見，手執引魂旛，忙進壇跪伏壇下，聽宣元始封誥。子牙曰：「今奉太上元始敕命：爾柏鑑昔為軒轅黃帝大帥，征伐蚩尤，曾有勳功；不幸殛死北海，捐軀報國，忠藎可嘉！一向沉淪，冤尤可憫。幸遇姜尚封神，守臺功茂，特賜寶籙，慰爾忠魂。今敕封爾為三界首領八部三百六十五位清福正神之職。爾其欽哉！」柏鑑在臺下，陰風影裏，手執百靈旛，望玉敕叩頭謝恩畢。只見壇下風雲簇擁，香霧盤旋。柏鑑至臺外，手執百靈旛伺候指揮。子牙命柏鑑：「引黃天化上臺聽封。」不一時，只見清福神用旛引黃天化至壇下，跪聽宣讀敕命。子牙曰：「今奉太上元始敕命：爾黃天化以青年盡忠報國，下山首建大功，救父尤為孝養；未享榮封，捐軀馬革，情實痛焉！援功定賞，當存其厚，特敕封爾為管領三山正神炳靈公之職。爾其欽哉！」黃天化在壇下叩首謝恩，出壇而去。子牙命柏鑑：「引五岳正神上壇受封。」少時，清福神引黃飛虎等齊至臺下，跪聽宣讀敕命。子牙曰：「今奉太上元始敕命：爾黃飛虎遭暴主之慘惡，致逃亡於他國，流離遷徙，方切骨肉之悲；奮志酧知，突遇陽針之劫，遂罹凶禍，情實可悲！崇黑虎有志濟民，時逢劫運；聞聘等三人金蘭氣重，方圖協力同心，忠義志堅，欲效股肱之願；豈意陽運告終，齎志而歿。爾五人同一孤忠，功有深淺。特鍚榮封，以是差等。乃敕封爾黃飛虎為五岳之首，仍加敕一道，執掌幽冥地府一十八重地獄，凡一應生死轉化人神仙鬼，俱從東岳勘對，方許施行。特敕封爾為東岳泰山大齊仁聖大帝之職，總管天地人間吉凶禍福。爾其欽哉！毋渝厥典。」黃飛虎在臺下先叩首謝恩。子牙方讀四敕曰：「特敕封爾崇黑虎為南岳衡山司天昭聖大帝；特敕封爾聞聘為中岳嵩山中天崇聖大帝；特敕封爾崔英為北岳恆山安天玄聖大帝；特敕封爾蔣雄為西岳華山金天願聖大帝。爾其欽哉！」崇黑虎等俱叩首謝恩畢，同黃飛虎出壇而去。子牙命柏鑑：「引雷部正神上臺受封。」只見清福神持引魂旛出壇來引雷部正神。只見聞太師，畢竟他英風銳氣，不肯讓人，那裏肯隨柏鑑。子牙在臺上看見香風一陣，雲氣盤旋，率領二十四位正神逕闖至臺下，也不跪。子牙執鞭大呼曰：「雷部正神跪聽宣讀玉虛宮封號！」聞太師方才率眾神跪聽封號。子牙曰：「<br>　　今奉太上元始敕命：爾聞仲曾入名山，證修大道，雖聞朝元之果，未証至一之諦，登大羅而無緣，位人臣之極品，輔相兩朝，竭忠補袞，雖劫運之使然，其貞烈之可憫。今特令爾督率雷部，興雲布雨，萬物托以長養，誅逆除奸，善惡由之禍福；特敕封爾為九天應元雷神普化天尊之職，仍率領雷部二十四員催雲助雨護法天君，任爾施行。爾其欽哉！<br>　　雷部二十四位天君正神名諱：<br>　　　　鄧天君　諱忠　　辛天君　諱環　　張天君　諱節　<br>　　　　陶天君　諱榮　　龐天君　諱洪　　劉天君　諱甫　<br>　　　　苟天君　諱章　　畢天君　諱環　　秦天君　諱完　<br>　　　　趙天君　諱江　　董天君　諱全　　袁天君　諱角　<br>　　　　李天君　諱德（萬仙陣亡）　　孫天君　諱良　　柏天君　諱禮<br>　　　　王天君　諱變　　姚天君　諱斌　　張天君　諱紹　<br>　　　　黃天君　諱庚（萬仙陣亡）　　金天君　諱素（萬仙陣亡）　　吉天君　諱立　<br>　　　　余天君　諱慶　　閃電神（即金光聖母）　　助風神（即菡芝仙）」<br>　　話說雷祖率領二十四位天君聽封號畢，俱望臺上叩首謝恩，出封神臺去訖。只見祥光縹緲，紫霧盤旋，電光閃灼，風雲簇擁，自是不同。有詩讚之，詩曰：<br>　　　　布雨興雲助太平，滋培萬物育群生。從今雷部承天敕，誅惡安良達聖明。<br>　　雷祖去了。子牙又命柏鑑：「引火部正神上臺聽封。」不一時，清福神引羅宣等至臺下，跪聽宣讀敕命。子牙曰：「今奉太上元始敕命：爾羅宣昔在火龍島曾修無上之真，未跨青鸞之翼，因一念嗔癡，棄七尺為烏有，雖尤爾咎，實乃往愆。特敕封爾為南方三氣火德星君正神之職；仍率領火部五位正神，任爾施行，巡察人間善惡。爾其欽哉！<br>　　火部五位正神名諱：<br>　　　　尾火虎　朱　諱晤　　室火豬　高　諱震　<br>　　　　觜火猴　方　諱貴　　翼火蛇　王　諱蛟　<br>　　　　接火天君　劉　諱環」<br>　　話說火星率領五位正神叩首謝恩，出臺去了。子牙又命柏鑑：「引瘟部正神上臺受封。」少時，清福神引呂岳等至臺下，跪聽宣讀敕命。只見慘霧悽悽，陰風習習。子牙曰：「今奉太上元始敕命：爾呂岳潛修島嶼，有成仙了道之機，誤聽萋菲，動干戈殺戮之慘，自墮惡趣，夫復何戚？特敕封爾為主掌瘟㾮昊天大帝之職；率領瘟部六位正神，凡有時症，任爾施行。爾其欽哉！<br>　　瘟部六位正神名諱：<br>　　　　東方行瘟使者　　周　諱信<br>　　　　南方行瘟使者　　李　諱奇<br>　　　　西方行瘟使者　　朱　諱天麟<br>　　　　北方行瘟使者　　楊　諱文輝<br>　　　　勸善大師　　　　陳　諱庚　<br>　　　　和瘟道士　　　　李　諱平」<br>　　呂岳等聽罷封號，叩首謝恩，出壇去了。子牙又命柏鑑：「引斗部正神至臺下受封。」不一時，只見清福神引金靈聖母等至臺下，跪聽宣讀敕命。子牙曰：「今奉太上元始敕命：爾金靈聖母等，道德已全，曾歷百千之劫；嗔心未退，致罹殺戳之殃；皆自蹈於烈焰之中，豈冥數已定輪迴之苦。悔已無及。慰爾潛修，特敕封爾執掌金闕，坐鎮斗府，居週天列宿之首，為北極紫氣之尊，八萬四千群星惡煞，咸聽驅使，永坐坎宮斗母正神之職。欽承新命，克蓋日往愆！<br>　　五斗群星吉曜惡煞正神名諱：<br>　　　　東斗星官　蘇　諱護　　金　諱奎<br>　　　　　　　　　姬諱叔明　　趙　諱丙<br>　　　　西斗星官　黃諱天祿　　龍　諱環　<br>　　　　　　　　　孫諱子羽　　胡　諱昇　<br>　　　　　　　　　胡　諱雲鵬<br>　　　　中斗星官　魯　諱仁傑　　晁　諱雷　<br>　　　　　　　　　姬　諱叔昇<br>　　　　中天北極紫微大帝　　　姬　諱伯邑考<br>　　　　南斗星官　周　諱紀　　胡　諱雷　<br>　　　　　　　　　高　諱貴　　余　諱成　<br>　　　　　　　　　孫　諱寶　　雷鵾<br>　　　　北斗星官　黃　諱天祥（天罡）　　比干（文曲）　<br>　　　　　　　　　竇　諱榮（武曲）　　韓　諱昇（左輔）　<br>　　　　　　　　　韓　諱變（右弼）　　蘇　諱全忠（破軍）<br>　　　　　　　　　鄂　諱順（貪狼）　　郭　諱宸（巨門）<br>　　　　　　　　　董　諱忠（招搖）<br>　　群星名諱：<br>　　　　青龍星　鄧　諱九公　　白虎星　殷　諱成秀<br>　　　　勾陳星　雷　諱鵬　　滕蛇星　張　諱山<br>　　　　朱雀星　馬　諱方　　玄武星　徐　諱坤　<br>　　　　太陽星　徐　諱蓋　　太陰星　姜氏（紂后）<br>　　　　玉堂星　商　諱容　　天貴星　姬　諱叔乾　<br>　　　　龍德星　洪　諱錦　　紅鸞星　龍吉公主<br>　　　　天喜星　紂王天子　　天德星　梅　諱伯（紂大夫）<br>　　　　月德星　夏　諱招（紂大夫）　　天赦星　趙　諱啟（紂大夫）<br>　　　　貌端星　賈氏（黃飛虎妻）　　金府星　蕭　諱臻<br>　　　　木府星　鄧　諱華　　水府星　余　諱元<br>　　　　火府星　火靈聖母　　土府星　土　諱行孫<br>　　　　六合星　鄧氏嬋玉　　博士星　杜　諱元銑<br>　　　　力士星　鄔　諱文化　　奏書星　膠　諱鬲<br>　　　　河魁星　黃　諱飛彪　　月魁星　徹地夫人　<br>　　　　帝車星　姜　諱桓楚　　天嗣星　黃　諱飛豹　<br>　　　　帝輅星　丁　諱策　　天馬星　鄂　諱崇禹　<br>　　　　皇恩星　李　諱錦　　天醫星　錢　諱保<br>　　　　地后星　黃氏（紂妃）　　宅龍星　姬　諱叔德<br>　　　　伏龍星　黃　諱明　　驛馬星　雷　諱開<br>　　　　黃旛星　魏　諱賁　　豹尾星　吳　諱謙<br>　　　　喪門星　張　諱桂芳　　弔客星　風　諱林<br>　　　　勾絞星　費　諱仲　　卷舌星　尤　諱渾<br>　　　　羅睺星　彭　諱遵　　計都星　王　諱豹<br>　　　　飛廉星　姬　諱叔坤　　大耗星　崇　諱侯虎　<br>　　　　小耗星　殷　諱破敗　　貫索星　丘　諱引　<br>　　　　欄杆星　龍　諱安吉　　披頭星　太　諱鸞<br>　　　　五鬼星　鄧　諱秀　　羊刃星　趙　諱升<br>　　　　血光星　孫　諱焰紅　　官符星　方　諱義真<br>　　　　孤辰星　余　諱化　　天狗星　季　諱康　<br>　　　　病符星　王　諱佐　　鑽骨星　張　諱鳳<br>　　　　死符星　卞　諱金龍　　天敗星　柏　諱顯忠<br>　　　　浮沉星　鄭　諱樁　　天殺星　卞　諱吉<br>　　　　歲殺星　陳　諱庚　　歲刑星　徐　諱芳（穿雲總兵）<br>　　　　歲破星　晁　諱田　　燭火星　姬　諱叔義　<br>　　　　血光星　馬　諱忠　　亡神星　歐陽　諱淳（臨潼總兵）<br>　　　　月破星　王　諱虎　　月遊星　石磯娘娘<br>　　　　死氣星　陳　諱季貞　　咸池星　徐　諱忠<br>　　　　月厭星　姚　諱忠　　月刑星　陳　諱梧<br>　　　　黑殺星　高　諱繼能　　七殺星　張　諱奎<br>　　　　五谷星　殷　諱洪　　除殺星　余　諱忠<br>　　　　天刑星　歐陽　諱天祿　　天羅星　陳　諱桐<br>　　　　地網星　姬　諱叔吉　　天空星　梅　諱武<br>　　　　華蓋星　敖　諱丙　　十惡星　周　諱信<br>　　　　蠶畜星　黃　諱元濟　　桃花星　高氏蘭英<br>　　　　掃帚星　馬氏（子牙妻）　　大禍星　李　諱良<br>　　　　狼籍星　韓　諱榮（汜水總兵）　　披麻星　林　諱善<br>　　　　九醜星　龍　鬚虎　　三尸星　撒　諱堅<br>　　　　三尸星　撒　諱強　　三尸星　撒　諱勇<br>　　　　陰錯星　金　諱成　　陽差星　馬　諱成龍<br>　　　　忍殺星　公孫　諱鐸　　四廢星　袁　諱洪<br>　　　　五窮星　孫　諱合　　地空星　梅　諱德　<br>　　　　紅艷星　楊氏（紂妃）　　流霞星　武　諱榮<br>　　　　寡宿星　朱　諱昇　　天瘟星　金　諱大升　<br>　　　　荒蕪星　戴　諱禮　　胎神星　姬　諱叔禮　<br>　　　　伏斷星　朱　諱子真　　反吟星　楊　諱顯　<br>　　　　伏吟星　姚　諱庶良　　刀砧星　常　諱昊<br>　　　　滅沒星　房　諱景元　　歲厭星　彭　諱祖壽<br>　　　　破碎星　吳　諱龍<br>　　二十八宿名諱（內有八人封在水、火二部管事，俱萬仙陣亡）：<br>　　　　角木蛟　柏　諱林　　斗木豸　楊　諱信<br>　　　　奎木狼　李　諱雄　　井木犴　沈　諱庚<br>　　　　牛金牛　李　諱泓　　鬼金羊　趙　諱白高<br>　　　　婁金狗　張　諱雄　　亢金龍　李　諱道通<br>　　　　女土蝠　鄭　諱元　　胃土雉　宋　諱庚<br>　　　　柳土獐　吳　諱坤　　氐土貉　高　諱丙<br>　　　　星日馬　呂　諱能　　昂日雞　黃　諱倉<br>　　　　虛日鼠　周　諱寶　　房日兔　姚　諱公伯<br>　　　　畢月烏　金　諱繩陽　　危月燕　侯　諱太乙<br>　　　　心月狐　蘇　諱元　　張月鹿　薛　諱定<br>　　隨斗部天罡星三十六位名諱（俱萬仙陣亡）：<br>　　　　天魁星　高　諱衍　　天罡星　黃　諱真<br>　　　　天機星　蘆　諱昌　　天閒星　紀　諱丙<br>　　　　天勇星　姚　諱公孝　　天雄星　施　諱檜<br>　　　　天猛星　孫　諱乙　　天威星　李　諱豹<br>　　　　天英星　朱　諱義　　天貴星　陳　諱坎<br>　　　　天富星　黎　諱仙　　天滿星　方　諱保<br>　　　　天孤星　詹　諱秀　　天傷星　李　諱洪仁<br>　　　　天玄星　王　諱龍茂　　天健星　鄧　諱玉<br>　　　　天暗星　李　諱新　　天祐星　徐　諱正道<br>　　　　天空星　典　諱通　　天速星　吳　諱旭<br>　　　　天異星　呂　諱自成　　天煞星　任　諱來聘<br>　　　　天微星　龔　諱清　　天究星　單　諱百招<br>　　　　天退星　高　諱可　　天壽星　戚　諱成<br>　　　　天劍星　王　諱虎　　天平星　卜　諱同<br>　　　　天罪星　姚　諱公　　天損星　唐　諱天正<br>　　　　天敗星　申　諱禮　　天牢星　聞　諱傑<br>　　　　天慧星　張　諱智雄　　天暴星　畢　諱德<br>　　　　天哭星　劉　諱達　　天巧星　程　諱三益<br>　　隨斗部地煞星七十二位名諱（俱萬仙陣亡）：<br>　　　　地魁星　陳　諱繼真　　地煞星　黃　諱景元<br>　　　　地勇星　賈　諱成　　地傑星　呼　諱百顏<br>　　　　地雄星　魯　諱修德　　地威星　須　諱成　<br>　　　　地英星　孫　諱祥　　地奇星　王　諱平<br>　　　　地猛星　柏　諱有患　　地文星　革　諱高<br>　　　　地正星　考　諱鬲　　地闢星　李　諱燧　<br>　　　　地闔星　劉　諱衡　　地強星　夏　諱祥<br>　　　　地暗星　余　諱惠　　地輔星　鮑　諱龍<br>　　　　地會星　魯　諱芝　　地佐星　黃　諱丙慶<br>　　　　地祐星　張　諱奇　　地靈星　郭　諱巳<br>　　　　地獸星　金　諱南道　　地微星　陳　諱元<br>　　　　地慧星　車　諱坤　　地暴星　桑　諱成道<br>　　　　地默星　周　諱庚　　地猖星　齊　諱公<br>　　　　地狂星　霍　諱之元　　地飛星　葉　諱中<br>　　　　地走星　顧　諱宗　　地巧星　李　諱昌<br>　　　　地明星　方　諱吉　　地進星　徐　諱吉<br>　　　　地退星　樊　諱煥　　地滿星　卓　諱公<br>　　　　地遂星　孔　諱成　　地周星　姚　諱金秀<br>　　　　地隱星　甯　諱三益　　地異星　余　諱知<br>　　　　地理星　童　諱貞　　地俊星　袁　諱鼎相<br>　　　　地樂星　汪　諱祥　　地捷星　耿　諱顏<br>　　　　地速星　邢　諱三鸞　　地鎮星　姜　諱忠<br>　　　　地羈星　孔　諱天兆　　地魔星　李　諱躍<br>　　　　地妖星　龔　諱倩　　地幽星　段　諱清<br>　　　　地伏星　門　諱道正　　地僻星　祖　諱林<br>　　　　地空星　蕭　諱電　　地孤星　吳　諱四玉<br>　　　　地全星　匡　諱玉　　地短星　蔡　諱公<br>　　　　地角星　藍　諱虎　　地囚星　宋　諱祿<br>　　　　地藏星　關　諱斌　　地平星　龍　諱成<br>　　　　地損星　黃　諱烏　　地奴星　孔　諱道靈<br>　　　　地察星　張　諱煥　　地惡星　李　諱信<br>　　　　地魂星　徐　諱山　　地數星　葛　諱方<br>　　　　地陰星　焦　諱龍　　地刑星　秦　諱祥<br>　　　　地壯星　武　諱衍公　　地劣星　范　諱斌<br>　　　　地健星　葉　諱景昌　　地耗星　姚　諱燁<br>　　　　地賊星　孫　諱吉　　地狗星　陳　諱夢庚<br>　　隨斗部九曜星官名諱（俱萬仙陣亡）：<br>　　　　崇　諱應彪　　高　諱系平　　韓　諱鵬<br>　　　　李　諱濟　　王　諱封　　劉　諱禁<br>　　　　王　諱儲　　彭　諱九元　　李　諱三益<br>　　北斗五氣水德星君名諱：<br>　　　　水德星　魯　諱雄（率領水部四位正神）<br>　　　　箕水豹　楊　諱真　　壁水㺄　方　諱吉清<br>　　　　參水猿　孫　諱寶　　軫水蚓　胡　諱道元。」<br>　　眾群星列宿聽罷封號，叩首謝恩，紛紛出壇而去。子牙又命柏鑑：「引值年太歲至臺下受封。」少時，清福神用旛引殷郊、楊任等至臺下，跪聽宣讀敕命。子牙曰：「今奉太上元始敕命：爾殷郊昔身為紂子，痛母后至觸君父，幾罹不測之殃；後證道名山，背師者有逆天意，釀成犁鋤之禍。雖申公豹之唆使，亦爾自作愆由。爾楊任事紂，忠君直諫，先遭剜目之苦，歸周捨身報國，後罹橫死之災，總劫運之使然，亦冥數之難逭。特敕封爾殷郊為執年歲君太歲之神，坐守週年，管當年之休咎。爾楊任為甲子太歲之神，率領爾部下，日直正神，循週天星宿度數，察人間過往愆由。爾等宜恪修厥職，永欽新命。<br>　　太歲部下值日眾星名諱：<br>　　　　日游神　溫　諱良　　夜游神　喬　諱坤　<br>　　　　增福神　韓　諱毒龍　　損福神　薛　諱惡虎<br>　　　　顯道神　方　諱弼　　開路神　方　諱相<br>　　　　直年神　李　諱丙（萬仙陣亡）　　直月神　黃　諱承乙（萬仙陣亡）<br>　　　　直日神　周　諱登（萬仙陣亡）　　直時神　劉　諱洪（萬仙陣亡）」<br>　　殷郊等聽罷封號，叩首謝恩，出壇去了。子牙又命柏鑑：「引王魔等上壇受封。」不一時，清福神用旛引王魔等至臺下，跪聽宣讀敕命。子牙曰：「今奉太上元始敕命：爾王魔等昔在九龍島潛修大道，奈根行之未深，聽唆使之萋菲，致拋九轉功夫，反受血刃之苦。此亦自作之愆，莫怨彼蒼之咎。特敕封爾等為鎮守靈霄寶殿四聖大元帥。永承欽命，慰爾幽魂。<br>　　　　王　諱魔　　楊　諱森<br>　　　　高　諱友乾　　李　諱興霸。」<br>　　王魔等聽罷封號，叩首謝恩，出壇去了。又命柏鑑：「引趙公明等上壇受封。」不一時，清福神用旛引趙公明等至臺下，跪聽宣讀敕命。子牙曰：「今奉太上元始敕命：爾趙公明昔修大道，已證三乘根行；深入仙鄉，無奈心頭火熱。德業迴超清淨，其如妄境牽纏。一墮惡趣，返真無路。生未能入大羅之境，死當受金誥之封。特敕封爾為金龍如意正一龍虎玄壇真君之神；率領部下四位正神，迎祥納福，追逃捕亡。爾其欽哉！<br>　　　　招寶天尊　蕭　諱昇　　納珍天尊　曹　諱寶<br>　　　　招財使者　陳　諱九公　　利市仙官　姚　諱少司。」<br>　　趙公明等聽罷封號，叩首謝恩，出壇去了。子牙又命柏鑑：「引魔家四將上壇受封。」少時，只見清福神用旛引魔禮青兄弟等至臺下，跪聽宣讀敕命。子牙曰：「今奉太上元始敕命：爾魔禮青等仗秘授之奇珍，有逆天命；逞兄弟之一體，致戮無辜。雖忠藎之可嘉，奈劫運之難躲。同時而盡，久入沉淪。今特敕封爾為四大天王之職；輔弼西方教典，立地水火風之相，護國安民，掌風調雨順之權。永修厥職，毋忝新綸。<br>　　　　增長天王　魔禮青掌青光寶劍一口　職風<br>　　　　廣目天王　魔禮紅掌碧玉琵琶一面　職調<br>　　　　多文天王　魔禮海掌管混元珍珠傘　職雨<br>　　　　持國天王　魔禮壽掌紫金龍花狐貂　職順」<br>　　魔禮青等聽罷封號，叩首謝恩，出壇去了。子牙又命柏鑑：「引鄭倫等上壇受封。」不一時，清福神用旛引鄭倫等至臺下，跪聽宣讀敕命。子牙曰：「今奉太上元始敕命：爾鄭倫棄紂歸周，方慶良臣之得主，督糧盡粹，深勤跋涉之劬勞。未膺一命之榮，反罹陽九之厄。爾陳奇阻弔民伐之師，雖違天命；藎忠節於國，實有可嘉。總歸劫運，無用深嗟。茲特即爾等腹內之奇，加之位職。敕封爾等鎮守西釋山門、宣布教化、保護法寶、為哼哈二將之神。爾其恪修厥職，永欽成命。」鄭倫與陳奇聽罷封號，叩首謝恩，出壇去了。子牙又令柏鑑：「引余化龍父子上壇受封。」不一時，只見清福神用旛引余化龍等至壇下，跪聽宣讀敕命。子牙曰：「今奉太上元始敕命：爾余化龍父子，拒守孤城，深切忠貞，一門死難，永堪華袞之封。特賜爾之新綸，當克襄乎上理；乃敕封爾掌人間之時症，主生死之修短，秉陰陽之順逆，立造化之元神，為主痘碧霞元君之神；率領五方痘神，任爾施行。仍敕封爾元配金氏為衛房聖母元君；同承新命，永修厥職，汝其欽哉！<br>　　五方主痘正神名諱：<br>　　　　東方主痘正神　余　諱達　　西方主痘正神　余　諱兆<br>　　　　南方主痘正神　余　諱光　　北方主痘正神　余　諱先<br>　　　　中央主痘正神　余　諱德」<br>　　余化龍等聽罷封號，叩首謝恩，出壇去了。子牙命柏鑑：「引三仙島雲霄、瓊霄、碧霄上臺受封。」少時，只見清福神用旛引雲霄等至臺下，跪聽宣讀敕命。子牙曰：「今奉太上元始敕命：爾雲霄等，潛修仙島，雖勤日夜之功；得道天皇，未登大羅彼岸。況狂逞於兄言，借金剪殘害生靈，且憤怒於冥數，擺「黃河」擒拿正士，致歷代之門徒，劫遭金斗，削三花之元氣，後轉凡胎，業更造乎多端，無心悔乎彰報。姑從惠典，賜爾榮封。特敕封爾執掌混元金斗，專擅先後之天，凡一應仙、凡、人、聖、諸侯、天子、貴、賤、賢、愚，落地先從金斗轉劫，不得越此，為感應隨世仙姑正神之位。爾當念此鸞封，克勤爾職！<br>　　　　雲霄娘娘　　瓊霄娘娘　　碧霄娘娘<br>　　（以上三姑，正是坑三姑娘之神。混元金斗即人間之淨桶。凡人之生育，俱從此化生也。）」<br>　　三姑聽罷封號，叩首謝恩，出壇去了。子牙又命柏鑑：「引申公豹至臺下受封。」不一時，只見清福神用百靈旛引申公豹至臺下，跪聽宣讀敕命。子牙曰：「今奉太上元始敕命：爾申公豹身歸闡教，反助逆以拒直，既以被擒，又發誓而粉過。身雖塞乎北海，情難釋其往愆。姑念清修之苦，少加一命之榮。特敕封爾執掌東海，朝觀日出，暮轉天河，夏散冬凝，週而復始，為分水將軍之職。爾其永欽成命，毋替厥職！」申公豹聽罷封號，叩首謝恩，出壇去了。子牙封罷三百六十三位正神已畢，只見眾神各去領受執掌，不一時，封神臺邊悽風盡息，慘霧澄清，紅日中天，和風蕩漾。子牙下壇傳令，命南宮适：「會合朝大小文武官員，至岐山聽候發落。」南宮适領命，忙令馬上飛遞前去。不表。次日，眾官躋躋蹌蹌，齊至壇下伺候。少時，子牙陞帳。眾官俱進帳參謁畢，子牙傳令：「將飛廉、惡來拿來。」飛廉、惡來二人齊曰：「無罪！」子牙笑曰：「你這二賊，惑君亂政，陷害忠良，斷送成湯社稷，罪盈惡貫，死有餘辜！今國破君亡，又來獻寶偷安，希圖仕周，以享厚祿。新天子祇承休命，萬國維新，豈容你這不忠不義之賊於世，以貽新政之羞也！」命左右：「推出斬之正法！」二人低頭不語。左右推出轅門。不知性命如何，且看下回分解。<br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
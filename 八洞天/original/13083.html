<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>八洞天 - 序　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　《八洞天》之作也，蓋亦補《五色石》之所未備也。《五色石》以補天之闕，而闕不勝闕，則補亦不勝補也。夫天之不克如人願者何限？今試舉其大者言之。苟欲其悉如人願焉，將必使夏禹不喪父，宣尼不幼孤，臯魚不悲風樹，王裒不泣蓼莪，虞舜之親母重生，閔損之先慈再世，漢昭侍奉鉤弋，宋仁終養宸妃，如是者方稱快。又必使新城之雉勿經，二子之舟竟返，思子之宮不作，黃臺之瓜不稀，伯奇孝已俱得還魂，卜商鄧攸不致乏嗣，如是者方稱快。又必使石娘之夫婿忽歸，荀令之佳人復得，買臣不被棄於糟糠之婦，小玉不見負於薄倖之郎，文姬之節幸全，淑真之配弗誤，劉家之伎不奪於權貴，章臺之柳不折於他人，如是者方稱快。又必使左丘不失明，張藉不病目，孫子不臏腳，史遷不腐刑，種芀之歌不見怒於漢帝，鬥雞之檄不見惡於唐宗，孟浩之詩不放還，劉賁之策不下笫，如是者方稱快。至於箕裘堂構之間，兄弟叔姪朋友主臣之際，務令賢父勿生不肖之子，佳胤勿產敗德之門，蔡仲不必居蓋愆之名，石衜不必有滅親之舉，伯牛無向之兄，展禽無盜蹠之弟，白公繼楚而太子建之祀得延，季札受吳而公子光之釁不起，如意獲全，德昭無死，快人心者當如是。又務令谷風不嗟棄予，行野不傷異舊，篤友之羊角不亡，負交之暴公被斥，任窻之兒不衣葛，叔敖之子不負薪，愛君之屈原不沈淵，存孤之桿臼不斷領，賣主之長腳受極刑，易儲之新恩蒙顯戮，快人心者，當如是而未已也。以天之力，奚求弗獲，而男定是男，女定是女，虛定是虛，實定是實，猶未見天道之神奇而莫測也。必也陰可變而為陽，陽可變而為陰，無可變而為有，有可變而為無。夫乃嘆造物之靈，而識化工之幻。然如是以求天，而天幾窮矣。<br />
　　有疑予言者曰：『以若所云，或天之外另有一天，然後可。』<br />
　　而予曰：『不然。倘謂天之外另有一天，是非復人間世之天，而別一洞天者也。而彼別一洞天者，以為不在人間世之中，而又未始出人間世之外。試思宇宙之大，何所不有。人特囿於成見，拘於舊聞，有不及知耳。假如女媧補天之說，古未嘗傳，而吾今日始創言之，未有不指為荒誕不經者。推此而論，又安知別一洞天之天，非即此人間世之天也哉！況自有天以來，所不必然之事，實為自有天以來，所必當然之理。誠知其理之必當然，更何得以其事之不必然而疑之也。』予故廣搜幽覽，取柱史之闕於紀、野乘之闕於載者，集其克如人願之逸事，凡八則，而名之曰《八洞天》云。<br />
　　五色石主人題於筆煉閣<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
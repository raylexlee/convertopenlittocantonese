
			　　是時，綠衣吏又引胡生至觀溟泠之獄，見夜叉以長矛貫檜等沉於寒水中，霜刃亂斲，骨肉皆碎。良久，以鐵鉤挽而出之，仍驅於舊所，以釘釘手足於銅柱，用沸油淋之。餓則食以鐵丸，渴則飲以銅汁。吏曰：「此曹凡三日則遍歷諸獄，受諸苦楚。三年之後，變為牛羊犬豕，生於凡世，使人烹剝而食其肉。其妻亦為牝豕，與人育雛，食人不沽，亦不免刀烹之苦。

　　今此眾已為畜類於世五十餘次矣。」生問曰：「其罪有限乎？」吏曰：「歷萬劫而無已，豈有限焉。」復引生至西垣，一小門題曰「奸回之獄」，荷桎梏者百餘人，舉身插刃，渾類猥形。生曰：「此曹何人？」吏曰：「是皆歷代將相奸回黨惡欺君罔上蠹國害民者，每三日亦與秦檜等同受其刑，三年後變為畜類，皆同檜也。」復至南垣，一小門題曰「不忠內臣之獄」，內有牝牛數百，皆以鐵索貫鼻係於鐵柱四圍，以火炙之，生曰：「牛，畜類也，何罪而致是耶？」吏曰：「君勿言，姑俟觀之。」即呼獄卒以巨扇拂火，須臾烈燄亙天，牛皆不勝其苦，哮吼躑躅，皮肉皆爛。良久，大震一聲，皮忽綻裂，突出者皆人。視之俱無鬚髯，悉寺人也。吏呼夜叉擲於鑊湯中烹之。已而皮肉融液，惟有白骨而已。復以冷水沃之，仍復人形。吏請問，曰：「此皆歷代宦官，漢之十常侍，唐之李輔國、仇士良、王守澄、田令孜，宋之閻文應、童貫之徒。曩者長養禁中，錦衣玉食，欺枉人主，妒害忠良，濁亂海內，今受此報，應劫而不原也。」復至東壁，男女以千數，皆裸身跣足，或烹剝剖心，或坐燒春磨，哀痛之聲，徹聞數里。吏曰：「是皆在生為官為吏，慣污虐民，不孝於親，不友兄弟，悖負師友，姦淫背夫，為盜為賊，不仁不義者，皆受此報。」生見之大喜，歎曰：「今日始出吾不平之氣也。」吏笑攜生之手偕出，仍至靈殿，再拜叩首謝曰：「可謂天地無私，鬼神明察，善惡不能遙其責也。」王曰：「爾既見之，心已坦然，更煩為吾作一判文，以梟秦檜父子夫妻之過。」即命吏以紙筆給之，生辭謝弗獲，為之判曰：嘗謂軒轅得六相而助理萬機，則神明應至；虞舜有五　臣以揆持百事，而內外平成。苟非懷經天緯地之才，曷敢受調鼎持衡之任。今照奸臣秦檜，斗筲之器，閭閻小人。

　　雖居宰輔之名，實乃匹夫之輩。獐頭鼠目，同至意以逢迎；羊質虎皮，阿邪情而謅諛。豈有論道經邦之志？全無扶危拯溺之心。久占都堂，懷奸謀而肆為僭分，閉塞賢路，固寵渥而妒忌賢良。殘傷猶剽掠之徒，貪鄙勝穿窬之盜。既忝職居宰輔，而叨任處公台。惟知黃閣之榮華，罔竭赤心之左右。欺君罔上，擅行予奪之權；嫉善妒能，專起冤誅之典。姦宄逾於莽、操，兇頑尤勝斯、高。以梟獍之心，蠍蛇成性。忠臣義士，盡陷於羅網之中；賊子亂臣，咸置於廟廊之上。視本朝如敝屣，通敵國若宗親。鴟鷹啄架臂之人，猰犬吠豢牢之主。奸心迷暗，受詭胡兀朮之私盟；凶行荒殘，害賢將岳飛之正命。悍妻王氏，不言豹隱，而言放虎之難；愚子秦熺，只顧狼貪，不願迴鸞之幸。一家同情而穢惡，萬民共怒以含冤。雖僥倖免乎陽誅，其業報還教陰受。數其罪狀，書千張繭紙不能盡其詳，察此愆尤，歷萬劫畜生不足償其責。合行榜示，幽顯同知。
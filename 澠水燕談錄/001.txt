

    
	
		
			序
			　　《澠水談》者，齊國王闢之將歸澠水之上、治先人舊廬與田夫樵叟閒燕而談說也。餘登科從仕，行三十年矣，日欲退居故國，而為貧未果。今且老矣，仕不出乎州縣，身不脫乎飢寒，不得與聞朝廷之論、史官所書；閒接賢士大夫談議，有可取者，輒記之，久而得三百六十餘事，私編之為十卷，蓄之中橐，以為南畝北窻、倚杖鼓腹之資，且用消阻志、遣餘年耳。澠，齊水之名，其事隨所錄得之，故無先後之序。紹聖二年正月甲子序。
　　前人記賓朋燕語以補史氏者多矣，豈特屑屑記錄以為談助而已哉！齊國王闢之聖塗，餘同年進士也，從仕已來，每於燕閒得一嘉話，輒錄之。凡數百事，大抵進忠義，尊行節，不取怪誕無益之語，至於賦詠談謔，雖若瑣碎而皆有所發，讀其書亦足知所存矣。元祐四年，予來守蒲，聖塗方為邑河東，因得其錄而觀之。十二月朔，昌邑滿中行思復碧莎廳題。

　　


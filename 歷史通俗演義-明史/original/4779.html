<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 明史 - 第二十一回　削藩封諸王得罪　戕使臣靖難興師</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十一回</br>　　削藩封諸王得罪　戕使臣靖難興師</font></h4>
			　　卻說建文帝嗣位，詔令各地藩王，毋須來京。於是諸王皆遣使朝賀，不復入覲。獨燕王棣星夜南下，將至淮安，被兵部尚書齊泰聞知，稟白帝前，遣使出阻，促令還國，燕王怏怏北還。先是太祖在日，因建文帝頭顱少偏，性又過柔，恐不能擔負重器，時以為憂。一日，令他詠月，收束兩句：「雖然隱落江湖裡，也有清光照九州。」太祖見了，頗為不悅。後復令他屬對，出語云：「風吹馬尾千條線。」建文帝答道：「雨打羊毛一片羶。」太祖聞言，面色頓變。是時燕王在側，獨上前奏對，乃是「日照龍鱗萬點金」七字，太祖不禁叫絕道：「好對語！」自是太祖愈愛燕王，不欲立建文為儲。偏學士劉三吾，請立太孫，乃勉徇所請。俗語說得好，棋無一著錯，為這一著，遂釀成骨月相戕的禍祟，以致兵戈迭起，殺運侵尋。<br />
　　建文帝本是個仁柔寡斷的人物，但他對各地藩王，恰也有些疑忌。即位以後，親信的侍臣，第一個便是齊泰，第二個乃是侍讀黃子澄。一夕，忽召子澄入內，與語道：「先生可記得東角門談話麼？」子澄應聲道：「臣不敢忘。」建文帝遂令子澄為太常侍卿，參領國事。原來建文帝為太孫時，嘗坐東角門，語子澄道：「諸叔各就藩封，擁兵自固，設有變端，如何對付？」子澄答稱無妨，且舉漢平七國的故例，作為證據，建文帝方才歡慰。至此回憶前言，乃復與子澄語及，無非是令他輔翼，監制外藩的意思。既而戶部侍郎卓敬，密書上奏，略稱：「燕王智慮過人，酷類先帝，現在鎮撫北平，地勢形勝，士馬精強，萬一有變，不易控制，應徙封南昌為是。」建文帝覽畢，於次日召敬入殿，語敬道：「燕王骨月至親，應無他變。」敬叩首道：「陛下豈不聞隋文楊廣的故事麼？父子至親，尚具逆謀。」建文帝不待說畢，便道：「卿且休言！容朕細思。」這語傳出外廷，頓時流言四起，都說新主有意削藩。那時燕王先偵知消息，上書稱疾。他如周、齊、湘、代、岷諸王，多不自安，互相勾結。周王橚次子有㷲，曾封汝南王，竟密告橚不法事，辭連燕、齊、湘三王。建文帝忙召齊泰、黃子澄，入內密議。齊泰道：「諸王中惟燕最強，除了燕王，餘人可不討而服。」黃子澄插口道：「齊尚書說錯了，欲要圖燕，先須翦他手足。周王係燕王母弟，今既密謀不軌，何妨將他拏來，先行處罪。一足除周，二足懲燕。」建文帝道：「周、燕相連，豈肯就捕？」子澄道：「陛下不必過憂，臣自有計。」建文帝大喜道：「朕得先生，可無他憂了。凡事當盡委先生。」子澄頓首謝命，偕齊泰出來，當下召曹國公李景隆〔即李文忠子〕，授他密計，令即前往。景隆依計而行，出都時，率兵千人，揚言奉命防邊，道出汴梁。周王橚聞著此信，毫不防備。那知景隆到了開封，竟率兵襲入王宮，把周王橚及妃嬪人等，統行拏下，押解至京。建文帝見了周王，恰又憐憫起來，意欲放他回國。泰與子澄堅持不可，乃廢橚為庶人，流竄蒙化。橚子皆別徙。未幾又召橚還京，錮禁獄中。<br />
　　越月餘，天象告警，熒惑守心。四川岳池教授程濟，夙通術數，上書言星應兵象，並在北方，來年必有戰禍。這書到京，建文帝未免動疑，只面子上恰不便相信，只說是程濟妄言，飭四川長官拿解進京。濟入都，由帝親訊，濟大呼道：「陛下囚臣，明歲無兵，殺臣未遲。」乃將濟下獄。都督府斷事高巍，痛心時政，獨剴切上書道：<br />
　　昔我高皇帝上法三代之公，下洗嬴秦之陋，封建諸王，凡以護中國，屏四裔，為聖子神孫計，至遠也。然地大兵強，易致生亂。諸王又多驕逸不法，違犯朝制，不削則廢法，削之則傷恩。賈誼曰：「欲天下之治安，莫若眾建諸侯而少其力。力少則易使以義，國小則無邪心。」今盍師其意，勿施晁錯削奪之謀，而效主父偃推恩之策，令西北之子弟諸王，分封於東南；東南諸王子弟，分封於西北，小其地，大其城，以分其力。如此則藩王之權，不削而自削矣。臣又願陛下益隆親親之禮，歲時伏臘，使問不絕，賢如河間東平者，下詔褒賞；不法如淮南濟北者，始犯則容，再犯則赦，三犯而不改，則告廟削地而廢處之，寧有不順服者哉？謹奏！<br />
　　疏入不報。齊泰、黃子澄等，承建文帝密旨，日思削燕。只因燕王棣地廣兵強，一時不便下手。燕王雖在北平，所有京中消息，無不聞知，一面佯稱疾篤，一面謀諸僧人道衍。這道衍係是何人？他本姚姓，名廣孝，籍隸蘇州，出家為僧，法名道衍，自稱得異人傳授，預知休咎。從前太祖封藩，多擇名僧為諸王師傅。道衍得派入燕邸，一見燕王，便說他當為天子。燕王大悅，待若上賓，所有謀議，均與道衍熟商。道衍又薦引兩人，一個姓袁名珙，善相術；一個姓金名忠，善卜易。珙入見燕王時，即趨前拜賀。燕王驚問何意？珙對道：「殿下龍行虎步，日角插天，怕不是個太平天子麼？」燕王道：「近日廷臣屢議削藩，區區北平，尚恐難保，還有甚麼奢望？」珙對道：「殿下已年近四十了，一過四十，鬚必過臍，便登大寶。若有虛言，願挖雙目。」燕王益喜，復令金忠卜筮，得爻大吉。因此有意發難，與三人朝夕聚謀。<br />
　　道衍首倡練兵，為整備計，但恐有人洩漏消息，暗地裡穴通後苑，築室地下，圍繞重牆，密砌瓴甓瓦缶。室內督造兵械，室外養了無數鵝鴨，令他鶃鶃齊鳴，擾亂聲浪。這種行動，除燕王左右外，沒人與聞，還道是神不知，鬼不覺。可奈天下事，若要不知，除非莫為。這燕邸日夕儲兵，免不得有人發洩，一傳十，十傳百，鬧得南京城內，也統說燕王不臣，指日圖變。齊泰、黃子澄兩人，本是留心燕事，得有音聞，便去報知建文帝。建文帝忙問良策。黃子澄謂先發制人，不如討燕。齊泰獨以為未可，只請遣將戍開平，調燕藩護衛兵出塞，密翦羽黨，然後觀釁討罪。建文帝從齊泰言，命工部侍郎張昺為北平布政使，都指揮謝貴、張信，掌北平都司事。一面令都督宋忠，出屯開平，調燕邸衛兵，隸忠麾下，但稱是防禦北寇。並遣都督耿瓛，練兵山海關，徐凱練兵臨清，嚴行戒備。又飛召燕番騎指揮關童等，馳還京師。佈置已定，乃命修太祖實錄，追尊懿文太子為孝康帝，廟號興宗，母呂氏為皇太后，冊妃馬氏為皇后，子文奎為皇太子，封弟允熥為吳王，允熞為衡王，允熙為徐王，免不得有一番忙碌。又用侍講方孝孺議，更定官制，內外官品勳階，悉仿周禮更定，且條訂禮制，頒行天下。正在整修內政的時候，忽報湘王柏、齊王榑、代王桂等，統蓄異圖。當由建文帝分道遣使，發兵收印。柏自焚宮室，彎弓躍馬，投火身亡。榑逮錮京師，桂幽禁大同，均廢為庶人。<br />
　　一波才平，一波又起，西平侯沐晟，又奏稱岷王楩行事不法，得旨照齊、代例，亦削職為民，流徙漳州。隨飭刑部侍郎暴昭，戶部侍郎夏原吉，充採訪使，分巡天下。暴昭到了北平，偵悉燕王陰謀，飛使告密，請即預防。建文帝方在躊躇，忽報燕世子高熾、高煦、高燧，因太祖小祥，來京與祭，當飭令傳入，與帝相見。彼此問答，除高煦有矜色外，兩世子執禮甚恭，建文帝稍覺心安。至小祥祭畢，齊泰擬留住三人，作為質信，因此一時未行。燕王正防這一著，急遣人馳奏，只說病危且死，速遣三子北歸。建文帝復召齊、黃二人，示以奏牘。齊泰仍主持原議，不欲遣回。黃子澄獨啟奏道：「不若遣歸，令他勿疑。」乃傳旨令三子歸國。旨方下，忽有魏國公徐輝祖入見。輝祖係徐達子，達女為燕王妃，燕王三世子，皆達女所出，與輝祖有甥舅誼。至是輝祖入奏道：「臣三甥中，唯高煦勇悍無賴，非但不忠，且將叛父，他日必為後患，不如留住京中，免得胡行。」建文帝默然不答。輝祖退出，帝復召問輝祖弟增壽，及駙馬王寧，都袒護高煦，保他無事。且云王言不宜反汗，乃悉聽北去。高煦臨行，潛入輝祖廄中，盜了一匹名馬，加鞭疾馳。至輝祖察覺，遣人往追，已是不及。煦渡江而北，沿途亂殺吏民，至涿州，又殺驛丞，返見燕王。燕王也不及細問，惟滿臉堆著笑容，並語三子道：「我父子重得相聚，真是天助我了。」過了數日，忽有朝旨下來，嚴責高煦擅殺罪狀，燕王置諸不問。又越數日，燕官校于諒、周鐸等，被張昺、謝貴賺去，執送南京。燕王忙遣人探問，已而返報，兩人都被戮京師，害得燕王懊喪異常，嗟歎不已。未幾又奉旨切責，燕王遂佯狂披髮，走呼街頭，奪取市人酒食，語言顛倒，有時奄臥溝渠，竟日不起。張昺、謝貴，聞王病狀，入邸問視。時方盛夏，紅日炎炎，燕邸內獨設著一爐，熾炭甚烈，燕王身披羔裘，兀坐爐旁，還是瑟瑟亂抖，連呼天冷。張、謝二人，與他談話，他卻東掇西扯，滿口荒唐。張、謝信為真疾，辭別後，暗報朝廷。獨燕長史葛誠，與張、謝莫逆，密語張、謝道：「燕王詐疾，公等慎勿為欺。」張、謝尚似信非信。嗣燕王使百戶鄧庸，詣闕奏事，齊泰將鄧庸拿住，請帝親訊，具言燕王謀逆狀。乃發符遣使，往逮燕府官屬，並密令謝貴、張昺，設法圖燕，使約長史葛誠及指揮盧振為內應。又以北平都指揮張信，舊為燕王信任，命他掩執燕王。<br />
　　信受命不知所措，入內白母。母大驚道：「不可不可。吾聞燕王當有天下，王者不死，豈汝一人所能擒他麼？」言未畢，京中密旨又到，催信趕緊行事。信艴然道：「為甚麼性急至此？」乃往燕邸請見。燕王托疾固辭，三造三卻。信卻想了一計，易了微服，乘著婦人車，逕入燕府，說有要事密稟。燕王乃召入，信見燕王臥著，拜倒牀下。燕王仍戟指張口，作瘋癲狀。信頓首道：「殿下不必如此，有事盡可告臣。」燕王尚瞪目道：「你說甚麼？」信又道：「臣有心歸服殿下，殿下恰故意瞞臣，令臣不解。實告殿下，朝旨令臣擒王，王果有疾，臣當執王解京，否則應早為計，無庸深諱。」言至此，猛見燕王起牀下拜道：「恩張恩張！生我一家，全仗足下。」信答拜不迭，彼此扶掖而起。信遂將京中密旨，和盤說出。燕王立召僧道衍等，入內密議。適天大風雨，簷瓦飛墮，燕王有不悅色。道衍進言道：「這是上天示瑞，殿下何故不懌？」燕王謾罵道：「禿奴純是瞎說，疾風暴雨，還說是祥瑞麼？」道衍笑道：「飛龍在天，哪得不有風雨？簷瓦交墮，就是將易黃屋的預兆，為什麼說是不祥？」燕王乃轉憂為喜，徐問道衍，如何措置？道衍道：「殿下左右，惟張玉、朱能兩人，最為可恃，請速召入，令他募集壯士，守衛府中，再圖良策未遲。」燕王稱善，遂命張玉、朱能，依計行事。尋又與道衍等商定良策，方才散會。<br />
　　越數日，朝使至北平，來逮燕府官屬，張昺、謝貴等，遂親督衛士，圍住燕府，迫令將官屬交出。朱能入報，燕王道：「外兵甚眾，我兵甚寡，奈何？」朱能道：「擒殺張昺、謝貴，餘何能為？」燕王方道：「教你募集壯士，共得若干人？」朱能道：「已有八百人到此。」燕王道：「已夠用了。你與張玉分率四百人，潛伏兩廡，待我誘入貴、昺，擲瓜為號，你等一齊殺出，便可除此二奸。」朱能領命而去。<br />
　　燕王遂稱疾愈，親御東殿，受官僚謁賀。退殿後，即遣使往語貴、昺道：「朝廷遣使來收官屬，可悉依所坐姓名，一一收逮，請兩公速來帶去！」貴、昺聞言，尚遲疑未至。燕王復遣中官往催，只說所逮官屬，已經縛住，請即收驗，遲恐有誤。貴、昺乃帶著衛士，逕詣府門，司閽阻住衛士，但令貴、昺入內。貴、昺不便回身，只好令衛士在門外候著，自隨中官逕入。既到殿上，見燕王曳杖出來，笑臉相迎。兩人謁見畢，便由燕王賜宴，酒過數巡，忽出瓜數盤，置於席上。燕王語兩人道：「適有新瓜進獻，願與卿等共嘗時味。」貴、昺稱謝。燕王自進片瓜，忽怒詈道：「今編戶齊民，對著兄弟宗族，尚相賙恤，乃身為天子親屬，性命偏危在旦夕，天下何事可為，亦何事不可為。」言畢，擲瓜於地。瓜方墜下，驀見兩廡殺出伏兵，鼓噪而入，捽住貴、昺，並葛誠、盧振下殿。燕王擲杖起立道：「我生什麼病！我為奸臣所迫，以致於此。今已擒獲奸臣，不殺何待！」遂命將貴、昺等四人，一律梟首。貴、昺被殺，門外關著的衛兵，盡行散逸。連圍城將士也聞報潰散。<br />
　　北平都指揮彭二聞變，急跨馬入市，集兵千餘人，欲入端禮門。燕王遣壯士龐來興、丁勝等，麾眾出鬥，格殺數人，便即逃散。彭二見不可支，亦倉皇遁去。燕王遂收逮葛誠、盧振家族，盡行處斬。一面下令安民，城中大定。都督宋忠，得著此耗，自開平率兵三萬，至居庸關，因膽怯不敢進攻，退保懷來。於是燕王誓師抗命，削去建文年號，仍稱洪武三十二年，自署官屬，以張玉、朱能、邱福為都指揮僉事，擢李友直為布政司參議，拜金忠為燕紀善，秣馬厲兵，揚旗擊鼓，居然造起反來。他恰自稱為靖難軍，小子有詩詠道：<br />
<br />
　　北平興甲似無名，發難偏稱靖難兵。<br />
　　如此強藩真跋扈，晉陽書叛豈從輕？<br />
<br />
　　畢竟燕王能否成功，且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
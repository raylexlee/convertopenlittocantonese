<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 明史 - 第十九回　定雲南沐英留鎮　征漠北藍玉報功</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十九回</br>　　定雲南沐英留鎮　征漠北藍玉報功</font></h4>
			　　卻說太祖既磔死惟庸，復將陳寧等一律正法，涂節雖自首，究屬與謀，亦加以死刑。僚屬黨羽，連坐甚眾，誅戮至萬餘人。惟李善長、陸仲亨、費聚三人，因患難初交，不忍加罪，特置勿問。嗣聞雲奇傷重身亡，大為悼惜，追封右少監，賜葬鍾山。翰林學士承旨宋濂，時已致仕，仲子璲與長孫慎，俱坐惟庸黨被刑，並飭有司械濂至京，下獄論死。馬后亟進諫道：「民家為子弟延師，尚始終相敬，況宋濂親授皇子，獨不可為他保全麼？」太祖道：「既為逆黨，何能保全？」馬后又道：「濂早家居，必不知情。」太祖憤然道：「此等事非婦人所知。」后乃嘿然。會后侍食，不御酒肉，太祖問故？后流涕道：「妾聞宋先生將要被刑，不勝痛惜，願為諸兒服心喪呢。」太祖投管而起，即命赦濂，安置茂州。濂行至夔州，得病而歿。通計濂傅太子十餘年，言動必以禮，一生為文，未嘗苟作。日本使嘗奉敕請文，以百金為獻，卻不受。海外諸國，朝貢使至，必問濂安否。卒時年已七十二，朝野中外，無不痛惜。這且按下不提。<br />
　　且說洪武十四年秋季，詔命傅友德為征南將軍，藍玉為左副將軍，沐英為右副將軍，率步騎三十萬，往征雲南。雲南，古滇地，素稱蠻服。漢武帝時，彩雲現南方，遣使往察，起自洱河，因置雲南郡，諭滇酋入朝。唐以後為段氏所據，國號大理。元世祖南下，擒段興智，以第五子忽哥赤為雲南王，仍錄段氏子孫，協守封疆。忽哥赤死，子松山嗣，受封梁王。至元順帝時，把匝剌瓦爾密襲位，為明玉珍所攻，走營金馬山，尋得大理援軍，擊退玉珍。元主北去，雲南如故。太祖以地甚僻遠，不欲用兵，特命翰林院待制王禕，持節招諭，頗得優待。嗣因元嗣主遣使徵餉，脅令降禕，禕不屈遇害。尋復遣湖廣行省參政吳雲往諭，又被殺。於是命傅友德等南征，旌旗蔽江而下。既至湖廣，友德調都督郭英、胡海、陳桓等，領兵五萬，由四川永寧趨烏撤，自督大軍由辰沅趨貴州，克普定，下普安。元梁王把匝剌瓦爾密，遣司徒平章達里麻，將兵十餘萬，出駐曲靖，抵禦明軍。沐英獻議道：「元兵料我遠來，一時不能深入，我若倍道急趨，出其不意，定可破敵。」友德點首稱善，遂夤夜進師，將至曲靖，忽大霧四塞，茫不見人。明軍冒霧疾進，直抵白石江。江在曲靖東北，距城不過數里，達里麻才得聞知，急率銳卒萬人，瀕江截阻。友德又用沐英計，整師臨流，佯作欲渡狀，暗中卻別遣奇兵，從下流潛渡，出敵陣後，樹幟鳴鼓。達里麻大驚，忙分軍抵敵。沐英見敵陣已動，料知敵已中計，急麾軍渡江，長刀蒙盾，破他前隊。元軍氣索，倒退數里。明軍乘勢進逼，矢石雨發，呼聲動天地。英復親麾鐵騎，橫衝而入，直至達里麻纛下，大喝一聲，挺槍直刺。達里麻被他一嚇，竟顛仆馬下，那時明軍伸手過來，自然把他擒去。當下俘眾二萬餘，橫屍十餘里。<br />
　　友德慰諭俘囚，縱使歸業，蠻人大喜，到處歡迎。<br />
　　友德復分遣藍玉、沐英等趨雲南，自率眾趨烏撤，為郭英等聲援。元梁王把匝剌瓦爾密，聞知達里麻敗耗，無心守城，遁入羅佐山。適右丞驢兒自曲靖遁歸，至梁王前，極陳明軍強盛狀，梁王慨然道：「生為元裔，死作元臣。」言畢，遂將龍衣卸下，用火焚去，復驅妻子投溺滇池，自與左丞達的，右丞驢兒，向北遙拜，刎頸而死。藍玉、沐英，軍至板橋，右丞觀音保出降。玉等整軍入城，戒輯軍士，安定人民。又分兵進取臨安諸路，迎刃皆下。是時郭英、胡海、陳桓等，早入赤水河，斬木造筏，夜半齊渡。元右丞實卜引軍拒戰，相持未決。至傅友德大軍赴援，實卜顧視驚惶，立即遁去。友德遂得烏撤地。因烏撤無城，飭軍築造，尚未竣工，實卜復招集蠻眾，鼓噪而來。友德倚山為營，戒兵士不得妄動，俟至敵氣已懈，才開營出戰，自高臨下，勢如瀑布噴湧，無人敢當。實卜回馬就走，途遇芒部土酋，率眾來援，又翻身接仗。惱動了十萬明軍，左馳右突，前進後隨，殺死了許多蠻官。蠻眾大潰，實卜又落荒竄去，烏撤遂得完城。又進克七星關，直通畢節，遠近蠻部，如東川、烏蒙、芒部等，統望風降附。<br />
　　自是雲南境內，大半平定，只有大理未下。藍玉、沐英自雲南進攻，土酋叚世，聚眾扼下關，守禦甚固。沐英審度形勢，料不易拔，遂別出奇兵，令王弼、胡海兩將，各授密計，分道去訖。原來大理城倚點蒼山，西臨洱河，並有上下二關，勢甚險固。沐英遣王弼密趨上關，胡海潛登點蒼山，都從間道繞越，攀援而上。叚世是個蠻牛，只曉得防著下關，誰意王弼、胡海兩軍已繞出背後，從內殺出；沐英又從外殺入，兩路夾攻，就使叚世三頭六臂，也是不能脫逃，一陣嘩亂，被明軍擊翻地上，活捉去了。叚世就擒，城即陷入。沐英又分兵取鶴慶，略麗江，破石門關，下金齒。諸蠻部一律降服，雲南悉平。沐英偕藍玉回軍雲南，與傅友德等會集滇地，聯名報捷，並籌辦善後事。嗣接太祖詔諭，令傅友德、藍玉等班師，留沐英鎮守雲南。英設官立衛，墾田屯兵，均力役，定貢額，民賴以安。太祖念沐英功，遂命沐氏世守雲南，這且待後文再表。<br />
　　惟當時雲南邊境，有平緬部，與金齒接壤，前代未通中國，至元朝始遣使招降，授土酋為宣慰司。元末的宣慰司，叫作思倫發，因聞金齒降明，恐遭討伐，亦遣使朝貢。詔仍授他為宣慰使，尋又命兼統麓川地。思倫發漸漸桀驁，居然造起反來，有眾十餘萬，入寇景東。沐英檄都督馮誠往禦，戰敗引還，千戶王昇死難。英擬親督軍往討，會接詔敕，只令他屯兵要害，以逸待勞。乃遵旨籌防，自楚雄至景東，每百里置一營，率兵屯種，觀釁後動。思倫發見無懈可擊，也退伏了一兩年。後謀誘集群蠻，入寇摩沙勒寨，都指揮寧正，受沐英命，迎頭痛擊，大破群蠻，斬首千五百級。思倫發引為深恥，竟傾寨前來，眾號三十萬，入寇定邊。沐英聞報，急選驍騎三萬，晝夜兼行，及抵敵營，壓壘而陣，令都督馮誠挑戰。敵營內忽躍出萬人，驅象三十餘隻，舞蹈而前。馮誠欲返奔，指揮張因，時為前鋒，獨不慌不忙，彎弓搭矢，叫一聲著，中象左膝，象即仆地，復一矢射中敵帥。馮誠見張因得手，亦命兵士接連注射，死敵數百人，獲一象而還。沐英喜道：「賊無他技，容易破滅了。」乃下令軍中，置火銃神機箭為三行，先後列著，更迭擊射。復分軍為三隊，命馮誠居前，寧正居左，都指揮湯昭居右，鼓勇前進。敵復驅象出營，象皆披甲，兩旁置槊，以備擊刺。陣既交，群象突出，明軍銃箭俱發，聲震山谷。象返走，敵遂四潰。蠻目昔剌，獨麾健卒來鬥明軍，勢甚兇猛。沐英登高遙望，見左軍少卻，即取下佩刀，命左右取帥首來。左帥見一人握刀馳下，料知不佳，遂拚著性命，奮呼突陣，各軍隨上，無不以一當百。蠻眾大敗，斬首三千級，俘獲萬餘人，得生象三十七頭，敵渠各身受巨創，伏斃象背。有幾個僥倖逃生的，都不知去向，思倫發亦單身遁走。沐英回軍，休養數月，擬集眾深入。思倫發得報大懼，遣使謝罪，並願歲貢象馬白金等物，乃仍令為宣慰使。麓川、平緬俱平。<br />
　　話分兩頭，且說元嗣主愛猷識理達臘，於洪武十一年夏季謝世，子脫古思帖木兒嗣位，免不得又來侵邊。大將軍徐達，及副將軍湯和等，奉命馳禦，擒住元平章別里不花，元兵敗退。既而徐達、李文忠先後病歿，太祖很是悲悼，追封達為中山王，文忠為岐陽王，立碑賜祭，備極榮哀。太祖嘗語諸將道：「受命即出，成功即歸，不矜不伐，婦女無所愛，財帛無所取，中正無疵，光同日月，只有大將軍徐達一人。今不幸溘逝，喪一良弼了。」言下很是唏噓。嗣是飭邊固守，好幾年不出塞。至洪武二十年，元太尉納哈出，擁眾金山，屢侵遼東，乃命馮勝為大將軍，傅友德、藍玉為左右副將軍，率師二十萬北征。勝至通州，遣哨馬出松亭關，探悉元兵多屯駐慶州，遂令藍玉輕兵往襲。時適大雪，元兵未曾防備，不意明軍突至，連逃走都是不及。元平章果來被殺，果來子不蘭奚受擒，明軍得勝回營。勝遂會集大軍，齊出松亭關，進逼金山，並遣降將乃剌吾，往諭納哈出，速即歸降。納哈出未免心動，令左丞劉探馬赤等，至勝營獻馬。勝遣人送赴京師，一面驅軍急進，逕薄納哈出營。納哈出驚惶失措，由乃剌吾再與勸導，乃率數百騎詣藍玉軍前。玉大喜，設宴款待。納哈出酌酒酬玉，玉解衣給納哈出，令他穿著，然後飲酒。納哈出不允，彼此爭讓許久。納哈出竟取酒澆地，且操著蒙語，戒飭從騎。適鄭國公常茂，係馮勝女夫，隨勝出征，亦在座中。茂部下或解蒙語，密告常茂，說是納哈出謀遁。茂即上前搏擊，刺傷納哈出右臂。納哈出大憤，虧得都督耿忠，代為排解，引他見大將軍。大將軍馮勝，好言撫慰，並令耿忠與同寢食，納哈出方才無語。勝以納哈出既降，即將他所有妻孥將校，一律招集，相偕同歸。臨行時命都督濮英，率兵三千人斷後。濮英遲行一程，突被潰卒邀擊，馬蹷被擒，英剖腹自盡。馮勝失了濮英，無從報命，不得已諉罪常茂，說他無端激變，把他械繫入京。茂與勝名雖翁婿，事輒齟齬，抵關後，大為不服，亦訐奏勝罪狀。太祖密令偵查，有言勝私匿名馬，強納敵女，並使閽人至納哈出妻前，行酒求珠寶。於是太祖忿怒，將馮勝、常茂一併懲治，謫茂至龍州安置，收勝大將軍印綬，勒令歸第鳳陽。再命藍玉為大將軍，唐勝宗、郭英為副，仍出軍北征，進至慶州。時元嗣主脫古思，屯捕魚兒海，距慶州約數百里，玉諜知消息，從間道馳入，直抵百眼井，已近捕魚兒海，四望寂寥，杳不見敵。玉勒馬欲歸，定遠侯王弼道：「我等提十萬眾，深入沙漠，未見敵人，遽行班師，如何覆命？」玉沈吟未決。弼請令軍士穴地為炊，毋使敵望見煙火，至夜乃可發兵。玉依計而行。是晚大風揚沙，漫天昏黑，玉用弼為前鋒，逕趨捕魚兒海。見元主果營海岸，吶喊而入，嚇得元主心驚膽落，挈同家眷，驟馬奔逃。元太尉蠻子，倉猝拒戰，約略交鋒，頭已落地。弼率大軍追趕，擒住元主次子地保奴，及故太子必里禿妃，並公主以下百餘人，還有官屬三千，男女七萬，馬牛駝羊十五萬，一併籍錄，馳報京師。太祖大悅，遣使勞軍，諭中比玉為衛青、李靖，總算是綸音優渥了。及還師，晉封玉為涼國公。玉身長面赤，有大將才，屢次立功，漸膺寵眷，且娶常遇春妻弟，遇春女為太子標元妃，與太子為轉彎親戚，因此恃功挾勢，濅成驕蹇。自地保奴及妃主入京，太祖賜與居第，月給廩餼，元妃頗有姿色，玉日夕過從，免不得有勾搭情事。都中人言嘖嘖，為太祖所聞，召玉切責。元妃因此懷慚，自經而死。太祖命將所賜藍玉鐵券，鎸入玉罪，令他鑒戒。玉仍不改，多蓄莊奴假子，霸佔東昌民田，種種不法，遂以速死。是時馬后早崩，太子隨逝，魯王檀嗜藥亡身，潭王梓謀變自焚，秦王樉召還被錮，周王橚棄國被遷，釀成太祖懊恨，迭興黨獄。韓國公李善長尚且賜死，那跋扈專恣的藍玉，還有甚麼生望？小子有詩歎道：<br />
<br />
　　功狗由來未易全，況兼驕恣挾兵權。<br />
　　朱公泛棹留侯隱，畢竟聰明足免愆。<br />
<br />
　　以上所敘各種情跡，俟小子逐段交代，看官欲知詳細，請閱下回。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
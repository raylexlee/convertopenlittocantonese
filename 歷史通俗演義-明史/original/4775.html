<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 明史 - 第十七回　降夏主蕩平巴蜀　擊元將轉戰朔方</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十七回</br>　　降夏主蕩平巴蜀　擊元將轉戰朔方</font></h4>
			　　卻說太祖封功臣後，又賜宴三日，宴畢，群臣入謝，太祖賜坐華蓋殿，與論開國原因，怡然道：「朕起鄉里，本圖自全，及渡江後，遍覽群雄，徒為民害，張士誠、陳友諒尤為巨蠹。士誠恃富，以昏庸敗；友諒恃強，以鹵莽敗。朕獨無所恃，惟不嗜殺人，布信義，行節儉，與卿等同心共濟。初與二寇相持，士誠尤逼近，或謂宜先擊士誠。朕以友諒志驕，士誠器小。志驕必喜事；器小無遠圖，所以先攻友諒。鄱陽一役，士誠不能出姑蘇一步，為他援應。若使先攻士誠，姑蘇堅守，友諒必空國而來，那時恐腹背受敵了。至北定中原，先山東，次河、洛，兵及潼關，尚緩圖秦、隴，無非因王保保與關中四將，統是百戰餘生，未能遽下。且彼知情急，併力一隅，更不易定，所以突然返旆，北搗燕都。燕都既舉，然後西征張、李，使他望絕勢窮，不戰自克。惟王保保猶力抗不屈，確是梟悍。假使燕都未下，與他角力，恐至今尚未必決勝呢。」言畢大笑。群臣交口稱頌，毋庸細表。<br />
　　惟大封功臣以前，尚有分封諸王一事，小子因前文順敘戰功，不便夾入，只好在此處補敘出來。原來太祖深意，擬懲宋、元孤立的弊端，欲仿行封建制度，乃審擇名城大都，預王諸子，待他年長，一律遣就藩封，作為屏蔽。當時曾封子九人，從孫一人，俱為王爵，列表如下：<br />
　　第二皇子樉為秦王，封西安。第三皇子棢為晉王，封太原。第四皇子棣即成祖為燕王，封北平。第五皇子橚為吳王，後改周王，封開封。第六皇子楨為楚王，封武昌。第七皇子榑為齊王，封青州。第八皇子梓為潭王，封長沙。第九子早殤。第十皇子檀為魯王，封兗州。從孫守謙太祖兄子，文正子為靖江王，封桂林。<br />
　　所有制祿，親王歲萬石，置相傅官屬，護衛甲士，多至萬九千人，最少三千人。冕服車旗邸第，僅下天子一等，公侯不得抗禮，體制甚是隆重。後來尾大不掉，遂成燕王靖難的禍祟，這也是立法防弊，弊反愈多了。後文再表。<br />
　　且說洪武四年正月，下詔伐蜀，令中山侯湯和為征西將軍，江夏侯周德興、德慶侯廖永忠為副，率舟師自瞿塘進。潁川侯傅友德為征虜前將軍，濟寧侯顧時為副，率步騎自秦、隴進。浩浩蕩蕩，往討明昇。這明昇是何等人物？前文未曾提及，此處不得不急為表明。先是徐壽輝部下，有隨州人明玉珍，身長八尺餘，目重瞳子，受壽輝命，屯守淝陽。嗣與元兵相搏，飛矢中右目，遂成獨隻眼。後來入據重慶，奄有蜀地，至壽輝被弒，遂自稱隴蜀王〔元至正二十二年事〕。未幾復稱帝，國號夏。僭號四年，未嘗遠略。既而病逝，子昇襲位。明軍克元都，昇亦致書稱賀。太祖遣使求大木，昇亦應命。尋復遣平章楊璟，往諭歸降，昇獨不從。璟歸，復貽昇書，曉諭禍福。其書云：<br />
　　古之為國者，同力度德，同德度義，故能身家兩全，流譽無窮，反是者輒敗。足下幼沖，席先人業，據有巴、蜀，不咨至計，而聽群下之議，以瞿塘、劍閣之險，一夫負戈，萬人無如之何，此皆不達時變，以誤足下之言也。昔據蜀最盛者，莫如漢昭烈，且以諸葛武侯助之，綜核官守，訓練士卒，財用不足，皆取之南詔。然猶朝不謀夕，僅能自保。今足下疆場，南不過播州，北不過漢中，以此準彼，相去萬萬。而欲借一隅之地，延命頃刻，可謂智乎？我主上仁聖威武，神明響應，順附者無不加恩，負固者然後致討。以足下年幼，未忍加師，數使使諭意，復遣璟面諭禍福。所以待明氏者不淺，足下可不深念乎？且向者如陳、張之屬，竊據吳、楚，造舟塞江河，積糧過山嶽，強將勁兵，自謂無敵。然鄱陽一戰，友諒授首，旋師東討，張氏面縛。此非人力，實天命也。足下視此何如？友諒子竄歸江夏，王師致伐，勢窮銜璧。主上宥其罪愆，剖符錫爵。恩榮之盛，天下所知。足下無彼之過，而能幡然覺悟，自求多福，則必享茅土之封，保先人之祀，世世不絕，豈不賢智矣哉？若必欲倔強一隅，假息頃刻，魚游沸鼎，燕巢危幕，禍害將至，恬不自知，璟恐天兵一臨，凡今為足下謀者，他日或各自為身計，以取富貴，當此之時，老母弱子，將安所歸？禍福利害，了然可睹，惟足下圖之！<br />
　　明昇得書，仍是不答。及明軍水陸進攻，蜀丞相戴壽，及平章吳友仁，定計設防。用鐵索為鏈，橫斷瞿塘峽口。又於峽內羊角山旁，亦鑿穿石壁，繫以鐵鏈，架著飛橋，上載炮石，抵禦敵軍。湯和等率舟至峽，竟不得進。獨傅友德疾趨至峽，潛渡陳倉，扳援山谷，晝夜行抵階州。守將丁世珍，猝不及防，棄城遁去。友德得了階州，又進拔文州、綿州，將渡漢江。適水漲不得渡，乃削木為牌，約數千張，書克階、文、綿日月，投漢水中，順流而下。蜀中拾牌視書，相率驚駭。戴壽聞報，忙與吳友仁還援，會同司寇向大亨，出禦漢州。友德驅軍進攻，連戰皆捷。戴壽、向大亨敗走成都，吳友仁走保寧。時瞿塘守禦漸疏，明副將軍廖永忠密遣健卒數百人，穿著青蓑衣，持糗糧水筒，並舁小舟，逾山度關。蜀山多草木，明軍躡跡潛行，多為草木所蔽；又因服色皆青，更不能辨，因此無人知曉。永忠料健卒已越關西，遂率舟師猛攻，各舟用鐵裹頭，中載火器，逆流而進。守將鄒興，盡銳來拒。永忠令軍士奮力上前，一面接戰，一面縱火，霎時間江上通紅，鐵索盡斷。鄒興正不能支，忽後面有數十小舟，駕著青衣兵，鼓噪而下。那時前後夾攻，就使鄒興渾身是膽，到此也腳忙手亂，不知所為。突然間一箭飛至，穿透腦袋，眼見得一個蜀帥，倒入舟中，魂靈兒往見閻王去了。鄒興既死，蜀兵大潰，永忠遂進趨夔州。只見城門大開，城中已無一兵，任他自由進去。越日，湯和亦至，與永忠會晤，議搗重慶。永忠即挺身登舟，麾軍復進，入次銅羅峽，重慶大震。明昇年尚幼稚，越嚇得魂不附體，當下集群臣會議，左丞劉仁，勸昇出奔成都，昇母彭氏涕泣道：「成都可到，也不過苟延旦夕。不如早降，尚得保全民命。」昇聞言，乃遣使齎表乞降。湯和與廖永忠偕至重慶，昇面縛銜璧，率官屬迎降馬前。和下馬受璧，永忠亦替他解縛，好言撫慰，並下令諸將不得侵擾，隨即入城安民，並遣使押送明昇，並昇母彭氏，同赴南京。<br />
　　惟成都、保寧，尚堅守不下，傅友德進圍成都。戴壽、向大亨並馬躍出，帶領一班弓弩手，飛箭射來。明軍前隊，多被射倒，連友德也身中流矢。友德裹創復戰，部兵亦拚死殺上，戴、向二人，方抵敵不住，回馬入城。越數日，城門復啟，友德忙麾軍入城，不防城中突出象陣，踴躍前來，勢不可當。幸友德已預備炮石，接連擊射，把象陣裂作數截，象返奔入城，門卒多被踐踏，不及閉門，明軍便一擁而入。戴壽、向大亨不能再戰，只得束手請降。友德復移軍保寧，巧值周德興等，亦領兵到來。兩下夾攻，頓時城垣擊破，一齊殺進。吳友仁無路可逃，被明軍擒住，保寧遂下。只丁世珍自階州遁去，復集餘眾來襲文州，殺明將朱顯忠。友德親自赴援，世珍復遁。嗣復進寇秦州，又被友德擊敗，走宿梓潼廟，為其下所殺，於是蜀地悉平。<br />
　　明昇至南京，待罪午門外，群臣又請太祖御殿受俘，如孟昶降宋故事。太祖道：「昇年幼稚，事由臣下，與孟昶不同。可令他進來朝見，不必伏地待罪。」言畢，即宣昇入見。昇戰慄異常，太祖復和顏婉諭，立授爵歸義侯，賜第京師。及湯和等自蜀班師，帶著戴壽、向大亨、吳友仁等，道出夔峽，戴壽、向大亨鑿舟自沈，吳友仁曾導昇抗明，被縛舟中，無從覓死，所以解至南京，太祖命斬首市曹。其餘降將，發戍徐州。越年，有人告陳理、明昇，俱有怨言，太祖道：「童稚無知，不應苛求，但恐被小人蠱惑，將不能保全始終，不若遷處遠分，免生釁隙。」乃將陳理、明昇，轉徙高麗國去了。<br />
　　且說元擴廓敗奔和林，元嗣主愛猷識理達臘，仍以兵事相委，擴廓乃發兵擾邊。太祖復命徐達為征北大將軍，出雁門，趨和林。李文忠為左副將軍，出居庸，趨應昌。馮勝為右副將軍，出金蘭，趨甘肅。達用都督藍玉為先鋒，至野馬川，遇擴廓部下的游騎，臨川飲馬，遂掩殺過去。敵騎驚遁，棄馬數百匹。追入圖拉河，與擴廓接仗，戰約數時，擴廓敗走，藍玉長驅直進，各軍都仗著威力，爭先追敵。擴廓恰竄入山谷，越嶺北竄。藍玉防有伏兵，擬飭軍士少停，軍士不肯駐足，定欲滅敵方休。一逃一追，統已越過嶺北，猛聞一聲胡哨，元兵四出，統將就是賀宗哲，來戰藍玉。擴廓又復殺回，把明軍衝為數截。首尾不能相顧，腹背統是受敵。更兼嶺路崎嶇，進退兩難，大眾到此，才曉得擴廓厲害，叫苦不迭。藍玉忙令擇路回軍，親自斷後，哪知喊聲四起，草木皆兵。各軍急不擇路，不是墜崖，就是填壑。元軍又緊緊追逼，殺一陣，傷亡數百人，殺兩陣，又傷亡數百人。正在危急難分的時候，幸徐達督師來援，方得殺退敵兵，救出孤軍。達回營，檢查軍士，共死萬餘人，不禁歎息道：「劉誠意伯曾與上言，擴廓不可輕視。我此番略一輕意，便中他計，這是我的過失，不能專責將校呢。」遂上表自劾。表方發，接到左右兩路捷音，方轉悶為喜道：「兩軍告捷，主上也可寬心了。」<br />
　　原來馮勝從蘭州進兵，由傅友德先行，直趨西涼，連敗元兵，射死元平章卜花，降元太尉鎖納兒加等。進至亦集乃路，次別駕山，擊退元岐王朵耳只班，擒住元平章長加奴等二十七人。又分兵至瓜沙州，斬獲甚眾，方才折回。右路的李文忠，率都督何文輝等，至臚朐河，留部將韓政守住輜重，自率輕兵持二十日糧，倍道急進。元太師合剌章蠻子，悉眾來拒，列陣阿魯渾河岸，軍容甚盛。文忠督兵與戰，他卻麾眾直上，圍裹攏來。自午至申，戰他不退，反且越來越眾。明將曹良臣、周顯、常榮、張耀等，陸續戰死。文忠也馬中流矢，下騎督戰。偏將劉義，亟以身蔽文忠，直前奮擊。指揮李榮復將自己乘馬，授與文忠，自奪敵騎乘著，拚命衝殺。文忠得馬，又據鞍橫槊，當先突圍。士卒也鼓勇死戰，一當十，十當百，頓將元兵擊退。追至青海，敵又大集，文忠據險自固，多張疑兵。敵疑有伏，皆引去。文忠亦椎牛饗士而還。顧時與文忠分道入沙漠，持糧且盡，陡遇元兵，部眾疲乏不能戰，時獨引銳卒數百人，躍馬前趨，大呼殺敵。元兵驚走，棄掉的輜重牛馬，都被明軍搬歸。<br />
　　太祖迭接軍報，慰勞三軍，所有徐達敗仗，亦寬宥不問，只命徐達、李文忠，回鎮山西、北平，練兵防邊。自是邊疆雖稍有戰事，亦不過彼來我拒，無復遠出。擴廓亦不敢深入，隨元嗣主遠徙金山。到了洪武七年，詔遣崇禮侯買的里八剌北還，令故元宦官二人護行，並遺書諭元嗣君，令他撤除帝號，待若虞賓。元主不答。太祖又招降擴廓，前後七致書，終不見報。擴廓於洪武八年八月，病歿哈拉那海的衙庭。哈拉那海係一大湖，在和林北，妻毛氏亦自經死。太祖嘗宴集群臣，問天下奇男子為誰？群臣皆以常國公對。太祖拊鞞歎道：「卿等以常遇春為奇男子麼？遇春雖是人傑，我尚得他為臣，惟元將王保保，終不肯臣我，這正是奇男子呢！」群臣愧服。先是明軍入元都，曾擄得擴廓妹子，充入宮庭，至是竟冊為秦王樉妃。小子有詩贊擴廓道：<br />
<br />
　　抗命稱兵似逆倫，誰知板蕩識忠臣。<br />
　　疾風勁草由來說，畢竟奇男自有真。<br />
<br />
　　擴廓既歿，後來殘元能否保存，且俟下回說明。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 明史 - 第三十七回　拒忠諫詔獄濫刑　定密謀奪門復辟</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十七回</br>　　拒忠諫詔獄濫刑　定密謀奪門復辟</font></h4>
			　　卻說皇后汪氏性頗剛正，力持大體。惟所生皆女，獨無子嗣。皇子見濟係杭妃所出，景帝欲立見濟為太子，汪后獨諫阻道：「陛下由監國登基，已算幸遇。千秋萬歲後，應把帝統交還皇姪。況儲位已定，詔告天下，如何可以輕易呢？」景帝不悅。後來決意易儲，汪氏又復力諫，說至再三，惹得景帝動惱，竟奮然道：「皇子非你所生，所以懷妒得很，不令正位青宮。你不聞宣德故例，胡后無出，甘心讓位，前車具在，未知取法，反且多來饒舌，難道朕要你管麼？」言畢，抽身而起，竟往杭妃宮中去了。汪后遭此訶責，心甚不甘，嗚嗚咽咽的哭了一夜，竟令女官代草一疏，願將后位讓與杭妃。景帝順水行舟，自然照准，遂援了宣德廢后的故事，頒告群臣。不待臣工議奏，即將汪后遷入別宮，改冊杭妃為皇后。<br />
　　且因太監興安有易儲功，格外寵用。興安素性佞佛，建了一座大隆福寺，費至數十萬，逾年始成，非常閎麗，便面請景帝臨幸。禮部郎中章綸上章奏阻，鹽運判官楊浩，除官未行，亦直言申奏，景帝乃中輟不行。會御用監阮浪在南宮服侍上皇，上皇愛他勤敏，賞給鍍金繡袋，及鍍金刀各一件。浪與內使王瑤甚是親昵，竟將賜物轉贈。王瑤年齡尚輕，並無閱歷，得了繡袋寶刀，欣然佩帶身邊。不意為錦衣指揮盧忠所見，隱為詫異。即邀瑤至家，設酒與飲，閒談甚歡，漸漸問及寶刀繡袋。瑤和盤說出，盧忠索閱一番，不由的計上心來，便假意慇懃，且命妻出為勸酒。瑤不便卻情，並見他妻頗貌美，益覺目眩神癡，酒不醉人人自醉，色不迷人人自迷。不消多時，已將他灌得爛醉，東斜西倒，一步也走不得。忠令人扶瑤起座，就客廳睡下，輕輕的解了金刀繡袋，星夜打點公文，並呈入刀袋等物。具說阮浪受上皇命，以袋刀結瑤，意圖復辟。瑤自醉中說出，因此飛章上告。景帝震怒，立降嚴旨，將阮浪、王瑤二人逮繫詔獄，令法司窮究。刑訊了好幾回，浪、瑤不肯誣供，只把實情上訴。盧忠聞著，未免後悔，暗想他二人如此抗直，倘或反坐起來，還當了得。不如往詢卜筮，預占吉凶。遂屏去侍從，獨行至卜者仝寅家。仝寅少瞽，性聰敏，學占驗術，所言多奇中。及與盧忠代卜，得了一個天澤履卦，忠尚未表明實情，寅不禁搖首道：「易言：『履虎尾，咥人凶，』不咥人猶可，咥人則凶。」這一語說出，嚇得盧忠面如土色，勉強答道：「汝試依卦占斷，不必隱諱。」寅復道：「上天下澤為之履，天澤不分，凶象立見。敢問所為何事？請即示明。」忠見他語語中肯，彷彿似仙人一般，只好說明大略。寅笑道：「無怪卦象甚凶，試思今上與上皇，前為君臣，今為兄弟，天澤素定，豈可紊亂？汝乃欲他叛君背兄，是明明所謂咥人了。此大凶兆，一死且不足贖罪。」忠聞言大懼，忙求寅替他禳解。寅答道：「獲罪於天，禳解何益？」忠再三哀懇，寅方道：「履道坦坦，幽人貞吉，君能作幽人麼？」忠戰慄道：「我為原訴，何從隱避？」寅想了一會，悄悄與忠附耳，說了幾句，忠才拜謝而去。不數日，忽傳盧忠病狂，在市上行走，滿口胡言，歌哭無常。於是中官王誠，及學士商輅，入白景帝道：「盧忠病風不足信，望陛下休聽妄言，致傷大倫！」景帝意始少釋，並逮盧忠下獄。未幾又釋出，謫戍廣西，令他帶罪立功。阮浪久錮，王瑤磔死。一場大案，總算化作冰消了。<br />
　　是年冬月，乜先復遣使至京，賀來年正旦，且貢名馬。尚書王直請遣使答報，有詔飭兵部議決。于謙道：「去年乜先使來，臣聞他弒主為逆，嘗請發兵討罪，未邀俞允，今反欲遣使答報麼？」原來景泰二年，乜先曾弒主脫脫不花，于謙請討逆復仇，景帝不從。至是乃復阻遣使，竟得罷議。惟脫脫不花被弒情由，亦須補敘明白。先是脫脫不花娶乜先姊，生了一子。乜先欲立以為嗣，脫脫不花未允，且與乜先夙有違言。乜先遂攻脫脫不花，脫脫不花敗走，經乜先追擊，殺死脫脫不花，把他妻孥收沒，自稱監國。至景泰四年，且僭立為汗，復遣使致書，稱大元田盛可汗。田盛二字的音義，與天聖相似，末署添元元年。景帝答書，亦稱他為瓦剌汗。乜先遂日漸驕恣，且據有脫脫不花的妃妾，左抱右擁，朝歡暮樂，害得朝政不理，部眾分解。阿拉知院求為太師，乜先不許，且將阿拉二子盡行殺斃。阿拉大怒，糾眾攻乜先，乜先沈湎酒色，毫不設備，竟被阿拉拿住，數他三罪道：「漢兒血在汝身，脫脫不花汗血在汝身，烏梁海血亦在汝身。天道好還，今日汝當死。」乜先無詞可答，竟被阿拉一刀，揮作兩段。阿拉欲繼立為汗，忽被韃靼部目孛來殺入，戰敗身死。孛來奪乜先母妻，並玉璽一方，訪得脫脫不花子麻兒可兒，仍擁立為韃靼汗，號稱小王子。自是瓦剌驟衰，韃靼復熾，事見後文，姑且慢表。<br />
　　且說皇子見濟立為東宮，僅閱一年有餘，忽得奇疾，竟致不起。景帝悲慟得很，命葬西山，諡為懷獻。禮部郎中章綸，及御史鍾同，以東宮已歿，並無弟兄，不如仍立沂王，藉定人心。湊巧兩人入朝，途中相遇，彼此談至沂王，甚至泣下，遂約定先後上疏，同為前茅，綸為後勁。退朝後，同即抗疏上陳，略云：<br />
　　父有天下，固當傳之於子。乃者太子薨逝，足知天命有在。今皇儲未建，國本猶虛，臣竊以為上皇之子，即陛下之子。沂王天資厚重，足令宗社有托，伏望擴天地之量，敦友於之仁，擇日具儀，復還儲位，實祖宗無疆之休。臣無任待命之至！<br />
　　疏入後，景帝心殊不悅，勉強發交禮部，令他議奏。禮部尚書胡濙等窺上意旨，料知原奏難行，只把緩議二字，搪塞了事。那時章綸依著原約，因月朔日食，進呈修德弭災十四事，差不多有數千言，內有悖孝悌一條云：<br />
　　孝悌者百行之本，願陛下退朝後，朝謁兩宮皇太后，修問安視膳之儀。上皇君臨天下，十有四年，是天下之父也。陛下親受冊封，是上皇之臣也。上皇傳位陛下，是以天下讓也。陛下奉為太上皇，是天下之至尊也。陛下宜率群臣，於每月朔望，及歲時節旦，朝見於延安門，以盡尊崇之道；而又復太后於中宮，以正天下之母儀；復皇儲於東宮，以定天下之大本。則孝弟悉敦，和親康樂，治天下不難矣。<br />
　　景帝覽到此奏，不禁大怒。時已日暮，宮門上鑰，有旨自門隙中傳出，命錦衣衛執綸下獄。越日，復逮繫鍾同，飭刑部嚴究主使。同、綸兩人，供稱意由己出，並非人授。刑部說他抵賴，盡情拷掠，一連血比三日，語不改供。會大風揚沙，天地晝晦，伸手不辨五指，刑官也害怕起來，方將二人還繫獄中，把獄案漸漸緩下。不意南京大理寺少卿廖莊，又遙上奏章，請景帝朝謁上皇，優待上皇諸子。景帝閱未終疏，即擱過一邊。過了一年，莊因事到京，詣東角門朝見，頓觸起景帝舊嫌，說他平時狂妄，飭杖八十，謫為定羌驛丞。可憐這廖莊無辜受災，既受杖傷，還要奔波萬里，辛苦備嘗，正是禍來天上，變出意中。內侍復入白帝前，言罪魁禍首，實自同、綸。景帝乃特取巨梃交給法司，令就獄中杖同及綸，每人五百下。同竟杖斃，綸死而復甦，仍拘獄中。刑部給事中徐正揣摩迎合，上言沂王嘗備位儲副，恐被臣民仰戴，不宜久居南宮，應徙置封地，以絕人望。這奏上去，總料是饜愜帝心，足邀寵眷，哪知降旨下來，語語駁斥，謫戍窮邊。自此廷右諸臣，統做了反舌無聲，把建儲事絕不提起。<br />
　　忽忽間已是景泰七年，元宵甫屆，皇后杭氏竟罹了風寒，起初是寒熱交侵，嗣後變成重症。一到仲春，嗚呼哀哉。景帝又復悼亡，自不消說。其時宮中有個李惜兒，本係江南土娼，流轉京師，姿態妖豔，色藝無雙，都下狹邪子弟，評騭花榜，目為牡丹花。聲譽傳入禁中，為景帝所聞，更令內侍召入，一見傾心，即夕侍寢。惜兒是妓女出身，枕席上的奉承，比妃嬪等不啻天淵。景帝暢快異常，備極恩遇。可憐無德的女人，往往因寵生驕，因驕成悍。入宮不過兩三年，與景帝恰反目數次。畢竟龍性難馴，耐不住婦女磨折，一場吵鬧，逐出宮外。杭皇后本得帝寵，又遭病歿。此外雖有妃嬪數人，僅備小星，沒甚才貌，情懷惻惻，長夜漫漫，教景帝如何度日？當下采選秀女，得了一個麗姝，體態輕盈，身材嫋娜，性情容止，都到恰好地位。惹得景帝越瞧越愛，越愛越寵，春風一度，無限歡娛。因她生父姓唐，遂封為唐妃。越半年又晉封貴妃。每遊西苑，必令貴妃乘馬相隨。一日，馬驚妃墮，幾乎受傷。景帝鞭責馬夫，打個半死，別令中官劉茂，揀選良駿，控習以待。又增建御花房，羅致各省奇葩名卉，作為游賞處所。風流天子，綽約佳人，相對含歡，無夕不共，好一座安樂窩，嘗遍那溫柔味。無如好夢難長，彩雲易散。到了景泰八年元且，朝賀禮畢，忽覺龍體違和，好幾日不能臨朝。百官問安左順門，太監興安出語道：「公等皆朝廷股肱，不能為社稷計，徒日日問安，有何益處？」眾官語塞，諾諾而退。到了朝房，大眾以興安所言，意在建儲，御史蕭維楨等，擬請復沂王為太子。學士蕭鎡以沂王既退，不便再立，須另擇元良為嗣。彼此酌定，遂繕好奏折，呈請立儲。待了數日，方有中旨頒下，謂朕偶有寒疾，當於十七日臨朝，所請著無庸議。眾官見了此旨，又面面相覷，莫名其妙。會將郊祀，帝輿疾出宿齋宮〔明代故例，每歲正月大祀天地於南郊〕。因病日加劇，勢難親臨，乃召武清侯石亨至榻前，命攝行祀事。<br />
　　亨見帝病甚，退語都督張軏，及太監曹吉祥道：「公等欲得功賞麼？」張、曹二人聞言，不禁奇詫起來，便驚問何事？亨密語道：「皇帝病已深了，立太子，何如復上皇。」吉祥躍起道：「石公好計！石公好計！」亨復道：「此係我一人主見，還須得老成一決。」張軏道：「商諸太常卿許彬，可好麼？」亨點首稱善。當下同至許彬宅，與商密計。彬矍然道：「這是不世大功，事在速為。可惜我年已老，無能為力，惟意中恰有一人，何不往商？」亨問為誰？彬答道：「便是徐元玉。」亨等喜謝而出。看官道徐元玉是何人？就是當年倡議南遷的徐珵。珵因南遷議，為景帝所薄，久不得遷。他卻諂事大學士陳循，屢托保薦。循果屢登薦牘，景帝見徐珵名，好似一個眼中釘，輒擯不用。循語珵道：「官家怕見你名，須改易為是。」珵乃易名有貞，別字元玉。無巧不成話，適值黃河決口，屢堙屢圯，循遂運動廷臣，薦舉有貞。景帝果也忘懷，竟擢他為僉都御史，督治黃河。有貞福至心靈，把屢堙屢圯的決口，熔鐵下水，竟得塞住。且疏濬下流，暢達河道，河患遂滅。還京覆命，復邀獎敘，進左副都御史，尋調右副都御史。及石亨等到有貞家，說及復辟大計，有貞很是贊成，並云須令南宮知此意。軏答道：「昨已密達上皇了。」有貞道：「俟得復報乃可。」<br />
　　越日為上元節，有貞夜至亨家，復密議了一宵。又越日黃昏，亨等又訪告有貞，謂已得南宮復報，請早定計。有貞至屋後露台上，仰觀天象已畢，即下對亨等道：「紫薇垣已有變象，事在今夕，不可失機。」隨又報語道：「如此如此，不患不成。」石亨、張軏、曹吉祥三人當即趨出，自去籌備。有貞焚香祝天，默禱一番，隨即與家人訣別道：「事成後功在社稷，共享富貴，否則禍必殺身，除非做鬼回來。」家人攬袪挽留，有貞不顧，揮手竟去。時當三鼓，禁中衛士因有十七日視朝的旨意，已啟禁門。有貞踉蹌趨入，逕至朝房候著，約歷半時，亨、軏等率領群從子弟，一擁並入〔依據《天順實錄》，不從《紀事本末》〕。是時天色晦冥，星月無光，亨、軏等左顧右盼，方見有貞，便問道：「事果濟否？」有貞道：「必濟無疑。」遂率眾薄南宮門，門扃甚固，連叩不應。有貞命眾取巨木至，懸繩於上，用數十人舉木撞門。門右牆垣，陡被震坍，大眾乘隙進去，入謁上皇。上皇時尚未寢，秉燭觀書，見他排闥而入，不覺驚問道：「你等何為？」眾俯伏稱萬歲。上皇道：「莫非請我復位麼？這事須要審慎。」有貞等齊聲道：「人心一致，請陛下速即登輿！」言畢即起，呼兵士舉輿入內。眾兵士遑遽不能舉，有貞等掖著上皇，出坐乘輿，助挽以行。忽見天色明霽，星月皎然，上皇顧問有貞等職名，有貞一一奏對。須臾至東華門，司閽厲聲呵止。上皇亦厲聲道：「我是太上皇，有事入宮，何人敢拒？」司閽聞聲趨視，果然不謬，遂由他進去。直入奉天殿，有貞為導，兩階武士用鐵爪擊有貞，也虧上皇呵叱，才行退去。時黼座尚在殿隅，由眾推至正中，請上皇下輿登座，一面鳴鐘擂鼓，大啟諸門。百官方至朝房，候景帝視朝，聞奉天殿有呼噪聲，呵叱聲，繼而有鐘鼓聲，相率驚駭。驀見有貞出殿，大呼道：「太上皇復位了，眾官何不進謁？」百官聞言益驚。但變出非常，事已至此，何人敢行抗拒？不得已各整衣冠，登殿排班，依次跪伏，三呼萬歲。正是：<br />
<br />
　　冕旒重見當王貴，嵩嶽依然效眾呼。<br />
　　欲知復辟後事，請看官再閱下回。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
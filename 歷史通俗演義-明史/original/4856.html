<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 明史 - 第九十八回　擾秦楚闖王僭號　掠東西獻賊橫行</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九十八回</br>　　擾秦楚闖王僭號　掠東西獻賊橫行</font></h4>
			　　卻說田貴妃所著繡鞋，上有「周延儒恭進」五字，頓時惱動天顏，拂袖出去。即有旨譴謫田妃，令移居啟祥宮，三月不召。既而周后復侍帝賞花，袁妃亦至，獨少田妃。后請懷宗傳召，懷宗不應。后令小太監傳達懿旨，召使出見，田妃乃至。玉容憔悴，大遜曩時，后也為之心酸。和顏接待，並令侍宴。夜闌席散，后勸帝幸西宮，與田妃續歡，嗣是和好如初。惟田妃經此一挫，常鬱鬱不歡，且因所生皇五子慈煥，及皇六七子，均先後殤逝，尤覺悲不自勝，漸漸的形銷骨立，竟致不起。崇禎十五年七月病歿。懷宗適禱祀群望，求療妃疾，回宮以後，入視妃殮，不禁大慟。喪禮備極隆厚，且加諡為恭淑端慧靜懷皇貴妃。<br />
　　田妃有妹名淑英，姿容秀麗，與乃姊不相上下。妃在時曾召妹入宮，為帝所見，贈花一朵，令插髻上。及妃病重，亦以妹屬托懷宗。懷宗頗欲冊封，因亂勢愈熾，無心及此，只命賜珠簾等物，算作了事。國破後，淑英避難天津，珠簾尚在，尋為朝士某妾，這也不在話下。<br />
　　且說周延儒出駐數月，清兵復退，延儒乃還京師。懷宗雖心存鄙薄，但因他卻敵歸朝，不得不厚加獎勵。嗣經錦衣衛掌事駱養性盡發軍中虛詐情事，乃下旨切責，說他蒙蔽推諉，應下部議。延儒亦席藁待罪，自請戍邊。懷宗怒意少解，仍不加苛求，許令馳驛歸田。又罷去賀逢聖、張四知，用蔣德璟、黃景昉、吳甡為大學士，入閣辦事。<br />
　　是時天變人異，不一而足，如日食、地震，太白晝現，熒惑逆行諸類，還算是尋常變象。最可怪的，是太原樂靜縣民李良雨，忽變為女；松江莫翁女已適人，忽化為男；密縣民婦生旱魃，河南草木，有戰鬥人馬及披甲持矛等怪狀。宣城出血，京師城門哭，聲如女子啼。炮空鳴，鬼夜號。蘄州有鬼，白日成陣，行牆屋上，揶揄居人，奉先殿上，鴟吻落地，變為一鬼，披髮出宮。沅州、銅仁連界處，掘出古碑，上有字二行云：「東也流，西也流，流到天南有盡頭。張也敗，李也敗，敗出一個好世界。」又於五鳳樓前得一黃袱，內有小函，題詞有云：「天啟七，崇禎十七，還有福王一。」到了崇禎十六年正月，京營巡捕軍夜宿棋盤街。方交二鼓，忽來一老人，囑咐巡卒道：「夜半子分，有婦人縞素泣涕，自西至東，慎勿令過！若過了此地，為禍不淺，雞鳴乃免。我係土神，故而相告。」言畢不見。<br />
　　巡卒非常詫異，待至夜半，果見一婦人素服來前，當即出阻，不令前行，婦人乃返。至五鼓，巡卒睡熟，婦已趨過，折而東返，蹴之使醒，並與語道：「我乃喪門神，奉上帝命，降罰此方。你如何誤聽老人，在此阻我。？現有大災，你當首受！」言訖自去。行只數武，也化氣而去。巡卒駭奔，歸告家人，言尚未終，仆地竟死。疫即大作，人鬼錯雜，每屆傍晚，人不敢行。商肆貿易，多得紙錢。京中方譁擾未已，東南一帶又迭來警報。李自成已陷承天，張獻忠又佔武昌，小子惟有一枝禿筆，只好依次敘來。<br />
　　自成連陷河南諸州縣，復走確山，向襄陽，並由汝寧擄得崇王由撌，令他沿路諭降。由撌係英宗第六子見澤六世孫，嗣封汝寧。自成把他執住，脅令投降。由撌似允非允，暫且敷衍度日。自成乃帶在軍間，轉趨荊、襄諸郡，迭陷荊州、襄陽，進逼承天。承天係明代湖廣省會，仁宗、宣宗兩皇陵卜築於此。巡撫宋一鶴，偕總兵錢中選，副使張鳳翥，知府王璣，鍾祥令蕭漢固守，相持數日。偏城中隱伏內奸，暗地裡開城納賊，賊眾一擁入城。宋一鶴下城巷戰，將士勸一鶴出走，一鶴不聽，揮刀擊殺賊數人，身中數創而死，總兵錢中選等亦戰歿。惟蕭漢被執，幽禁寺中。自成素聞漢有賢聲，戒部眾休犯好官，並囑諸僧小心服侍，違令當屠。漢自賊眾出寺，竟自經以殉。自成改承天府為揚武州，自號順天倡義大元帥，稱羅汝才為代天撫民德威大將軍，遂率眾犯仁宗陵。守陵巡按李振聲迎降，欽天監博士楊永裕，叩謁自成馬前，且請發掘皇陵。忽聞陵中暴響，聲震山谷，彷彿似地動神號一般，自成恰也驚慌，飭令守護，不得擅掘。<br />
　　先是自成毫無遠圖，所得城邑，一經焚掠，便即棄去。至用牛金星、李巖等言，也行點小仁小義收買人心。且因河南、湖、廣已為所有，得眾百萬，自以為無人與敵，儼然想稱孤道寡起來。牛金星獻策自成，請定都荊、襄作為根本。自成甚以為然，遂改襄陽為襄京，修葺襄王舊殿，僭號新順王，創設官爵名號，置五營二十二將，上相左輔右弼六政府，要地設防禦使，府設尹，州設牧，縣設令，降官降將各授偽職。並封故崇王由撌為襄陽伯，嗣因由撌不肯從令，把他殺害。楊永裕且靦然勸進，牛金星以為時尚未可，乃始罷議。自成以革、左諸賊比肩並起，恐他不服。遂用李巖計，佯請革裡眼、左金王入宴，酒酣伏發，刺死兩人，兼併左、革部眾。又遣羅汝才攻鄖陽，日久未下。自成親率二十騎，夜赴汝才營。黎明入帳，汝才臥尚未起，自成即飭騎士動手，把汝才砍作數段。一軍皆嘩，七日始定。於是流寇十三家七十二營，降死殆盡，惟李自成、張獻忠二寇巋然獨存，勢且益熾。<br />
　　河南開州盜袁時中最為後起，橫行三年，至是欲通款明廷，亦被自成分兵擊死。自成行軍，不許多帶輜重，隨掠隨食，飽即棄餘，饑且食人。所掠男子令充兵役，所掠婦女隨給兵士為妻妾。一兵備馬三四匹，冬時用裍褥裹蹄。割人腹為糟，每逢飼馬，往往將掠得人民割肉取血，和芻為飼。馬已見慣，遇人輒鋸牙欲噬。臨陣必列馬三萬，名三垛牆，前列反顧，後列即將牠殺死。戰久不勝，馬兵佯敗，誘敵來追。步卒猝起阻截，統用長槍利槊，擊刺如飛。騎兵回擊，無不大勝。自成所著堅甲，柔韌異常，矢鏃鉛丸都不能入。有時單騎先行，百萬人齊跟馬後。遇有大川當前，即用土囊阻塞上流，呼風竟渡。攻城時更番椎鑿，挖去牆中土石，然後用柱縛繩，繫入牆隙，再用百餘人猛力牽曳，牆輒應手坍倒，所以攻無不陷。如或望風即降，入城時概不殺戮；守一日，便殺死十分中的一二；守兩日，殺死加倍；守三日，殺死又加倍；三日以上，即要屠城，殺人數萬，聚屍為燎，叫作打亮。各種殘酷情狀，慘不忍聞。<br />
　　自成有兄從秦中來，數語未合，即將他殺死。惟生平納了數妻，不生一子，即以養子李雙喜為嗣。雙喜好殺，尤過自成。自成在襄陽構殿鑄錢皆不成，令術士問紫姑，數卜不吉。因立雙喜為太子，改名洪基，鑄洪基年錢，又不成。正在憤悶的時候，聞陝督孫傳庭督師出關，已至河南。他即盡簡精銳，馳往河南抵禦。前鋒至洛陽，遇總兵牛成虎，與戰敗績，寶豐、唐縣，皆為官軍克復。自成忙率輕騎赴援，至郟縣，復被官軍擊敗，自成狂奔得脫。賊眾家眷多在唐縣，自唐縣克復，所有流賊家口殺戮無遺。賊因是慟哭痛恨，誓殲官軍。會天雨道濘，傳庭營中糧車不繼，自成復遣輕騎出汝州，要截官軍糧道。探馬報知傳庭，傳庭即遣總兵白廣恩，從間道迎糧。自率總兵高傑為後應，留總兵陳永福守營。傳庭既行，永福兵亦爭發，勢不可禁，遂為賊眾所乘，敗退南陽。傳庭即還軍迎戰，賊陣五重，已由傳庭攻克三層，餘二重悉賊精銳，怒馬躍出，銳不可當。總兵白廣恩引八千人先奔，高傑繼潰，傳庭亦支持不住，只好西奔。為這一走，被自成乘勝追擊，一日夜逾四百里，殺死官軍四萬餘人，掠得兵器輜重不計其數。傳庭奔河北，轉趨潼關，自成兵隨蹤而至。高傑入稟傳庭道：「我軍家屬盡在關中，不如逕入西安，憑堅扼守。」傳庭道：「賊一入關，全秦糜爛，難道還可收拾麼？」遂決意閉關拒賊。已而自成攻關，廣恩戰敗。傳庭自登陴，督師力禦，不料自成遣姪李過，綽號一隻虎，從間道緣山登崖，繞出關後，夾攻官軍，官軍大潰。傳庭躍馬揮刀，衝入賊陣，殺賊數十名，與監軍副使喬遷高同時死難。自成遂長驅入秦，陷華陰、渭南，破華商、臨潼，直入西安。據秦王宮，執秦王存樞，令為權將軍。存樞係太祖次子樉九世孫，嗣封西安，至是竟降自成。惟王妃劉氏不降，語自成道：「國破家亡，願求一死。」自成不欲加害，獨令存樞遣還母家。巡撫馮師孔以下，死難十餘人。傳庭妻張氏在西安，率三妾二女，投井殉節。布政使陸之祺等皆降，總兵白廣恩、陳永福等亦降。永福曾射中自成目，踞山巔不下。經自成折箭為誓，乃降自成。自成屢陷名城，文武大吏從未降賊，至此始有降布政，降總兵。惟高傑曾竊自成妻，獨走延安，為李過所追，折向東去。自成遂改西安為長安，稱為西京。牛金星勸令不殺，因嚴禁殺掠，民間頗安。自成復率兵西掠，乃詣米脂縣祭墓，改延安府為天保府，米脂為天保縣，惟鳳翔、榆林，招降不從。自成親攻鳳翔，數日被陷，下令屠城，轉攻榆林。兵備副使都任，督餉員外郎王家祿，里居總兵汪世欽、尤世威、世祿等，集眾守陴，血戰七晝夜。婦人孺子皆發屋瓦擊賊，賊死萬人。城陷後闔城捐軀，無一生降，忠烈稱最。賊復降寧夏，屠慶陽，韓王亶塉係太祖第二十子松十世孫，襲封平涼，被賊擄去，副使段復興一門死節。賊復移攻蘭州，雪夜登城。巡撫林日瑞，總兵郭天吉等戰死，追陷西寧、甘肅，三邊皆沒。越年，自成居然僭號，國號順，改元永昌，以牛金星為丞相，改定尚書六府等官，差不多似一開國主了。<br />
　　明總兵左良玉因河南陷沒，無處存身，遂統帥部兵東下。張獻忠正擾亂東南，為南京總兵劉良佐、黃得功等所阻，未能得志。又聞良玉東來，恐為所蹙，即移眾泝江而上，迭陷黃梅、廣濟、蘄州、蘄水，轉入黃州，自稱西王。黃州副使樊維城不屈被殺，官民盡潰。剩下老幼婦女，除挑選佳麗數名，入供淫樂外，餘俱殺死，棄屍填塹。復西破漢陽，直逼武昌，參將崔文榮憑城戰守，頗有殺獲。武昌本楚王華奎襲封地，華奎係太祖第六子楨七世孫，前曾為宗人華越所訐，說係抱養楚宮，嗣因查無實據，仍得襲封。華奎以賊氛日逼，增募新兵，為守禦計。那知新兵竟開城迎賊，城遂被陷。文榮陣亡，華奎受縛，沉江溺死。故大學士賀逢聖罷相家居，與文榮等同籌守備，見城已失守，倉猝歸家。北向辭主，載家人至墩子湖，鑿舟自沉。妻危氏，子覲明、光明，子婦曾氏、陳氏，孫三人，同溺湖中。逢聖屍沉百七十日才得出葬，屍尚未腐，相傳為忠魂未泯云。獻忠盡戮楚宗，慘害居民，浮胔蔽江，脂血寸積。楚王舊儲金銀百餘萬，俱被賊眾劫去，輦載數百車，尚屬未盡。獻忠改武昌為天授府，江夏為上江縣，據楚王府，鑄西王印，也居然開科取士，選得三十人，使為進士，授郡縣官。<br />
　　明廷以武昌失守，飛飭總兵左良玉，專剿獻忠。良玉召集總兵方國安、常安國等，水陸並進，夾攻武昌。獻忠出戰大敗，棄城西走。良玉遂復武昌，開府駐師。黃州、漢陽等郡縣，以次克復。獻忠率眾攻岳州，巡撫李乾德，總兵孔希貴等，三戰三勝。終以寡不敵眾，出走長沙。獻忠欲北渡洞庭湖，向神問卜，三次不吉，他竟投筊詬神，麾眾欲渡。忽然間狂風大作，巨浪掀天，湖中所泊巨舟覆沒了百餘艘。獻忠大怒，盡驅所掠婦女入舟，放起大火，連舟帶人俱被焚毀，光延四十里，夜明如晝。獻忠方才洩忿，由陸路赴長沙。長沙係宗第七子見浚故封，七世孫慈煃嗣爵。料知難守，與李乾德會商，開門夜走。並挈惠王常潤，同趨衡州，投依桂王常瀛。常潤、常瀛皆神宗子，常潤封荊州，為李自成所逐，奔避長沙。常瀛封衡州，見三人同至，自然迎入。偏賊眾又復馳至，桂王情急得很，忙與吉王、惠王等走永州。獻忠入衡州城，拆桂王宮殿材木，運至長沙，構造宮殿，且遣兵追擊三王。巡撫御史劉熙祚令中軍護三王入廣西，自入永州死守。永州復有內奸，迎賊入城，熙祚被執，囚置永陽驛中。熙祚閉目絕食，自作絕命詞，題寫壁上。賊再三諭降，臨以白刃，熙祚大罵不已，遂為所害。獻忠又陷寶慶、常德，掘故督師楊嗣昌墓，梟屍見血。再攻辰州，為土兵堵住，不能行進，乃移攻道州。守備沈至緒出城戰歿，女名雲英，涕泣誓師，再集敗眾，突入賊營。賊眾疑援軍驟至，倉皇駭散。雲英追殺甚眾，奪得父屍而還，州城獲全。事達明廷，擬令女襲父職，雲英辭去，後嫁崑山士人王聖開，種梅百本，偕隱以終。獻忠復東犯江西，陷吉安、袁州、建昌、撫州諸府，及廣東南韶屬城。嗣因左良玉遣將馬士秀、馬進忠等，奪還岳州，進復袁州，遂無志東下。轉圖西略，竟將長沙王府亦甘心棄去，挈數十萬眾，渡江過荊州，盡焚舟楫，竄入四川去了。<br />
　　懷宗以中原糜爛，食不甘味，寢不安席，默溯所用將相，均不得人。乃另選吏部侍郎李建泰，副都御史方岳貢，以原官入直閣務。尋聞自成僭號，驚惶益甚，擬駕出親征，忽接得自成偽檄一道，其文云：<br />
　　新順王李，詔明臣庶知悉！上帝監視，實惟求莫，下民歸往，祇切來蘇。命既靡常，情尤可見。爾明朝久席泰寧，濅弛綱紀，君非甚暗，孤立而煬蔽恒多；臣盡行私，比黨而公忠絕少。賂通宮府，朝端之威福日移；利擅宗神，閭左之脂膏殆盡。公侯皆食肉絝袴，而倚為腹心；宦官悉齕糠犬豕，而借其耳目。獄囚纍纍，士無報禮之心；徵斂重重，民有偕亡之恨。肆昊天聿窮乎仁愛，致兆民爰苦乎祲災。朕起布衣，目擊憔悴之形，身切痌袴之痛，念茲普天率土，咸罹困窮，詎忍易水燕山，未甦湯火，躬於恒冀，綏靖黔黎。猶慮爾君若臣未達帝心，未喻朕意，是以質言正告：爾能體天念祖，度德審幾，朕將加惠前人，不吝異數。如杞如宋，享祀永延，用章爾之孝；有室有家，民人胥慶，用章爾之仁。凡茲百工，勉保乃辟，綿商孫之厚祿，賡嘉客之休聲，克殫厥猷，臣誼靡忒。唯今詔告，允布腹心，君其念哉！罔怨恫於宗公，勿阽危於臣庶。臣其慎哉！尚效忠於君父，廣貽穀于身家。檄到如律令！<br />
　　懷宗閱罷，不禁流涕涔涔，歎息不止。可巧山東僉事雷演祚入朝，訐奏山東總督范志完，縱兵淫掠，及故輔周延儒招權納賄等情。懷宗遂逮訊志完，下獄論死，並賜延儒自盡，籍沒家產。一面集廷臣會議，欲親征決戰。忽有一大臣出奏道：「不勞皇上親征，臣當赴軍剿賊。」懷宗聞言，不禁大喜。正是：<br />
　　大陸已看成巨浸，庸材且自請專征。<br />
　　未知此人是誰，且看下回交代。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 明史 - 第二十六回　拒草詔忠臣遭慘戮　善諷諫長子得承家</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十六回</br>　　拒草詔忠臣遭慘戮　善諷諫長子得承家</font></h4>
			　　卻說燕王棣入京後，只魏國公徐輝祖，尚抵敵一陣，兵敗出走。此外文武百官，多迎謁馬前。燕王接見畢，馳視周、齊二王，相見時互相慰問，涕淚滿頤，隨即並轡歸營，召集官吏會議。兵部尚書茹瑺先至燕王前叩頭勸進。燕王道：「少主何在？」茹瑺道：「大內被火，想少主已經晏駕了。」燕王蹙額道：「我無端被難，不得已以兵自救，誓除奸臣，期安宗社，意欲效法周公，垂名後世。不意少主不諒，輕自捐生，我已得罪天地祖宗，哪敢再登大位？請另選才德兼備的親王，纘承皇考大業呢。」茹瑺復頓首道：「大王應天順人，何謂得罪？」言未已，一班文武官僚都俯伏在前，黑壓壓跪滿一地，齊聲道：「天下係太祖的天下，殿下係太祖的嫡嗣，以德以功，應正大位。」燕王猶再三固辭，群臣固請不已。燕王道：「明日再議。」翌晨，群臣又叩營勸進。燕王乃命駕入城，編修楊榮迎謁道：「殿下今日先謁陵呢？先即位呢？」燕王聞言，即命移駕謁陵，一面令諸將守城，大索齊泰、黃子澄、方孝孺等，分別首從，懸賞通緝。至謁陵禮畢，復回京安撫軍民，並諭王大臣道：「諸王群臣，合詞勸進，我實不德，未能上承宗廟。怎奈固辭不獲，只得勉徇眾志。王大臣等各宜協力同心，匡予不逮！」王大臣等唯唯聽命。遂詣奉天殿即皇帝位，受王大臣朝賀。<br />
　　先是建文中有道士遊行都市，信口作歌道：「莫逐燕，逐燕日高飛，高飛上帝畿。」都人不解所謂，已而道士杳然。至燕王即位，方驚稱道士為神，這也不必細表。單說燕王即位，下令清宮三日，諸宮人女官太監多半殺死，惟前曾得罪建文，方得寬宥。燕王召宮人內侍，詢以建文所在。宮人等無從證實，把馬皇后殘骸稱為帝屍。乃命就灰燼中撥出屍首，滿身焦爛，四肢殘缺，辨不出是男是女，只覺得慘不忍睹。燕王也不禁垂淚道：「癡兒癡兒！何為至此？」是時侍讀王景在側，由燕王問他葬禮。王景謂當以天子禮斂葬。燕王點首，便令將馬后殘屍，斂葬如儀。忽有一人滿身縞素，趨至闕下，伏地大哭，聲震天地。燕王聞著，即喝令左右速拿，當由鎮撫伍雲，拿住入獻。燕王凝視道：「你就是方孝孺麼？朕正要拿你，你卻自來送死。」孝孺抗聲道：「名教掃地，不死何為？」燕王道：「你願就死，朕偏待你不死，何如？」言訖，命左右帶孝孺下獄。原來燕王大舉南犯，留僧道衍輔佐世子，居守北平。道衍送燕王出郊，跪啟道：「臣有密事相托。」燕王問是何事？道衍道：「南朝有文學博士方孝孺，素有學行。倘殿下武成入京，萬不可殺此人。若殺了他，天下讀書種子，從此斷絕了。」燕王首肯，記在心裡，所以大索罪人。雖列孝孺為首犯，意中恰很欲保全，迫他臣事。且召他門徒廖鏞、廖銘等，入獄相勸。孝孺怒叱道：「小子事我數年，難道尚不知大義麼？」廖鏞等返報燕王，燕王也不以為意。<br />
　　未幾欲草即位詔，廷臣俱舉薦孝孺，乃復令出獄。孝孺仍衰絰登陛，悲慟不已。燕王恰降座慰諭道：「先生毋自苦！朕欲法周公輔成王呢。」孝孺答道：「成王何在？」燕王道：「他自焚死了。」孝孺復道：「何不立成王子？」燕王道：「國賴長君，不利沖人。」孝孺道：「何不立成王弟？」燕王語塞，無可置詞，勉強說道：「此朕家事，先生不必與聞。」孝孺方欲再言，燕王已顧令左右，遞與紙筆，且婉語道：「先生一代儒宗，今日即位頒詔，煩先生起草，幸勿再辭！」孝孺投筆於地，且哭且罵道：「要殺便殺，詔不可草。」燕王也不覺氣憤，便道：「你何能遽死？就使你不怕死，獨不顧九族麼？」孝孺厲聲道：「便滅我十族，我也不怕。」說至此，復拾筆大書四字，擲付燕王道：「這便是你的草詔。」燕王不瞧猶可，瞧著紙上，乃是「燕賊篡位」四字，不由的大怒道：「你敢呼我為賊麼？」喝令左右用刀抉孝孺口，直至耳旁，再驅使繫獄。詔收孝孺九族，並及朋友門生，作為十族。每收一人，輒示孝孺。孝孺毫不一顧，遂一律殺死。旋將孝孺牽出聚寶門外，加以極刑。孝孺慷慨就戮，賦絕命詞道：「天降亂離兮，孰知其由？奸臣得計兮，謀國用猶。忠臣發憤兮，血淚交流。以此殉君兮，抑又何求？嗚呼哀哉！庶不我尤。」孝孺弟孝友，亦被逮就戮，與孝孺同死聚寶門外。臨刑時，孝孺對他淚下，孝友口占一詩道：「阿兄何必淚潸潸，取義成仁在此間。華表柱頭千載後，旅魂依舊到家山。」都人稱為難兄難弟。孝孺妻鄭氏，及二子中憲、中愈，皆自經。二女年未及笄，被逮過淮，俱投河溺死。宗族親友，及門下士連坐被誅，共八百七十三人，廖鏞、廖銘等俱坐死。<br />
　　齊泰、黃子澄先後被執，由燕王親自鞫訊，兩人俱抗辯不屈，同時磔斃。還有兵部尚書鐵鉉，受逮至京，陛見時毅然背立，抗言不屈。燕王強令一顧，終不可得，乃命人將他耳鼻割下，爇肉令熟，納入鉉口，並問肉味甘否？鉉大聲道：「忠臣孝子的肉，有何不甘？」燕王益怒，喝令寸磔廷中。鉉至死猶罵不絕口，燕王復令人舁鑊至殿，熬油數斗，投入鉉屍，頃刻成炭。導使朝上，屍終反身向外。嗣命人用鐵棒十餘，夾住殘骸，令他北面，且笑道：「你今亦來朝我麼？」一語未完，鑊中熱油沸起，飛濺丈餘，燙傷左右手足。左右棄棒走開，屍身仍反立如前。燕王大驚，乃命安葬。戶部侍郎卓敬，右副都御史練子寧，禮部尚書陳迪，刑部尚書暴昭侯泰，大理寺少卿胡閏，蘇州知府姚善，御史茅大芳等，皆列名罪案，陸續逮至，彼此不肯少屈，備受慘毒，不是擊齒，就是割舌，甚且截斷手足。到了殺死以後，還要滅他三族。他如太常少卿廖昇，修撰王艮、王叔英，都給事中龔泰，都指揮葉福，衡府紀善周是修，江西副使程本立，大理寺丞鄒瑾，御史魏冕，皆在燕王攻城時，見危自殺。又有禮部尚書陳迪，戶部侍郎郭任，禮部侍郎黃觀，左拾遺戴德彝，給事中陳繼之、韓永，御史高翔、謝昇，宗人府經歷宋徵，刑部主事徐子權，浙江按察使王良，漳州教授陳思賢等，先後死難。既而給事中黃鉞赴水死；御史曾鳳韶自經死；王度謫戍死；谷府長史劉璟〔劉基次子〕下獄死；大理寺丞劉端被捶死；中書舍人何申嘔血死。小子也述不勝述，但就死事較烈的官僚，錄寫數十人。最奇怪的是東湖樵夫，姓氏入傳，每日負柴入市，口不二價，一聞建文自焚，竟伏地大慟，棄柴投湖，這統叫作壬午殉難的忠臣義士。惟左僉都御史景清，平時倜儻尚大節，至燕王即位，聞他重名，令還舊任，他仍受命不辭，委蛇朝右。有人從旁竊笑，說他言不顧行，偷生怕死，他也毫不為意。遷延至兩月餘，欽天監忽奏稱異星告變，光芒甚赤，直犯帝座。燕王頗為留意。八月望日，燕王臨朝，驀見景清衣緋而入，未免動疑。朝畢，景清忽奮躍上前，勢將犯駕，燕王立命左右將他拿下，搜索身旁，得一利刃，便叱問意欲何為？清慨然道：「欲為故主報仇，可惜不能成事。」燕王大怒，把他剝皮。清含血直噴御衣，謾罵至死，骨肉被磔，懸皮長安門。一日，燕王出巡，駕過門右，所懸的皮自斷繩索，撲向燕王面前。燕王很是詫異，立命取皮付火。既而晝寢，夢清仗劍入宮，突然驚覺，憤憤道：「何物鬼魂，還敢作祟？」隨令夷滅九族，輾轉牽連，稱為瓜蔓抄，株累甚眾，村落為墟。自是建文舊臣，除歸附燕王外，死的死，逃的逃，只魏國公徐輝祖，與燕王為郎舅親，燕王不忍加誅，親自召問。輝祖垂淚，不發一言，遂命下法司審治，迫他引罪自供。輝祖不言如故，惟索筆為書，寫著父為開國功臣，子孫免死數字。燕王覽後，越加動怒，轉念他是元勳後裔，國舅至親，究應特別從寬，只削爵勒歸私第。追封徐增壽為武陽侯，進爵定國公，子孫世世襲爵。一來是憫他被殺，二來是令繼中山。燕王又想到駙馬梅殷，尚駐兵淮上，未免可慮，遂迫令寧國公主齧指流血，作書招殷。殷得書慟哭，並問建文帝下落。來使答言出亡。殷喟然道：「君存與存，我且忍死少待。」乃偕來使還京，燕王聞殷至，下殿迎勞道：「駙馬勞苦。」殷答道：「勞而無功，徒自汗顏。」燕王默然，心中很是不樂，只因一時不便加罪，且令歸私第，慢慢兒的設法，事見下文。<br />
　　且說燕王懷恨建文，始終未釋，乃下詔革去建文年號，凡建文中所改政令條格，一概廢去，仍復舊制。且追奪興宗孝康皇帝廟號，仍諡懿文太子，遷太后呂氏至懿文陵，廢興宗子允熥、允熞為庶人，禁錮鳳陽。只興宗少子允熙，令隨母居陵，改封甌寧王，奉太子祀。四年後邸中被火，允熙暴卒，或疑為燕王所使，未知是否。建文帝長子文奎，曾立為皇太子，至是年才七齡，燕王遍覓不得，大約是隨后馬氏，投入火中。少子文圭，只二歲，時尚未死，幽住中都廣安宮，號為建庶人。改建文四年為洪武三十五年，以明年為永樂元年，大祀天地於南郊，頒即位詔，大赦天下。命侍讀解縉，編修黃淮，入直文淵閣，侍讀胡廣，修撰楊榮，編修楊士奇，檢討金幼孜，同入直預機務，稱為內閣〔內閣之名自此始、參預機務亦自此始〕。「九天閶闔開宮殿，萬國衣冠拜冕旒」，依然是昇平盛世了。後來燕王棣廟號成祖，史家都稱他成祖皇帝，小子也不得不依樣稱呼，改名燕王為成祖。成祖復大封功臣，公爵二人，侯爵十四人，伯爵亦十四人，敘次如下：<br />
　　邱福淇國公　朱能成國公　張武成陽侯　陳珪泰寧侯　鄭亨武安侯　孟善保安侯　火真同安侯　顧成鎮遠侯　王忠靖安侯　王聰武成侯　徐忠永康侯　張信隆平侯　李遠安平侯　鄭亮成安侯　房寬思恩侯　王寧永春侯　徐祥興安伯　徐理武康伯　李濬襄城伯　張輔信安伯　唐雲新昌伯　譚忠新寧伯　孫巖應成伯　房勝富昌伯　趙彝忻城伯　陳旭雲陽伯　劉才廣恩伯　王佐順昌伯　茹瑺忠誠伯　陳瑄平江伯<br />
　　前此戰死將士，盡行追封。周、齊、代、岷四王，統復原爵，各令歸國。谷王橞以開門功，厚加賞賜，改封長沙。惟寧王權被誘入關，曾由成祖面許，事成後當平分天下。及成祖即位，擱置不提，但把他留住京師。寧王權也不敢爭約，只因大寧殘破，勢無可歸，乃上書乞徙封蘇州。成祖不許，權復乞徙封錢塘，又不許。兩地逼近南京，所以成祖不許。寧王屢不得請，竟屏去從兵，只與老中官數人，偕往南昌，臥病城樓，久不還京。成祖乃把南昌封他，就布政司署為王邸，瓴甋規制，一無所更。權亦自是韜晦，惟構精廬一區，讀書鼓琴，不問外事，才得保全性命。<br />
　　成祖立妃徐氏為皇后，后係徐達長女，幼貞靜，好讀書，冊妃后，孝事高皇后。高皇后崩，后蔬食三年。至靖難兵起，世子高熾居守，一切部署，多由后悉心規畫。及立為皇后，上言：「南北戰爭，兵民疲敝，此後宜大加休息，所有賢才，皆高皇帝所遺，可用即用，不問新舊。」成祖深為嘉納。當追封徐增壽時，后又力言椒房至戚，不應加封，成祖不從，竟封定國公，命子景昌襲爵。后聞命，以意所未願，竟不致謝，成祖也不加詰責。惟成祖三子，統係后出。后位既定，應立太子。高煦從戰有功，不免自負，意圖奪嫡，暗中運動淇國公邱福，駙馬王寧，密白成祖，請立高煦。成祖亦以高煦類己，有意立儲，獨兵部尚書金忠，力持不可。金忠由道衍所薦，隨軍占卜，迭有奇驗，至是已任職兵部，恰援古今廢嫡立庶諸禍端，侃侃直陳，毫不少諱。成祖頗信任金忠，因此左右為難，不能驟決。是時北平已改稱北京，設順天府，仍命世子高熾居守。高煦隨侍南京，設謀愈亟。金忠知不利太子，嘗與解縉、黃淮等，說及此事，共任調護。會成祖以建儲事宜，問及解縉。解縉應聲道：「皇長子仁孝性成，天下歸心，請陛下勿疑！」成祖不答。縉又頓首道：「皇長子且不必論，陛下寧不顧及好聖孫麼？」原來成祖已有長孫，名叫瞻基，係世子高熾妃張氏所生。分娩前夕，成祖曾夢見太祖，授以大圭，鎸有「傳之子孫永世其昌」八大字，成祖以為瑞徵。既而彌月，成祖抱兒注視，謂此兒英氣滿面，足符夢兆，以此甚為鐘愛。及成祖得國，瞻基年已十齡，嗜書好誦，智識傑出，成祖又譽不絕口。解縉察知已久，遂提及長孫瞻基，默望感動主心。成祖果為所動，惟尚不能決定。隔了數日，成祖出一虎彪圖，命廷臣應制陳詩。彪為虎子，圖中一虎數彪，狀甚親昵，解縉見圖，援筆立就，呈上成祖。成祖瞧著，乃是一首五絕，其詩道：<br />
<br />
　　虎為百獸尊，誰敢觸其怒？<br />
　　惟有父子情，一步一回顧。<br />
<br />
　　瞧畢，不禁暗暗感歎。究竟世子得立與否，且看下回續表。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
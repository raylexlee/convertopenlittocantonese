<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 明史 - 第十四回　四海歸心誕登帝位　三軍效命直搗元都</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十四回</br>　　四海歸心誕登帝位　三軍效命直搗元都</font></h4>
			　　卻說楊璟、周德興、張彬等，自湖廣出師，南達永州。守將鄧祖勝拒戰，當即敗退，元全州平章阿思蘭赴援，亦被擊走。祖勝斂兵固守，璟分營築壘，就西江造了浮橋，渡兵攻城。計歷數旬，城中食盡，祖勝仰藥死，永州遂下。復由周德興、張彬移攻全州。平章阿思蘭遁去，全州亦陷。時廖永忠等已平閩地，奉吳王命，會同贛州指揮使陸仲亨，進掠廣東。元左丞何真，遣都事劉克佐繳上印章，並籍所部郡縣戶口，甲兵錢穀，奉表歸附。吳王聞報，稱他保境息民，令永忠好生看待，視作漢竇融、唐李勣一般，且特令乘傳入朝。永忠至東莞，何真出迎，永忠即傳著主命，待以殊禮，遣使與偕，同赴應天，自率兵進廣州。元參政邵宗愚詐獻降書，被永忠察覺，乘夜往襲，擒住宗愚，立命斬訖。嗣復會集朱亮祖軍，逕入梧州，擊死元吏部尚書普顏帖木兒，進次藤州，守將吳鏞出降。亮祖復分兵西進，所向皆捷，連破潯桂鬱林。元海南海北道元帥羅福等，及海南分府元帥陳乾富等，均望風納款，情願輸誠。只楊璟、周德興、張彬等，自永州進攻靖江，數旬不下。朱亮祖亦領兵往會，各駐象鼻山下，四面圍攻，仍然未克。楊璟憤極，令將西江濠水，一律放乾，從濠中築起土堤，通城北門，然後誓師猛撲，一鼓登城。惟內城兀守如故，元平章也兒吉尼驅兵出戰，大敗而回。萬戶皮彥高、楊天壽，被楊璟部將胡海擒住，璟優待彥高，命至城下招降。城中總制張榮，與彥高善，遂用書繫矢，射入璟營，約以是夜出降。俟至二鼓，榮又遣使裴觀，縋城出見，楊璟即給白皮帽百餘，俾作標識，以免誤殺。裴觀還城，即於四鼓後啟賓賢門，納楊璟軍。元平章也兒吉尼，走投無路，竄至伏波門，適遇朱亮祖等殺入，略一交手，便被擒去。先是張彬攻城，為守將所詬，彬大憤，至是入城，欲將兵民一概屠戮，虧得楊璟下令，不准妄殺一人，彬無可如何，只得罷手，眾心乃安。嗣是移師郴州，降兩江土官黃英、岑巴延等，廖永忠亦遣指揮耿天璧，攻破賓州、象州，元平章阿思蘭，偕子僧保，齎印歸誠。兩廣大定，楊璟等振旅而還，是年為元順帝至正二十八年，即明太祖洪武元年。<br />
　　自方國珍降順後，李善長等復奉表勸進，吳王不允，表至三上，乃命具儀以聞。李善長等便參酌成制，定了一篇宜古宜今的大禮，呈上吳王察閱。吳王略加損益，乃由太史令劉基，擇定吉日，准於戊申年正月四日即皇帝位，國號明，改元洪武。先期三日，築壇南郊，一應禮儀俱備。吳王復命群臣，齋戒沐浴，至期同赴南郊，先祭天地，次及日月星辰、風雲雨雷、五嶽四瀆、名山大川諸神。壇下鼓樂齊奏，壇上香煙繚繞，當由吳王親自登壇，行祭告禮。旁立太史令劉基，代讀祝文道：<br />
　　洪武元年歲次戊申，正月壬申朔，越四日乙亥，天下大元帥皇帝臣朱元璋，敢昭告於皇天后土，日月星辰，風雲雷雨，天神地祇之靈曰：天地之威，加於四海；日月之明，昭於八方；雲雷之勢，萬物咸生；雨露之恩，萬民咸仰。伏以上天生民，俾以司牧，是以聖賢相承，繼天立極，撫臨億兆。堯舜相禪，湯武弔伐，行雖不同，受命則一。今胡元亂世，宇宙昏濛，四海有蜂蠆之憂，八方有蛇蠍之禍。<br />
　　群雄並起，使山河瓜分，寇盜齊生，致乾坤棄滅。臣生於淮河，起自濠梁，提三尺以聚英雄，統萬民而救困苦。托天之德，驅一隊以破肆毒之東吳；仗天之威，連千艘以誅梟雄之北漢。因蒼生無主，為群臣所推。臣承天之基，即帝之位，恭為天吏，以治萬民。今改元洪武，國號大明，仰仗明威，掃盡中原，肅清華夏，使乾坤一統，萬姓咸寧。沐浴虔誠，齊心仰告，專祈協贊，永荷洪庥。尚饗！<br />
　　祝畢，吳王率群臣拜跪如儀。是日天宇澄清，風和景霽，氤氳香霧，縹緲祥輝，與連朝雨雪，陰霾的氣象，迥不相同。人人說是景運休征，昇平豫兆。祭畢下壇，李善長率文武百官，都城父老，揚塵舞蹈，山呼萬歲。五拜三叩首畢，吳王引世子及諸王子，文武群臣，祭告宗廟。追尊高祖考曰玄皇帝，廟號德祖；尊祖考曰恒皇帝，廟號懿祖；祖考曰裕皇帝，廟號熙祖；皇考曰淳皇帝，廟號仁祖。妣皆皇后。禮成返蹕，升殿受群臣朝賀，並命劉基奉冊寶，立妃馬氏為皇后，世子標為皇太子，仍以李善長、徐達為左右丞相，劉基為御史中丞兼太史令。諸功臣皆進爵有差。自是明室肇基，帝位已定，史家稱他為明太祖，小子也要改稱了。<br />
　　太祖罷朝還宮，語馬后道：「朕起自布衣，得登帝位，外恃功臣，內恃賢后。每憶從前與郭氏同居，備嘗艱苦。若非皇后從中調停，日貯糗糒脯修等物，濟朕匱乏，朕亦安有今日？蕪蔞豆粥，滹沱麥飯，時記於心，永久不忘。他如為朕司書，為朕隨軍，為朕親緝甲士衣鞋，種種勞苦，不勝枚舉。古稱家有良婦，猶國有良相，今得賢惠如后，朕益信古語不虛了。」馬后道：「妾聞夫婦相保易，君臣相保難，陛下不忘妾同貧賤，願無忘群臣同艱難。」太祖道：「唐有長孫皇后，嘗諫太宗不忘魏徵，卿亦可謂媲美古人呢。」馬后道：「妾何敢上比古人？」太祖道：「卿無父母，尚有宗族，朕當訪召入朝，悉加爵秩，何如？」馬后叩謝道：「爵祿所以待賢，不應私給外家，妾願陛下慎惜名器，勿徇私恩！」太祖點首。<br />
　　是夕無事，越宿視朝，頒即位詔於天下，追封皇伯考以下皆為王，又封后父馬公為徐王，后母鄭媼為王夫人，修墓置廟，四時致祭。越月丁祭，祀先師孔子於國學，用太牢。又越數日，詔衣冠悉如唐制，令群臣修女誡，戒后妃毋預政，徵天下賢才為守令，命四方毋得妄獻。所有興利除弊諸事宜，次第增損，筆難盡述。<br />
　　且說徐達、常遇春等，引兵入山東，至沂州，致書義兵都元帥王宣，諭令速降。王宣揚州人，曾為司農掾，治河有功，命為招討使。尋從元平章也速復徐州，授為都元帥。宣子名信，亦隨察罕帖木兒破田豐，以功敘官，令與乃父同鎮沂州。信得達書，一面遣使犒軍，一面奉表應天。太祖即命徐唐臣至沂州，授信江淮平章政事，令從大將軍徐達北征。哪知王信意在緩兵，並不是真心降順。他卻密往莒、密募兵，擬來襲擊明師。至唐臣到後，信尚未返，宣乃佯為迎入，使居客館，夜間調兵興甲，為劫使計。幸虧唐臣預先防備，易裝走脫，潛入達軍，達即命都督馮勝〔即馮國勝〕率師急攻。勝開壩放水，灌入城中，宣料不能支，乃開門迎降。達令宣作書招信，遣鎮撫孫惟德馳往，反為所殺。於是達責宣反覆，將他梟首，王信走山西。嶧州趙蠻子，莒州周黼，海州馬驪，及沭陽、日照、贛榆諸縣，俱相率來降。轉攻益都路，元宣慰使普顏不花力戰不支，與母妻訣別，出城鏖鬥，卒為明軍所擒，不屈被殺。元總管胡濬，知院張俊皆自盡。普顏不花妻阿魯真，亦抱了子女同入井中。夫死忠，妻死節，元季人物，應首屈一指了。由是下東平，降東阿，拔濟南，陷濟寧，取萊陽，各路守將，不是聞風遁去，便是解甲投降。太祖又遣湯和修造海舟，接濟北征軍餉，並命康茂才再率萬人，援應北征軍，兵多糧足，威燄尤盛。常遇春分兵克東昌，元平章申榮自縊，徐達引兵徇樂安，元郎中張仲毅投誠。山東全境盡為明有。<br />
　　達乃移軍入河南，與遇春會師並進。湖廣行省平章鄧愈，亦受命為征戍將軍，率襄、漢軍略南陽，遙應達軍。達克永城、歸德、許州，直入陳橋，元汴梁守將李克彝，聯絡左君弼、竹昌等，互為犄角，力抗明師。左君弼本廬州盜魁，受元廷招撫，駐兵河南，李克彝令守陳州，聲勢頗也不弱。太祖聞知，拘住君弼母妻。一面遣使致書道：<br />
　　曩者兵連禍結，非一人之失。予勞師暑月，與足下從事，足下乃捨其親而奔異國，是皆輕信群下之言，以至於此。今足下奉異國之命，與予接壤，若欲興師侵境，其中輕重，自可量也。且予之國乃足下父母之國，合肥乃足下邱隴之鄉。天下兵興，豪傑並起，豈惟乘時以就功名？亦欲保全父母妻子於亂世。足下以身為質，而求安於人，既已失策，復使垂白之母，糟糠之妻，天各一方，以日為歲。足下縱不以妻子為念，何忍忘情於父母哉？功名富貴，可以再圖；生身之親，不可復得。足下能留意，盍幡然而來？予當棄前非，待以至誠，決不食言！<br />
　　君弼得書未報，太祖又特遣使臣，送君弼母歸陳州，母子相見，免不得有一番談話。況明太祖雖拘他母妻，仍舊以禮相待。他母到了陳州，自然據實曉諭，就使君弼素性驍鷙，至是也感激流涕，便邀同竹昌，率所部詣徐達營，情願歸降。李克彝失了犄角，孤立無助，頓時棄城西走，徐達遂安安穩穩的收了汴梁城，留僉事陳德居守，自率步騎入虎牢關。至河南塔兒灣，元將脫目帖木兒，領兵五萬，在洛水北岸列陣，旗幟整齊，刀矛森峙。常遇春怒馬當先，左手執弓矢，右手執長槍，突入敵陣。敵軍二十餘騎，各執長戟，來刺遇春，遇春彎弓射箭，喝一聲著，將他前鋒射斃，餘騎倒退。遇春麾動大軍，奮力掩擊，殺得敵軍七零八落，東倒西歪。脫目帖木兒竄去，達遂進薄河南城下。元河南行省平章梁王阿魯溫，顧命要緊，也不管什麼氣節，只好送款軍門，開城迎降。嵩、陝、陳、汝諸州，次第平定。<br />
　　明太祖聞河南已平，乃親至汴梁，會大將軍徐達，謀取元都。達與遇春等，俱至行在謁見，由太祖慰勞畢，便議進取元都的計畫。徐達道：「臣自平齊、魯，下河、洛，王保保逡巡太原，觀望不進，張良弼、李思齊等，侷促西陲，毫無遠略，元都聲援已絕，就此進兵，必克無疑。」太祖攜圖指示道：「卿言固是，惟北土平曠，騎戰為先。今宜先選驍將，作為先鋒，將軍率水陸兩軍，作為後應，發山東粟米，充給饋餉，由秦趨趙，轉臨清而北，直搗元都。那時絕他外援，自然內潰，都城可不戰即下了。」又語馮勝道：「卿可發兵往取潼關，潼關得手，勿遽西進，且選將守關，阻他出來，爾即回汴梁，聲應大將軍，毋得有誤！」達與勝受命而出。勝即日出師，往攻潼關，元將李思齊、張良弼，已率師分遁關外。勝未至關，先遣健卒夜攜火具，潛至良弼營前，放起一把火來，燒得營帳通紅。良弼自夢中驚起，總道敵兵潛來劫營，立飭各兵披甲上馬，出營迎戰。誰知殺了一場，統是自家人馬，連忙收兵，已傷亡了數百名，自知立營不住，退入關內。李思齊聞這消息，也驚慌起來，即移軍葫蘆灘。兩軍遷移未定，那馮勝已率兵掩去，殺進潼關。思齊棄輜重，走鳳翔，良弼也遁入鄜城去了。馮勝入關，引兵西至華州，守將多遁去。勝因奉太祖命，不得不中道輟回，調指揮于光、金興旺等留守，自率軍還汴梁。<br />
　　太祖聞潼關得手，北伐軍已無後慮，乃自回應天。命徐達等進取元都，以毋妄殺人為約。達遂檄都督同知張興祖，平章韓政，都督副使孫興祖，指揮高顯等，調集益都、濟寧、徐州諸軍，會集東昌，規定計畫，分道徇河北地，連下衛輝、彰德、廣平，進次臨清，獲元將李寶臣，都事張處仁，用為嚮導。使傅友德帶著輕兵，開陸路，通步騎，顧時濬河通舟師，水陸並進，直抵長蘆，元守將左僉院遁去。達分兵下德州、青州，復會師進達直沽，得海舟七艘，用架浮橋，借通人馬。常遇春、張興祖等，各率舟師沿河而進，步騎遵陸而前，元丞相也速防禦海口，未曾交戰，部眾先奔，也速也只好遁去。達又進兵通州，立營河東岸，遇春立營河西岸，諸將欲乘銳攻城，指揮郭英進言道：「我師遠來，敵軍居守，勞逸相殊，不宜急攻。何若乘其不意，掩擊為是。」翌晨，天忽大霧，四面陰霾，英用千人伏道旁，自率精騎三千，直抵城下。元知樞密院事卜顏帖木兒，率敢死士萬餘名，張兩翼而出。英與戰數合，佯作敗走狀，卜顏帖木兒率兵來追，中途遇伏，被他截作兩橛。郭英又轉身殺來，卜顏帖木兒猝不及防，由英挺手中槍，刺墜馬下，當經英軍縛住，牽了過去。元軍沒了主帥，哪個還敢爭鋒，頓時大潰。英乘勝追殺，斬首數千級。及收兵回來，統帥徐達已引兵入城，擒住的卜顏帖木兒，已梟首懸竿，號令軍前。休息三日，復出師進搗元都。不意元順帝已先出走，只有淮王帖木兒不花，及左丞相慶童等，尚是留著。小子有詩歎元順帝道：<br />
<br />
　　彼昏日甚太無知，都下淪胥悔已遲。<br />
　　爭說蒙兒好身手，昔何強盛後何衰。<br />
<br />
　　未知元都如何被陷，容至下回續詳。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
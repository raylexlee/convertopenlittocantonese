
			　　卻說仁宗即位，改元洪熙，立命將夏原吉、黃淮、楊溥等，釋出獄中，俱復原官。原吉入朝奏對，大旨以賑饑蠲賦，罷西洋取寶船，及雲南交趾各路採辦，仁宗一一依行。未幾，以楊榮、金幼孜、楊士奇、黃淮等，皆東宮舊臣，忠實可恃，遂進榮為太常卿；幼孜為戶部侍郎，兼文淵閣大學士；士奇為禮部侍郎，兼華蓋殿大學士，黃淮為通政使，兼武英殿大學士；楊溥為翰林學士。既而榮與士奇，統擢為尚書，內閣職務，自是漸重了。

　　先是仁宗少時，太祖未崩，嘗命他分閱章奏。仁宗留意考察，凡關係軍民利病，必先呈上覽，至文字稍有錯誤，並未表出。太祖指示道：「兒閱章奏，奈何不核及文字？」仁宗答道：「偶有筆誤，不足瀆天聽，所以未曾表明。」太祖點首不答。嗣復問及堯、湯時候，水旱連年，百姓如何生活？仁宗答以堯、湯仁政，惠及民生，因此水旱無憂。太祖大喜道：「好孫兒！有君人度量了。」嗣為皇太子，屢被高煦、高燧等讒構，終以誠敬孝謹，得免禍難。及即位，任用三楊，修明庶政，與民休息，儼然有承平景象。仁宗嘗在池亭納涼，吟成五律一首道：「夏日多炎熱，臨池憩午涼。雨滋槐葉翠，風過藕花香。舞燕來青瑣，流鶯出建章。援琴彈雅操，民物樂時康。」後人讀到此詩，每想仁宗風儀，幾似虞舜鼓琴，薰風解慍，不愧為守文令主。又嘗在思善門外，建弘文館，與儒臣講論經史，終日不倦。夏日遍賜水果諸鮮，冬日遍賜貂狐等物。每語諸臣道：「朕與諸卿講論，覺得津津有味。若一入後宮，對著內侍宮人，便覺索然，未知卿等厭棄朕否？」諸臣聞命，頓首稱頌，自不必說。皇后張氏，為彭城伯張麒女，冊妃時，謹修婦道，成祖嘗謂幸得佳婦，仁宗得保全儲位，也虧著賢后從中調停。所以仁宗敬愛有加，宮闈中雖有妃嬪，沒甚寵幸。除張后外，只譚妃一人，善承意旨，得蒙恩遇罷了。這且慢表。

　　且說安南平定，曾設交趾布政司，留英國公張輔鎮守。未幾即召輔還京，從征漠北，別命豐城侯李彬繼統軍事，尚書黃福綜理民政。福有威惠，頗得交人畏服。惟李彬麾下，曾有太監馬騏任職監軍，騏按定交趾貢物，每歲需扇萬柄，翠羽萬襲，正供以外，還要多方勒索。交民痛苦得很，互相怨恨，遂互相煽動，因復闖出一個渠魁，擾亂安南。

　　這渠魁叫作何名？便是俄樂縣土官黎利。

　　黎利初從陳季擴，充金吾將軍。季擴就擒，利歸降明軍，令為巡檢。至馬騏肆虐，他即乘機驅脅，挾眾作亂。自稱平定王，用弟黎石為相國，段莽為都督，聚黨范柳、范宴等，四出剽掠。參政侯保、馮貴率軍往討，被他圍住，力戰身亡。明廷聞警，遣榮昌伯陳智為左參將，助李彬出剿。轉戰有年，才得削平亂黨，惟黎利逃匿老撾，屢捕未獲。嗣李彬應召還京，由陳智代任，監軍亦另易中官，名叫山壽。這山壽貪財好貨，與馬騏相似。黎利乘間納賄，潛自老撾遁還寧化州，詐言乞降。山壽得了賄賂，遂替他奏請朝廷，求赦黎利。適成祖崩逝，仁宗踐位，壽入朝慶賀，且言利已願降，若遣使往諭，定然來歸。仁宗躊躇良久，方道：「蠻人多詐，不便深信。」山壽叩頭道：「如利不來，臣當萬死。」仁宗復道：「黃福有無異議？」山壽又奏道：「福居交趾已十八年，從前馬騏密奏先帝，謂有異志，臣不敢仍如騏言。但久居異域，與民同利，今交趾知有黃福，不知有朝廷，恐亦非懷柔本旨呢。」仁宗默然無語。俟山壽退出，即下旨召黃福還京。飭兵部尚書陳洽，代掌交趾布按司事。福在交趾，編戶籍，定賦稅，興學校，置官司，屢召父老宣諭德意。中官馬騏怙恩虐民，福輒遇事裁抑，騏懷恨在心，所以誣奏。成祖擱過不提，至山壽入讒，仁宗馳諭召歸。福奉命即行，交人扶老攜幼，相率走送，甚至挽轅號泣，不忍言別。福好言婉諭，只托稱後會有期，才得離了安南，逕還京師。

　　黎利聞黃福召還，謀變益急，遂糾眾攻茶龍州。交趾都司方政領兵往援，與戰不利。指揮伍雲陣歿，守將琴彭亦戰死。利陷入茶龍，轉寇諒山，殺死守吏易先，硬把諒山佔去。榮昌伯陳智懦弱無能，又與都司方政不相輯睦，遂沒法定亂。只好飛使馳奏，候旨定奪。仁宗方信山壽言，遣壽齎敕往諭，授黎利為清化知府。及接陳智奏報，還道是山壽有材，足以撫寇，即飛飭陳智按兵以待，候山壽到了交趾，協議以聞。於是陳智推諉上命，一任黎利猖獗，勒兵不發。尚書陳洽見陳智遷延釀亂，甚是懊惱，即奏稱賊首黎利，名雖求降，實是攜貳，招聚逆黨，日益滋蔓，乞飭統帥陳智早滅此賊，綏靖邊疆云云。仁宗乃復授陳智為征夷將軍，出討黎利。智尚在徘徊，至山壽入境，又一意主撫，賊勢從此益張了。

　　且說仁宗既冊定皇后，隨立子瞻基為皇太子，餘子瞻埈、瞻墉、瞻墡、瞻堈、瞻墺、瞻塏、瞻垍、瞻土廷皆封王，命太子居守南京，意欲仍還南都，詔令北京都司，復稱行在。一面宥建文諸臣，放還永樂時坐戍家屬，並復魏國公徐欽原爵。欽係輝祖子，輝祖忤成祖意，奪爵歸第。未幾，輝祖病歿，子欽復得襲封。永樂十九年，欽入朝，不辭逕去，成祖怒欽無禮，削職為民，至是乃給還故爵。且屢命法司慎刑，諭楊士奇、楊榮、金幼孜三人，審決先朝重囚，必往同讞，遇有冤抑，不惜平反云云。他如免租施賑，亦時有所聞。不意洪熙元年五月中，二豎為災，帝躬不豫，才越兩日，病竟垂危。忙飭中官海壽，馳召皇太子瞻基。海壽甫抵南京，仁宗先已歸天。太子即日就道，自南而北，謠傳漢王高煦，謀在途中設伏，邀擊太子，左右請整兵為衛，或言應從間道北行。太子道：「君父在上，何人敢妄行？」當下馳驛入都。至良鄉，太監楊瑛，偕尚書夏原吉、呂震，捧遺詔來迎，傳位皇太子。太子受詔，入哭盡哀，越十日即皇帝位，追尊皇考為昭皇帝，廟號仁宗，皇后張氏為太后，又以譚妃投繯殉主，追贈為昭容恭禧順妃。統計仁宗在位，僅越一年，享年四十有八。太子瞻基即位，改元宣德，史稱他為宣宗。小子亦沿例稱呼。宣宗立后胡氏，係錦衣衛百戶胡榮女，並冊孫氏為貴妃。召翰林學士楊溥入內閣，與楊士奇等同參機務。命大理寺卿胡槩，參政葉春，巡撫南畿。自是遇有災亂，輒遣大臣巡撫，後來置為定員，三司職權，乃日漸從輕了〔明初外省官制，置布政、按察、都指揮三司，分掌政、刑、兵三事，及巡撫設而三司失權〕。這卻不必細說。

　　惟漢王高煦，自徙居樂安後，仍然不法。聞仁宗猝崩，召還太子，本欲發兵邀擊，因迫於時日，不及舉行。宣宗即位，恰奏陳利國安民四事，宣宗如奏施行。及改元初日，煦復遣人獻元宵燈，侍臣入啟宣宗道：「漢府來使，多是窺探上意，心存叵測。前時漢王子瞻圻，留居北京，每將朝廷情事潛報漢王。平均一晝夜間，多至六七次，先帝防他漏洩，徙至鳳陽守陵。此次陛下登基，漢王又藉口奏獻，使人常至。詭情如見，不可不防。」宣宗道：「永樂年間，皇祖嘗諭皇考及朕，謂此叔有異心。但皇考待他甚厚，朕亦應推誠加禮。寧他負我，毋我負他。」乃馳書報謝。煦日夜製造軍器，籍丁壯為兵，出死囚，招亡命徒，奪府州縣官民畜馬，編立五軍四哨，授指揮王斌為太師，知州朱恒，長史錢巽為尚書，千戶盛堅，典仗侯海為部督，教授錢常為侍郎，遣人約山東都指揮靳榮為助，期先取濟南，然後犯闕。

　　御史李濬致仕歸田，家住樂安，得著這個消息，急棄家易服，從間道馳入京師，上書告變。山東文武軍民，與真定等衛所，亦飛報高煦亂狀。適煦遣心腹枚青，往約英國公張輔，請為內應，輔縶青以聞。宣宗遣中官侯泰，賜高煦書，慰勉備至。煦反盛兵見泰，厲聲道：「靖難兵起，若非我出死力，哪有今日？太宗輕聽讒言，削去護衛，徙我樂安。仁宗徙以金帛餌我，今又動言祖制，脅我謹守臣節。我豈能鬱鬱居此，毫無舉動？你試看我士飽馬騰，兵強力壯，欲要橫行天下，也是不難。速歸報你主，執送奸臣，免我動手！」泰不敢抗辯，唯唯而出。既還京，也含糊覆命。

　　隔了數日，煦遣百戶陳剛賚奏入朝，奏中語多悖逆，且指夏原吉為罪首，定欲索誅。宣宗乃動憤起來，夜召諸大臣入議，擬遣陽武侯薛祿往討高煦。大學士楊榮抗言道：「陛下獨不見李景隆事麼？」宣宗轉顧原吉，原吉先免冠謝死罪。宣宗矍然道：「卿何為作此態？莫非為高煦奏請麼？煦無從啟釁，只得借卿為口實。朕非甚愚，何至為煦所欺？」原吉謝恩畢，方奏道：「為今日計，宜捲甲韜戈，星夜前往，方可一鼓蕩平。若命將出師，迂遠無濟，轉蹈李景隆覆轍。榮言甚是。」楊榮遂勸帝親征。宣宗召張輔入內，與商親征事，輔對道：「高煦有勇無謀，外強中怯。今請假臣二萬人，即可縛煦獻闕，何必勞動至尊。」楊榮道：「煦謂陛下新立，必不自行，所以肆行無忌。若臨以天威，事無不濟，臣願負弩前驅。」宣宗為之動容，乃決意親征，以高煦罪狀，申告天地宗廟山川百神，命陽武侯薛祿、清平伯吳成為先鋒，少師蹇義，少傅楊士奇，少保夏原吉，太子少傅楊榮，太子少保吳中，尚書胡濙、張本，通政使顧成等，扈蹕隨征。留鄭王瞻埈，襄王瞻墡居守。定國公徐永昌，彭城伯張昶，安鄉侯張安，廣陵伯劉瑞，忻城伯張榮，建平伯高遠，及尚書黃淮、黃福、李友直等，協守京師。復敕遣指揮黃謙，暨平江伯陳瑄，出守淮安，防煦南竄。部署既定，遂統率大營五軍將士，即日出京，鉦鼓聲遠達百里。既至楊村，宣宗顧從臣道：「卿等料高煦今日，計將安出？」蹇義道：「樂安城小，不足展布，彼或先取濟南為根據地。」言未已，楊溥又插口道：「高煦前日，嘗請居南京，今必引兵南去。」宣宗笑道：「卿等所料，未必盡然。濟南雖近，未易攻取。且聞大軍將至，亦不暇往攻。若防他走入南京，未始非高煦夙願。但他的護衛軍，家屬多居樂安，豈肯棄此南走？高煦性多狐疑，今敢謀反，無非因朕年少新立，未能親征。若遣將往討，他得甘言厚利，作為誘餌，希圖與他聯合。今朕親至，已出彼料，哪裡還敢出戰？朕意煦必成擒了。」從臣等唯唯聽命。又向前行進，遇著樂安逃軍，備述高煦情形，略如宣宗所料。宣宗大喜，發給揭帖數紙，令回樂安貼示，一面仍貽書高煦道：

　　朕惟張敖失國，本諸貫高；淮南受誅，成於伍被。自古小人事藩國，率因之以身圖富貴，而陷其主於不義。及事不成，則反噬主以圖苟安，若此者多矣。今六師壓境，王能悔過，即擒倡謀者以獻，朕與王削除前過，恩禮如初，善之善者也。王如執迷不悟，大軍既至，一戰成擒，又或麾下以王為奇貨，執王來獻，王何面目見朕？雖欲保全，不可得也。王之轉禍為福，一反掌間耳。其審圖之！

　　書發後，得前鋒薛祿馳奏，報稱高煦已下戰書，約於明日出戰。宣宗遂令大軍蓐食兼行，夜半至陽信縣，官吏皆入樂安城，無人迎謁。大軍即趨至樂安，圍攻四門。時已天明，守城兵慌忙登陴，舉炮下擊。宣宗命發神機銃箭，仰射城上。硝煙四散，聲震如雷。守兵股栗，多半竄伏逃生。日光晌午，危城將墮，諸將擬攀城而入，宣宗不允，暫行停攻，復傳書入城，諭高煦出降。煦仍不答。宣宗又命書詔敕數道，令將士繫諸箭上，射入城中，曉示禍福利害。城中人士得了諭旨，多欲將高煦執獻。煦狼狽失據，乃密遣心腹將士，縋城至御幄前，奏稱限期一夕，與妻子訣別，即當出城歸罪。宣宗允准，來使去訖。是夜高煦盡取所造兵器，與各處交通文書，盡付一炬。火光燭天，通宵不絕。轉眼間天已大明，煦擬出城聽命，忽來一人阻住道：「殿下寧一戰而死，如何出降受辱？」煦視之，乃是太師王斌。煦悵然道：「城池卑狹，不足禦敵，奈何？」王斌再欲有言，煦復道：「你且照常辦事，容我細思。」斌乃退出。煦遂潛行出城，逕至宣宗行幄前，席藁待罪。群臣奏謂正法，宣宗道：「煦固不義，但祖宗待遇親藩，自有成例，勿為已甚。」群臣復舉大義滅親四字，堅請加刑，宣宗不許，只令高煦入見，取群臣彈章視煦。煦略略瞧著，面色如土，忙頓首道：「臣罪萬死萬死，生殺唯陛下命。」宣宗令煦作書，召諸子同歸京師。王斌、朱恒等倡導不軌，罪在不赦，亦一律繫歸。改樂安為武定州，令薛祿、張本二人鎮守，餘軍凱旋。高煦父子家屬，被繫入京，宣宗命廢為庶人，築室西安門內，禁錮高煦夫婦，號為逍遙城，飲食供奉如常。王斌、朱恒等皆伏誅。煦被禁數年，寧王權上書，請赦煦父子，不獲見允。煦大為怨望，宣宗親往察視，見煦箕踞坐地上，免不得斥責數語。及宣宗轉身欲歸，煦竟伸出一足，把宣宗勾倒地上。宣宗大怒，俟起立後，令力士舁出銅缸，覆住煦身。缸重三百餘斤，煦用力負缸，缸竟移動。宣宗復命積炭熏缸，越一時，炭熾銅熔，任你高煦力大無窮，也炙得烏焦巴弓了。小子有詩歎高煦道：



　　庸材也欲逞強梁，暴骨揚灰枉自傷。

　　莫向釜中悲煮豆，追原禍始是文皇。
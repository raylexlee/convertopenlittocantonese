
			　　沙門玄奘，俗姓陳，偃師人，少聰敏，有操行。貞觀三年，因疾而挺志往五天竺國，凡經十七歲，至貞觀十九年二月十五日，方到長安。足所親踐者一百一十一國，探求佛法，咸究根源。凡得經論六百五十七部，佛舍利並佛像等甚多。京城士女迎之，填城隘郭。時太宗在東都，乃留所得經像於弘福寺。有瑞氣徘徊像上，移晷乃滅。遂詣駕，並將異方奇物朝謁。太宗謂之曰：「法師行後，造弘福寺，其處雖小，禪院虛靜，可謂翻譯之所。」太宗御制《聖教序》；高宗時為太子，又作《述聖記》，並勒於碑。麟德中，終於坊郡玉華寺。玄奘撰《西域記》十二卷，見行於代。著作郎敬播為之序。

　　袁天綱，益州人，尤精相術。貞觀初，敕召赴京，途經利州。時武士彠為刺史，使相其妻楊氏。天綱曰：「夫人骨法，必生貴子。」乃遍召諸子令相之，見元慶、元爽，曰：「可至刺史，終亦迍否。」見韓國夫人，曰：「此女大貴，然亦不利。」則天時衣男子服，乳母抱出，天綱大驚曰：「此郎君神采奧澈，不易可知。」試令行。天綱曰：「龍睛鳳頸，貴之極也。」轉側視之：「若是女，當為天子。」貞觀末，高士廉問天綱曰：「君之祿壽，可至何所？」對曰：「今年四月死矣。」咸如其言。

　　則天時，新豐縣東南露臺鄉，因風雨震雷，有山踴出，高二百尺，有池周回三頃，池中有龍鳳之形，米麥之異。則天以為休禎，號曰「慶山」。荊州人俞文俊上書曰：「臣聞天氣不和則寒暑並，人氣不和而疣贅出，地氣不和而堆阜出。今陛下以女主處陽位，反易剛柔，故地氣隔塞而出變為災。陛下謂之『慶山』，臣以為非慶也。宜側身修德，以答天譴。不然，禍立至。」則天大怒，流之嶺南。
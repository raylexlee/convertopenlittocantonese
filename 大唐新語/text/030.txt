
			　　郊祀，禮之宗主也。《傳》曰：「國之大事，惟祀與戎。」唐堯望秩，周文明發。禮備心誠，神祇降福。東鄰殺牛，亳社用人，肆忍逞慾，禍不旋踵。秦興五畤之祠，淫而無法；漢增而神之祀，黷而不經。國家遠酌《周官》，近看隋制，無文咸秩，事舉其中。故撮其旨要，載之篇末。

　　貞觀中，百官上表請封禪，太宗許焉。唯魏徵切諫，以為不可。太宗謂魏徵曰：「朕欲封禪，卿極言之，豈功不高耶？德不厚耶？遠夷不服耶？嘉瑞不至耶？年穀不登耶？何為不可？」徵對曰：「陛下功則高矣，而人未懷惠；德雖厚矣，而澤未滂流。諸夏雖安，未足以供事；遠夷慕義，無以供其求。符瑞雖臻，罻羅猶密；積歲一豐，倉廩尚虛。此臣所以竊謂未可。臣未能遠譬，但喻於人。今有人，十年長患瘡，理且愈，皮骨僅存，便欲使負米一石，日行百里，必不可得。隋氏之亂非止十年，陛下之良醫除其疾苦，雖已乂安，未甚充實。告成天地，臣竊有疑。且陛下東封，萬國咸集，要荒之外，莫不奔走。自今伊、洛，洎於海岱，灌莽巨澤，茫茫千里，人煙斷絕，雞犬不聞，道路蕭條，進退艱阻。豈可引彼夷狄，示之虛弱。殫府竭財，未厭遠人之望；加年給復，不償百姓之勞。或遇水旱之災，風雨之變，庸夫橫議，悔不可追。豈獨臣言，兆人咸耳。」太宗不能奪，乃罷封禪。

　　高宗乾封初，封禪岱宗。行初獻之禮畢，執事者趨下，而宮官執帷。天后率十六宮升壇行禮，帷席皆以錦繡為之，識者咸非焉。時有羅文府果毅李敬直上言：「封禪須用明水以實樽彝。按《淮南子》云：『方諸見月，則津而為水。』注云：『方諸，陰燧大蛤是也。磨拭令熱，以向月則水生。』」詔令試之。自人定至夜半，得水四五斗，使差送太山以供用。古封禪禮多闕不載。管仲對齊桓公：「自古封禪者，七十有二君。」自管仲後，西漢一封禪，東漢三封禪，而張說《封祀壇碑》云：「高宗六之，於今七矣。」意以漢安帝功德不副，徒有告成之文，故不以為數耳。漢武帝封太山，刻石紀號，其文曰：「事天以禮，立身以義；事親以孝，育人以仁。四宇之內，莫不為郡縣。四夷八蠻，咸來貢職。與天無極，生人蕃息。天祿永德。」其歷代玉檢文皆秘，代莫聞知。

　　開元十三年，玄宗既封禪，問賀知章曰：「前代帝王，何故秘玉牒之文？」知章對曰：「玉牒本通神明之意。前代帝王所求各異，或禱年算，或求神仙，其事微密，故外人莫知之。」玄宗曰：「朕今此行，皆為蒼生祈福，更無私請，宜將玉牒示百寮。」其詞曰：「有唐嗣天子臣某乙，敢昭告於昊天上帝：天啟李氏，運興土德。高祖、太宗，受命立極。高宗昇平，六合殷盛。中宗紹復，繼體丕定。上帝眷祐，錫臣忠武。底綏內難，翼戴聖父。恭承大寶，十有三年。敬若天意，四海宴然。封祀岱岳，謝成於天。子孫百祿，蒼生受福。」御制撰《太山銘》，親札勒山頂。詔張說制《封祀壇碑》，以紀功德。
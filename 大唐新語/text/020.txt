
			　　魏徵嘗取急還奏曰：「人言陛下欲幸山南，在外裝束悉了，而竟不行。何因有此消息？」太宗笑曰：「當時實有此心，畏卿嗔，遂停耳。」

　　韋悰為右丞，勾當司農木橦七十價，百姓四十價，奏其隱沒。太宗切責有司，召大理卿孫伏伽亟書司農罪。伏伽奏曰：「司農無罪。」太宗駭而問之，伏伽曰：「只為官木橦貴，所以百姓者賤。向使官木橦賤，百姓無由賤。但見司農識大體，不知其過也。」太宗深賞之，顧謂韋悰曰：「卿識用欲逮伏伽，遠矣！」

　　貞觀中，金城坊有人家為胡所劫者，久捕賊不獲。時楊纂為雍州長史，判勘京城坊市諸胡，盡禁推問。司法參軍尹伊異判之曰：「賊出萬端，詐偽非一。亦有胡著漢帽，漢著胡帽，亦須漢裡兼求，不得胡中直覓。請追禁西市胡，餘請不問。」纂初不同其判。遽命，沉吟少選，乃判曰：「纂輸一籌，餘依判。」太宗聞之，笑曰：「朕用尹伊，楊纂聞義伏輸一籌，朕復得幾籌耶！」俄果獲賊。尹伊嘗為坊州司戶，尚藥局牒省索杜若，省符下坊州供送。伊判之曰：「坊州本無杜若，天下共知。省符忽有此科，應由謝朓詩誤。華省曹郎如此判，豈不畏二十八宿向下笑人。」由是知名。改補雍州司法。
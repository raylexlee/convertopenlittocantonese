
			　　大理卿孫伏伽，自萬年縣法曹上書論事，擢侍書御史，即御史中丞也。雖承內旨，而制命未下。伏伽自朝還家而臥，不見顏色。斯須侍御史已下造門，子孫驚喜以報，伏伽徐起以見之。時人方之顧雍。伏伽與張玄素，隋末俱為尚書令史，既官達後，伏伽談論之際，了不諱之。太宗嘗問玄素。玄素以實對，既出，神采沮喪，如有所失。眾咸推伏伽之弘量。

　　高麗莫離支蓋蘇文貢白金，褚遂良進曰：「莫離支弒其君，陛下以之興兵，將弔伐，為遼東之人報主之恥。古者討弒君之賊，不受其賂。昔宋督遺魯君以郜鼎，桓公受之於太廟，臧哀伯諫以為不可。《春秋》書之，百王所法。受不臣之筐篚，納弒逆之朝貢，不以為愆，何以示後。臣謂莫離支所獻不宜受。」太宗從之。

　　王方慶為鳳閣侍郎知政事，患風俗偷薄，人多苟且，乃奏曰：「准令式：齊縗、大功未葬，並不得朝會。仍終喪，不得參燕樂。比來朝官不依禮法，身有哀慘，陪廁朝賀，手舞足蹈，公違憲章。名教既虧，實玷皇化。請申明程式，更令禁止。」則天從之。方慶，周司空褒之曾孫，博通群書，所著論凡二百餘卷，尤精《三禮》，好事者多訪之，每所酬答，咸有典據，時人編次之，名曰《禮雜問》。聚書甚多，不減秘閣。至於圖畫，亦多異本。子晙，工札翰，善琴棋，少聰悟而性嚴整，歷殿中侍御史。

　　徐有功，為秋官郎中、司刑少卿，歷居法官，數折大獄，持平守正，不以生死易節，全活者數千百家。有鹿城主簿潘好禮者，慕其為人，乃著論稱有功斷賢於張釋之，其略曰：「釋之為廷尉，天下無冤人；有功之斷獄，亦天下無冤人。然釋之所行甚易，徐公所行甚難。難易之間，優劣可知矣！」君子以為知言。

　　狄仁傑為內史，則天謂之曰：「卿在汝南，甚有善政，欲知譖卿者乎？」仁傑謝曰：「陛下以臣為過，臣當改之。陛下明臣，臣之幸也。若臣不知譖者，並為友善，臣請不知。」則天深加歎異。

　　張文瓘為侍中，同列宰相以政事堂供饌珍美，請減其料。文瓘曰：「此食，天子所以重樞機，待賢才也。若不任其職，當自陳乞，以避賢路，不宜減削公膳，以邀虛名。國家所貴，不在於此。苟有益於公道，斯不為多也。」初為大理卿，旬日決遣疑獄四百餘條，無一人稱屈。文瓘嘗臥疾，繫囚設齋以禱焉，乃遷侍中，諸囚一時慟哭。其得人心如此。四子，潛、沛、洽、涉，皆至三品，時人呼為「萬石張家」。咸以為福善之應也。

　　房光庭任俠不拘小節。薛昭坐流放而投光庭，光庭匿之。既露，御史陸遺逼之急，光庭懼，乃見執政。執政詰之曰：「公郎官，何為匿此人為？」光庭曰：「光庭與薛昭有舊，途窮而歸光庭。且其所犯非大故，光庭得不納之耶？若擒以送官，居廟堂者，復何以見待？」執政義之，出為磁州刺史。

　　神龍初，將合祔則天於乾陵。給事中嚴善思上疏諫曰：「漢時諸陵，皇后多不合葬。魏晉已來，始有合葬。伏願依漢朝之故事，改魏晉之頹綱，於乾陵之旁，更擇吉地。」疏奏不納，有識之士咸是之。

　　開元初，玄宗詔太子賓客元行沖修魏徵撰次《禮記疏》，擬行之於國學，及成，奏上之，中書令張說奏曰：「今上《禮記》，是戴聖所編，歷代傳習，已向千載，著為經教，不可刊削。至魏，孫炎始改舊本，以類相比，有同鈔書，先儒所非，竟不行用。貞觀中，魏徵因炎舊書，更加釐正，兼為之注。先朝雖加賜賚，其書亦竟不行。今行沖勒成一家，然與先儒義乖，章句隔絕。若欲行用，竊恐未可。」詔從之，留其書於內府，竟不頒下。時議以為：說之通識，過於魏徵。

　　玄宗嘗賜握兵都將郭知運等四人天軍節度，太原尹王皎獨不受，上表曰：「臣事君，猶子事父。在三之義，寧有等差。豈有經侍宮闈多臣子敢當恩貺？」以死自誓，固辭不受，優詔許之。

　　張說拜集賢學士，於院廳宴會，舉酒，說推讓不肯先飲，謂諸學士曰：「學士之禮，以道義相高，不以宮班為前後。說聞高宗朝修史學士有十八九人。時長孫太尉以元勇之尊，不肯先飲，其守九品官者，亦不許在後，乃取十九杯，一時舉飲。長安中，說修《三教珠英》，當時學士亦高卑懸隔，至於行立前後，不以品秩為限也。」遂命數杯，一時同飲，時議深賞之。

			　　李勣既貴，其姊病，必親為煮粥，火爇其鬚。姊曰：「僕妾幸多，何為自苦若是？」勣對曰：「豈無人耶？顧姊年長，勣亦年老，雖欲長為姊煮粥，其可得乎？」

　　馮元常闔門孝友，天下無比。或居兄弟服制，晝則從事，夜則盡會禮堂，雖病亦各臥東西壁，一牀而已，除服乃歸私室。曆官左右丞，多所釐革，朝無留事。高宗大漸，敕諸長史曰：「朕四體不好，百司奏事，可共元常平章以聞。」其委任如此。則天深忌之。及高宗崩，四方多說怪妄，以為祥瑞。嵩陽令樊文進瑞石，則天命示百寮。元常奏論其妖妄，不可誣罔士庶。則天甚不悅，出為隴州刺史，尋搆害之。神龍初，詔旌其門為「忠臣門」。元常忠孝正直，冠絕古今，而神理福善，眇然無依，天下咸惜之。元常祖慈明，李密之亂，為賊所執。慈明乃潛使人奉表江都，論賊形勢，密義而釋之。慈明知天命有歸，勸密歸國，密不納。賊帥翟讓怒罵慈明，明曰：「天子使我剪除爾輩，不圖為賊所執，合殺但殺，何煩罵也！」讓大怒，亂斲而死。煬帝聞而傷之，贈銀青光祿大夫，諡曰壯武公，拜二子為承務郎。

　　畢構，為益州長史，兼按察使，多所舉正，風俗一變。玄宗降璽書以慰之：「卿孤潔獨行，有古人之風。自臨蜀川，弊訛頓易。覽卿前後執奏，何異破柱求奸。諸使之中，在卿為最。」乃賜以衣服。終於戶部尚書。構性至孝，初丁繼親憂，其蕭氏、盧氏兩妹，皆在襁褓，親乳之，乳為之出。及其亡也，二妹皆慟哭，絕者久之，言曰：「雖兄弟無三年之禮，吾荷鞠育，豈同常人。」遂三年服。朝野之人，莫不涕泗。構弟栩，任太府主簿，留司東都，聞構疾，星馳赴京，侍醫藥者累月。既而哀毀骨立，變服視事，逾年未嘗言笑，深為朝野所重。

　　薛王業母早亡，為賢妃親自鞠養。開元初，業迎賢妃歸私第，以申供養。業同母妹淮陽、涼陽二公主亦早亡，業撫愛其子如己子。玄宗以業孝友，特加親愛。嘗疾，上親為祈禱；及瘳，幸其第，置酒宴樂，更為初生之歡。因賦詩曰：「昔見漳濱臥，言將人事違。今逢慶誕日，猶謂學仙歸。棠棣花重發，鴒原鳥再飛。」其恩遇如此。

　　陸南金，博涉經史，言行修謹。開元初，太常少卿盧崇道犯贓，自嶺南逃歸，匿於南金家。俄為仇人所發，侍御史王旭按之。崇道詞引南金，旭處以極法。南金弟趙璧請代兄死。南金執稱弟實自誣，以身當死。兄弟爭死，旭問其故，趙璧曰：「兄長有能幹，家亡母未葬，小妹未嫁，自惟幼劣，生無所益，身自請死。」旭上其狀。玄宗嘉而宥之。張說、陸象先等咸相欽重，累遷庫部員外。南金祖士季，為隋王侗記室兼侍讀。侗稱制，授侍郎。王充將行篡奪，侗謂士季曰：「隋有天下三十餘載，朝庭文武遂無忠烈乎？」士季對曰：「見危授命，臣之夙心。今請因其啟事，便加手刃。」後事泄，充遂亭士季侍讀。貞觀初，為太學博士而卒。


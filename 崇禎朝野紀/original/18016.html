<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>崇禎朝野紀 - 　弁言　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>弁言　序</font></h4>
			　　●弁言<br>　　明李遜之輯《三朝野紀》，係記明泰昌、天啟、崇禎三朝事。首有序文，道其輯錄之由，毋庸重述。本書僅錄崇禎朝事，因改題曰《崇禎朝野紀》。（澄臺）<br><br>　　●三朝野紀序<br>　　嗚呼！由今日而追溯昌、啟與崇禎，正如白頭宮女談天寶遺事，又如桃花源中人重話先秦，不知其在龍漢劫前，有不令人長嘆而深思者哉！況自庚申迄甲申，凡二十餘年間，內有朋黨之禍、外有邊隅之憂，加以奄尹播虐、赤眉煽亂，下者已甘飲狂藥，上者亦漸醉宿酲，相率為愚、為罔而不知所底；即有志義之士，或殉忠於殿陛、或戮力於疆場，但能以身自靖，告無罪於皇天后土而已，不能挽滄海之橫流、回狂瀾於既倒也。嗚呼！以哲皇之優柔蒙蔽，而猶幸承庥襲安；以烈皇之英明剛毅，而竟至國亡身殉：豈遘會不同耶？抑蘊毒在先而潰敗在後耶？又或治亂有時、氣數已定，不可測識耶？<br>　　遜之昔為黃口幼孤，今作蒼顏老叟，痛念先忠毅盡節於哲皇、蒙旌於烈皇，國恩家教，耿耿在懷。顧以才地卑微、志識黯淺，未能闡揚先業，纂述舊聞；況三朝以來，絲綸之簿、左右史、起居注之籍俱化為煨燼，而貞元朝士、桑澥遺民又皆沈淪竄伏，無可質證。於是，國故亂於朱紫、俗語流為丹青，緣飾愛憎，增易聞見者有之矣；黨庇奸逆，抹殺忠義者有之矣。韓退之論史官巧造語言，鑿空構立，何所承受取信！至怵以人禍天刑，曰若無鬼神，豈可不自心慚愧；若有鬼神，將不福人？至哉斯言，誠為著論述事者之良規而曲學誣世者之炯戒矣。予故不敢僭為全書，但就邸報抄傳與耳目睹記及諸家文集所載，摘其切要，據事直書；間或旁託稗官、雜綴小品，要於毋偏毋徇，勿偽勿訛。若夫傳疑未確者，寧闕而不錄，庶幾竊附識小之義，存一代之軼事乎！或曰：孔子作春秋，定、哀之間多微詞；今立乎此目以紀啟、禎，猶未遠於定、哀也，而詞多指切、事無隱諱，亦不悖孔子之教否？曰：此固野紀耳。吾但條繫事件，隨日雜書，語無粉飾，文無編次；但以為巷謳村謠置之，則固無褒刺之嫌與謗書偽史之譏也。倘讀之而有興故國故君之思、懷銅駝荊棘之感者，吾且欲憑弔於斷簡殘篇之中，相與悲歌當泣也已矣。<br>　　歲在重光大淵獻之南呂月十有八日，江邑遺民李遜之膚公氏漫題。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
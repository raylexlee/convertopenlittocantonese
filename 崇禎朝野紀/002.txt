

    
	
		
			第一卷
			　　毅宗烈皇帝為光廟第五子，母選侍劉氏，後追謚為孝純太后。萬曆三十八年庚戌十二月二十四日卯時生於東宮，孝純早逝，撫育於李莊妃。天啟二年九月，冊封為信王。七年二月，就外邸成婚，冊妃周氏，是為烈皇后。后為兵馬司周奎之女。奎係蘇州府長洲縣人，後封嘉定伯，熹廟病亟時，魏璫方張盛，中外危慄。上在信邸，為魏璫疑忌，常稱疾不朝謁。至是，召入見，諭以吾弟當為堯舜，上懼不敢當。但言陛下為此語，臣應萬死。熹廟再以善視中宮為托，又言忠賢宜委用，上益懼求附。至八月甲寅日，熹廟已宴駕，諸奸秘不傳；翊日，凶問彰露，始宣皇后懿旨告外。逆璫遣涂文輔等迎上入宮。上危甚，袖食物以進，不敢食宮中物也。是時，群臣無得見上者。上秉燭獨坐，久之，見一閹攜劍過，取視之，留置几上，許給予賞。聞處邏聲，勞苦之。問左右欲給以酒食，安從取乎？侍者對：宜問之光祿寺，傳令旨取給之，歡聲如雷。以二十四日即皇帝位於中極殿，受百官朝，朝時天忽鳴。　　諭免召買香燭，節省三萬餘兩，加恩文武軍民人等，賞賚守邊官軍，諭內閣動支戶部太倉銀三十萬兩，兵部太僕寺馬價銀三十萬兩，工部二十萬兩，光祿寺三萬兩，順天府搜括稅契等項銀一萬兩，各速給發。　　內閣奉上傳：凡本內遇天地、祖宗、列后字樣，俱要出格，朕不敢與天地、祖宗並，傳示遵行。　　上一日御便殿，閱章奏，聞香煙，心動，疑之，出步階墄間乃定。詢內官此自何至？曰：「宮中舊方。」上叱毀之，勿復進。太息曰：「皇考、皇兄皆為此誤也。」　　九月甲子朔，太監魏忠賢乞辭廠務，不允。奉聖夫人客氏，準出外宅；給寧國公魏良卿、安平伯魏鵬翼鐵券；太監李永貞疏病，準回籍調理。　　客氏既奉旨出宮，於五更衰服赴梓宮前，出一小函，用黃色龍袱包裹，皆先帝胎、痘痂及累年剃、落齒、指甲等焚化，痛哭而去。後奉旨籍其家，命太監王之政嚴訊之，有宮人有娠者八人，蓋出入掖庭，多攜其家侍媵，冀如呂不韋、李園事也。上大怒，立命赴浣衣局掠死後，仍僇屍凌遲。子侯國興伏誅。客光、客先、客璠、楊六奇等永戍（光、先、璠皆客氏兄弟，楊六奇忠賢之婿）。忠賢肆惡，皆與客氏同謀成之，其危中宮、害裕妃、成妃，用王體乾，殺王安，皆客氏之造意也。　　上初即位，所以優禮客、魏者，一如熹廟，而潛邸承奉，盡易以新銜，入內供事；其李朝欽、裴有聲、王秉躬、吳光承、談敬、裴芳等，次第準其乞休。逆賢羽翼剪除一空，復散遣家丁，然後黜逐；逆賢肘腋大姦，不動聲色，潛移默奪，非天縱神武，何以能此！　　四大朝，廷臣俱用朝衣、朝服，內閹則否。惟歲除祭中溜之神，司禮監掌印代行祭禮，奏請祭服服之。大朝，止磕頭呼萬歲而已。逆賢擅政，凡遇大朝，與王體乾下至脾子等，俱潛用朝衣冠，於乾清宮大殿內，炤外廷儀制行慶賀，山呼禮贊禮。內閹一如鴻臚班首，亦致詞焉。後魏良卿晉封，逆賢改戴貂蟬冠，位王體乾上，烈皇登極，逆賢欲仍熹廟行禮，繼而憚上英明，止用本等服色，同眾叩頭呼萬歲。　　御史楊維垣疏論崔呈秀依附魏忠賢，立志卑污，居身穢濁。上答以諸臣俱經先帝簡擢，不得妄詆。御史賈繼春參崔呈秀以聽勘御史，未及二年，驟加宮保，賣官鬻爵，貪淫穢跡，不可枚舉。田吉以殿試而被懷挾之參，瓦全已幸，乃二載曹郎，而尚書極品，叨名器如承蜩單明詡，踰期主政，而督撫侍郎，取節鉞如拾芥。此又咲破士林之口，應聽自裁。工部主事陸澄源上言四事。一正士習，比來上氣漸卑，惟以稱功頌德為事，如廠臣魏忠賢，奏疏不書姓名，盡廢君前臣名之禮。祝釐遍於海內，奔走狂於域中，士風之卑，莫此為甚。一糾官邪，如尚書崔呈秀，貪橫無恥，臺臣雖悉其概，其惡實罄竹難書。一安民生，立枷之法，爰書未定，而命已斃，廠衛深文，株連蔓引，慘酷不忍言。一足國用，今之勛廕，充塞滿路，祿費不支，又如忠賢生祠，在在創立，費不下百萬，及今變賣，尚可得數十萬金。兵部主事錢元愨疏言：巨奸崔呈秀，雖已鋤去，然呈秀之惡，皆緣藉魏忠賢之權勢。忠賢以梟獍之姿，供綴衣之役，先帝念其服勤，假以事權，群小蟻附，稱功頌德，遍滿天下。幾如王莽之妄引符命，列爵三等，畀於乳臭。幾如梁冀之一門五侯，遍列私人，分佈要津。幾如王衍之狡兔三窟，輿珍輦寶，藏積肅寧。幾如董卓之郿塢自固，動輒傳旨，箝制百僚。幾如趙高之指鹿為馬，誅鋤士類，傷殘元氣。幾如節甫之鉤黨株連，陰養死士，陳兵自衛。幾如桓溫之壁後置人，廣開告訐，道路以目。幾如則天之羅箝結網。天佑國家，誕啟聖明，然羽翼未除，陰謀未散，可漫焉不加意乎？至魏良卿輩，既非開國之勛，又非從龍之寵，安得玷茲茅士？又如告訐獲賞之張體乾，煅煉驟貴之楊寰，夫頭乘轎之張凌雲，委官開棍之陳大同，號稱大兒之田爾耕，寧國契友之白太始等，▉▉忠賢之爪牙鷹犬，俱宜明正其罪，或放或誅，則奸黨肅清矣。御史吳尚默疏言：賊臣之身已去，賊臣之惡末暴，呈秀鬻身奧援之門，入賓閹寺之幕，不顧笑罵，稱功頌德，天下幾不知有廉恥。文馬之呼屢斥，朝陽之音罕聞。天下幾不知有名節。疏揭一入，家籍沒而身齏粉，人人重足，天下絕，不知有身家將作何事，乃與奪情；天下幾不知有倫理。都察一院，而設四憲；臣在都一秩，而設兩產；天下幾不知有名位。甚者，先帝易簀將及，乃連章累牘，頒爵賞而列封蔭；群臣謝恩之日，即先帝賓天之日。天下幾不知有改革之大。故論及此，而賊臣之罪案定，廠臣魏忠賢之罪案亦可定矣。貢生錢嘉徵疏劾忠賢十大罪。一曰並帝：內外封章，必先關白，稱功頌德，上配先帝，及奉俞旨，必曰朕與廠臣。二曰蔑后：皇親張國紀，未罹不赦之條，恨皇后當御前面折逆奸，遂羅織國紀，欲置之死，幾危中宮。三曰弄兵、祖宗朝不聞有內操之制，忠賢外脅臣民，內逼宮闈，操刀厲刃，砲石雷擊，深可寒心。四曰無上：列祖、列宗高皇帝垂訓中涓，不許干與朝政，乃忠豎於軍國重事，一手障天，凡邊腹重地，漕運咽喉，多置腹心，意欲何為！五曰克削：藩封三王之國，莊田賜賚甚薄，而忠賢封公侯伯之士田，膏腴萬頃。六曰無聖：先師為萬世名教之主，忠賢何人，敢建祠太學之側。七曰濫爵：古制非軍功不侯，忠賢有何功績，而襲上公之封。八曰邀邊功：遼左失陷，未恢寸土，為何封侯、封伯，聯鑣冒賞。九曰傷民財：祠宇遍天下，靡費金錢萬萬，敲骨剝髓，孰非小民之脂膏。十曰褻名器：制科取士，慎重關防，忠賢所私崔呈秀之子鐸，目不識丁，竟玷賢書。疏入，俱報聞。先是，已準崔呈秀回籍守制，同時奪情者又有工部尚書李養德、延綏巡撫朱童蒙，俱準丁憂去。忠賢再疏引疾求退，準回私宅調理。寧國公魏良卿，改錦衣衛指揮使，東安侯魏良棟改指揮同知，安平伯魏鵬翼改指揮僉事；尋有旨，安置忠賢於鳳陽，安置徐應元於顯陵。應元故信邸承奉，以從龍陞司禮，得忠賢賄，為之左右，上知之，故並得罪。　　十一月初四日，諭兵部：逆惡魏忠賢，擅竊國柄，蠹盜內帑，陷誣忠直，草菅多命，本當肆市，以雪眾冤，姑從輕降發鳳陽，豈巨惡不思自改，輒敢將素蓄亡命之徒，身帶凶刃，環擁隨衛，勢若叛逆。朕心甚惡，著錦衣衛即差的當官旂前去，扭解押赴彼處，交割明白；其經過地方，各該撫按等官，多撥官兵，沿途護送，所有跟隨群奸，即擒拿具奏，勿得縱容遺患。時官旂方出京，忠賢至阜城縣，聞信即自縊於飯店中。其名下隨身用事李朝欽同縊死焉。崔呈禿亦報縊於家。旋奉旨，各犯家產俱籍沒入官，各處生祠盡行拆毀，變價解京。其忠賢在京原賜第一所，命不必變賣，留俟東西底定，以賜有功之臣。榜曰「策勳府」。　　夏允彝曰：烈皇不動聲色，逐元凶，處奸黨，宗社再安，旁無一人之助，較之世宗為更難。時在朝皆閹黨，莫發其奸，維垣首糾呈秀，始自相攜貳。然於璫仍不敢致譏。澄源、元愨乃直指璫罪，至嘉徵所言，更詳盡。璫不勝憤，哭訴於上，愈觸上怒，即放之出。至中途，偵知上必重處，遂自縊死。呈秀列婭妾，並羅列珍異酒器，縱飲一杯，即擲壞之，飲已自盡。天地再闢，皆上獨斷也。　　嘉徵循循大雅，而以貢為縣令；元懿擢司銓，澄源後與東林反唇，所行多不檢，以京察錮之，為善不卒。惜哉！　　楊維垣又疏參魏良卿，奉旨：逆孽魏良卿，法當籍沒，著內外官將有名人犯拘究。僧浴光嚴緝必獲，其原籍肅寧家產，撫按嚴加封固，查明具奏。　　當逆璫盛時，會以十萬金搆一佛剎，延浴光為主僧，既敗，平時往來者，俱絕跡矣，浴光獨延之一飯。俄而，維垣參疏，詞及浴光，人盡為危之。浴光曰：吾不出，無以安此法屬，挺身赴京。維垣見之，大驚曰：不意即師業，上疏矣，奈何！前此，維垣曾求光薦引於實，光卻之。至是，色沮，恐其吐實。光殊無此意也。夫以出家學道人而受逆璫之供養，其人固無足取，然視維垣輩，身列衣冠，而前後反覆，始則鑽穴呈身，繼則參論以博名高，其人之賢不肖，相去又何如哉！　　刑部為遵旨會議事：奉旨逆惡魏忠賢掃除廝役，憑籍寵靈，睥睨宮闈，荼毒良善，非開國而妄分茅土，逼至尊而自命尚公，盜帑弄兵，陰謀不軌。逆婦客氏，傳遞消息，把持內外。崔呈秀委身奸閹，無君無親，明攘威福之權，大開縉紳之禍。無將之誅，自有常刑，既會議明確，著行原籍，忠賢於河間府戮屍凌遲，呈秀於薊州戮屍斬首，仍將原書刊布中外，魏志德等俱發煙瘴地面，永遠充軍。　　罷蘇、杭織造，諭曰：封疆多事，徵輸繁重，朕甚憫焉。不忍以衣被組繡之工，重困此一方民。俟東南底定之日，方行開造，以稱朕敬天卹民之意。　　撤回各邊鎮守內官。諭兵部曰：軍旅大事，必事權一而後號令行，矧宦官觀兵，古來有戒，今於各處鎮守內官。盡行撤回，一切相度機宜，約束吏士，無事修備，有事卻敵，俱聽督撫便宜調度，無復委任不專，體統相軋。各督撫諸臣及大小將領，務殫竭忠畫，以副朕懷。　　諭吏部：魏忠賢、崔呈秀天刑已殛，臣民之憤稍舒，而詔獄遊魂，猶然鬱錮，含冤未伸，著部院並九卿科道，將已前斥害諸臣，從公酌議，採擇官評；有非法禁斃，情最可憫者，應褒贈即與褒贈，應卹蔭即與卹蔭。其削奪牽連者，應復官即與復官，應起用即與起用。有身故捏贓難結、家屬波累羈囚者，應開釋即與開釋，勿致久湮，傷朕好生之意。至元年三月，吏部始以死事諸臣列名上請，贈卹有加（詳於後載）。　　刑部奉旨：廠衛深文附會鍛練，朕深為痛恨。耿如杞著與開復原職，胡士容、李柱明俱改擬發落，方震孺、惠世揚著九卿科道會議。耿以不拜逆祠得罪；胡任薊州兵備，為崔呈秀所陷。李任戶部管倉，誣以盜米被獲。逆璫以此敘功。方以封疆，惠以移宮，皆誣坐大闢。至是俱得釋，而部院初猶擬方、惠二人改斬為戍，再擬始準復官起用。云如杞疏，言撫臣劉詔上建祠疏，怪臣不肯呈詳，乃取忠賢像懸之喜峰，見者俱五拜三叩頭，呼九千歲。臣見其像。冕旒，也半揖而行，詔即馳報忠賢，參臣逮問矣。臣入鎮撫司，許顯純酷刑所加，甚於盜賊反叛，懸坐贓六千三百兩，家資變盡，親友代完，乃得送刑部問成大闢，押赴市曹者，日日有聞。幸遇皇上出臣於獄，準復原職，乞容臣回籍調理。奉旨著即銓補優缺，以旌直氣，不必陳請。方震孺亦具疏，陳被誣始未略云：縉紳之禍，至臣等而極；今既荷雨露之恩，宜永消報復之念；若纔作藩籬之囚，便又種圜扉之果，願以之為被罪諸臣規；既遇聖主，攀麟鳳者，建樹固奇；狎鷗鷺者，夢魂亦穩；假使逆璫不遭天譴，即蠖伏空山，得安枕乎？又願以之為廢棄諸臣規，猶有請焉，逆璫秉政，最喜深文；經廠衛者，冤苦固多，即不經廠衛者，冤苦亦復不少。且恩詔減等，齊民得之猶易，縉紳得之反難。臣在獄與諸臣累言，倘異日蒙生，必以此情控於皇上。今既邀高厚，敢負此心哉！乞敕下法司，從公盡數，公審一番。此又臣附於工瞽芻堯之後者也。　　監生胡煥猷疏論大學士黃立極、施鳳來、張瑞圖、李國當忠賢專擅，揣摩意旨，專事逢迎，省直建祠，各撰碑稱頌，宜亟罷；並糾各撫按之請建祠者。奉旨：下刑部問。刑侍李若珪輒引臥碑生員禁言亭律論杖除名，四輔各具疏辨，託言忠賢碑文，使其食客遊士自為之。至於取旨褒贊，則文書官稱上命票擬，臣等不能盡職，計惟有見幾之作而徘徊其間，冀有毫之益於國，亦少盡區區之心耳。並引陳平、周勃、狄仁傑事。上優答之。未幾，四輔相繼去位，惟國陛辭，疏言煥猷書生，義憤勃然，自今觀之，其言有一不行否？用其言而棄其人，何以發忠義之氣？願還之冑監以作敢言。從之。人謂高陽此舉，猶見相度，勝同事諸人多矣。四輔既被劾，義難久留，因合疏請枚卜，上允之。令部院會推，以十人名具題。是時，逆璫餘燄未滅，邪議尚存，上明聖，知列名前後，不無意議，乃儲名金瓶中，對天焚告，行一拜三叩頭禮，以筋夾之，首得錢龍錫，次李標，次來宗道，次楊景宸。輔臣以天下多事，叩頭求廣一二。上乃復夾得二，則周道登、劉鴻訓也。未幾，來以署部時為崔呈秀之母請卹，有「在天之靈」語，為言路所糾；楊在掌院時有頌疏，上益疑會推之不足信，始從眾望，特諭召起舊輔韓蒲州矣。　　御史楊維垣既疏參崔呈秀擬與群奸共收餘燼，力持殘局。時已差河東巡鹽矣，掌道安伸疏請留佐大計，凡削籍諸臣，雖屢奉起用之旨，維垣一手握定，百才阻遏，其遊移兩歧，及本邪黨而偶被逐者，始為推轂。於是，編修倪元璐上方隅未化、正氣未伸」疏，略曰：凡攻崔、魏者，必列東林為對案，曰邪黨；以東林諸臣為邪人。黨人將以何名加之崔、魏之輩？崔、魏而既邪黨矣，向之劾忠賢、論呈秀者又邪黨乎哉？且天下議論寧涉假借，必不可不歸於名義；士人行已，寧任矯激，必不可不準諸廉隅。自以假借矯激，深咎前人，而彪虎之徒，公然毀裂廉隅，背叛名教。於是乎，連名頌德，生祠匝地矣。大頌德不已，必將勸進。生祠不已，必將呼嵩。猶寬之曰：無可奈何，不得不然耳。充一無可奈何、不得不然之心，又將何所不至哉！今大獄之後，湯火僅存，猶以「道學封疆」四字，持為鐵案，深防報復，竊以為過計也。未因為舊輔韓爌、詞臣文震孟辨雪浮謗，請賜召用；又言鄒元標宜易名，海內書院宜修復；維垣隨出「詞臣持論甚謬、生心害政可虞」疏糾之。倪復出「微臣平心入告、臺臣我見未除疏」略云：維垣折臣，盛稱東林，以東林之護李三才、熊廷弼也。亦知東林中有首參魏忠賢二十四大罪之楊璉及提問崔呈秀欲追贓擬戍之高攀龍乎？且當時之議於三才也，特推其揮霍之略，未嘗不指之為貪；於廷弼也，特未即西市之誅，未嘗不坐之以闢；則猶未為失論、失刑也。今以忠賢之窮凶極惡，維垣猶尊稱之曰廠臣公、廠臣不愛錢、廠臣為國為民，何況三才以虎彪之交結近侍，律當處斬。初擬止於削奪，豈不驕兒護之。維垣不聞駁正，又何尤昔人之護廷弼。至行賄之說，自是逆璫借以為楊、左諸臣追贓地耳。初擬以移宮一案殺諸臣，及獄上，而以為難於坐贓，再傳覆訊，改為封疆派贓毒比，此天下共知者。奈何尚守是說乎？王紀以參沈㴶忤逆璫，而譴斥；文震孟以薦王紀而降削；均得罪於璫者耳。試觀數年來破帽策蹇驢之輩，較超階曆級者，熟為榮辱？自此義不明，於是畏破帽策蹇驢者，相率為頌德建祠，希蟒玉馳驅者，遂呼父、呼九千歲而不顧矣。逆璫毀書院，逐正人，箝學士大夫之口，自鄒元標以偽學見驅，逆璫遂以真儒自命。學宮之席，儼然揖宣聖為平交；使講學諸臣在，豈遂至此？維垣以無可奈何之心，為頌德生祠解嘲，假令呈秀舞蹈稱臣於逆璫請臣，便以為無可奈何而盡舞蹈稱臣乎？又令逆璫以兵劫諸臣，使從叛逆，諸臣亦以為無可奈何俯首從叛乎？初疏入，平湖施鳳來擬票，有「持論未當」之旨，蓋猶堅持璫局也。至再疏入，上親覽心動，得奉俞旨，維垣輩毒網始無所施。人謂二疏實為廓清首功云。　　御史高宏圖疏言：魏忠賢亂政竊權，謀為不軌，廷臣但指為奸，皇上暴其罪狀，名之以逆，從此凌遲戮屍，頒布爰書，而案始定。彪虎怙寵，毒害忠良，法司初擬未減，皇上列其顯慝，敕用重典，從此論斬遣戍，明著讞詞，而案始定。若夫傾危社稷，搖動宮闈，顯稱擁衛之干戈，爭作反叛之羽翼，如劉詔、劉志選、梁夢環者，罪實浮於虎彪，詔以天子憲臣於忠賢像呼九千歲，行五拜三叩頭禮，非倡逆九邊使效尤乎？又於先帝彌留日，遵化教場點兵，更置將領精甲良馬，皆忠賢頒賜家丁，直接都門，非大聖人出而內應外合非詔而誰？先帝在宮，無驪褒之寵，凡魚貫而進者，非忠賢所貢，概行殘害，憚后父張國紀，志選、夢環連章糾劾，一旦易后謀成，兩賊為華歆矣。志選僅與潘汝禎同削，夢環弗與。倪文煥同逮，則閣臣票擬模稜，非所以為訓也。奉旨，志選、夢環，撫按提解，劉詔先行革職。　　御史葉成章疏言；李實督造蘇松，參楊、姜，坐以贓；巡撫周起元力救之。起元參道臣朱童蒙，實遂譖於忠賢，削逐起元，橫坐以關說公事，串入周順昌、高攀龍、周宗建、李應陞、繆昌期、黃尊素，而一網之，緹騎四出，械繫相續，概送鎮撫司，而許顯純操其生殺之權矣。李實構於外，李永貞織於內，顯純下此辣手，即舉四凶立磔於西市、未足償七臣之命也。　　上即命磔魏忠賢、客氏，斬崔呈秀，即命定附逆諸臣罪。給事中李覺斯疏參忠賢有十孩兒、五虎、五彪。奉旨：法司會議具奏。虎為吳淳夫、李夔龍、田吉、倪文煥，其一則霍維華也。維華廣佈神通，遂以已死之崔呈秀代之。彪為田爾耕、許顯純、崔應元、楊寰、孫雲鶴。時刑部尚書蘇茂相、左都御史曹思誠、大理寺署事少卿姚士慎，皆與璫黨者，香火情深，曲加護持，引職官受財枉法律，發附近衛所充軍終身。倪文煥追贓五千兩，吳淳夫三千兩、李夔龍、田吉各五千兩，解助邊餉。田爾耕、許顯純，引職官胡勘平人困而致死律，斬監候處決。崔應元、楊寰、孫雲鶴，引同僚官知情共勘減等發邊衛充軍，讞上，輿論不平甚。惟時，劉志選、梁夢環以誣論張國紀，傾搖國母；薛貞以枉殺劉鐸；皆相繼論列逮問，而內外蒙徇，起解無期。給事中曹師疏言：虎彪為逆璫腹心，同惡相濟，按以交結之律，寧有首從之殊，乃牽引尋常貪酷職官例律，乃為諸奸出脫，其監候必於原籍，充軍必於附近，物議沸騰，豈曰無因？今劉志選，梁夢環、李永貞，並奉旨提問，竊恐法司復祖前人故智，以護虎彪者護諸奸也。御史吳煥疏言：昔年被禍諸臣，朝聞命而夕就徵，至不敢入與妻孥訣。今虎彪諸奸，雖屢奉明旨，而詔書掛壁，優游任意，如劉志選，梁夢環、曹欽程輩，或燕處家園，或潛藏京邸，奧援有靈，朝廷無法。薛貞以堂堂司寇，為璫黨劊子，抗不赴逮，公然疏辨，蔑法甚矣。於是，再奉嚴旨，勒限嚴催起解云。時新咨科道考選命下，彈擊璫黨無虛日，璫所援用之大僚黃立極、周應秋、郭允厚、孫傑、陳九疇、阮大鋮、呂純如等，咸次第撤回，虎彪與諸奸始得逮問正法，次年遂定逆案，頒行天下。　　吏部疏題贈卹死事諸臣，高攀龍兵部尚書（後加贈太子少保）、楊璉右都御史（加贈太子太保）、左光斗右副都御史（贈加太子太保）、周起元兵部侍郎，周順昌、魏大中俱太常寺卿、李應昇、周宗建、黃尊素、袁化中、吳裕中、夏之令，俱太僕寺卿。周朝瑞大理寺卿，繆昌期正詹事，萬燝光祿寺卿，蔭一子入監讀書，照品級賜祭葬。丁乾學侍讀學士，顧大章、劉鐸太僕寺少卿，張汶刑部員外，俱賜祭葬。奉旨高攀龍等守正捐生，貞魂久鬱，既經分別贈蔭，準如議行，以昭朕顯忠勵世之意。　　以熹廟梓宮發引，廷試進士改於四月初二日。上留心策士，是日，籲天祈得真才，又將進呈三十六卷並儲金甌中，以金箸夾之，首得劉若宰，遂定為狀元。　　按宏治乙丑科廷試，孝宗皇帝亦焚香告天於後宮；是科所得名臣，惟顧鼎臣、崑銑、黃鞏、魏校四人，以文章品望著；方獻夫以議大禮顯，嚴嵩以貪奸敗，今戊辰科所得如汪偉、金鉉、王章、吳甘來、周鳳翔、徐汧、李夢辰、胡守恆、史可法、金聲、劉之綸、徐澤，皆以死節著，似勝於宏治矣。而是科亦有宋企郊，以首先降闖賊，聞其他失節敗類者，亦尚有人也。是科以登極恩，中進士三百五十人，房考二十人，科臣有帶都察院副都銜者，尚依逆璫亂政時所加，然序列仍在翰林編簡後。　　三朝要典一書，乃逆璫顧秉謙、崔呈秀、馮銓等迎合魏璫意，借題以實諸正人罪者也。其所指罪魁，紅丸則以孫慎行為首，移宮則以楊璉為首，挺擊則以王之寀為首。當日名賢，一網俱盡於此。至是，倪元璐請毀之。疏云：「挺擊、移宮、紅丸三案，關於清流；要典一書，成於逆豎；其義不可不兼行，其書不可不速毀。蓋當事起議興，盈廷互訟；爭挺擊者，力護東宮；爭瘋癲者，計安神祖；主紅丸者，仗義之言；爭紅丸者，原心之論；主移宮者，弭變於幾先；爭移宮者，持本於事後；各有其是，不可偏非，既而楊璉二十四罪之疏發，魏廣微輩門戶之說興，於是，逆璫殺人則借三案，群小求富貴則借三案。經此二借，而三案之面目全非矣。故凡推慈，歸孝於先皇，即頌德稱功於義父，網已密而猶疑有遺鱗，勢極重而或憂其翻局。於是，諸奸始創立私編，標題要典，以之批根；今日則眾正之黨碑，以之免死，他年即上公之鐵券，由此而觀，三案者，天下之公議；要典者，魏氏之私書；夫以閹寺之權，屈役史臣之筆，亙古未聞；當毀一。未易代而有編年，不直書而加論斷；若云彷彿明倫大典，則是魏忠賢欲與肅皇帝爭聖，崔呈秀可與張孚敬比賢，悖逆非倫；當毀二。矯誣先帝，偽撰宸篇，假竊誣妄；當毀三。又況史局將開，館抄俱備，七載非難稽之世，實錄有本等之書，何事留此駢枝，供人唾罵；當毀四。」　　奏入，上即欲將要典焚燬，內閣來道宗擬旨，這所請關係重大，著禮部會同史館諸臣詳議具奏。御筆於具奏下增「聽朕獨斷行」五字。既而，眾議僉同，奉旨即行焚燬矣。侍講孫之獬詣東閣力爭不可毀，繼以痛哭，復上疏極言不可毀之故。於是，張承詔、吳煥、吳玉等連疏參之獬，語皆絕快；而蕭山輩居中竭力調護，僅票旨回籍，至次年定入逆案中。　　朱文肅曰：甚哉，小人之愚，自供罪案，又代為他人發揚盛美也。要典一書，先列爭者之疏，附以史斷，曲詆妄詈，無所不至。然後附以駁者之疏，其人則楊維垣、趙興邦、徐大化、劉志選、崔呈秀也。由今而觀，五人之肉足食乎？骨之臭可洗乎？前之爭者，或死或廢，其疏稿未必盡存；其子孫未必能一一搜集；而要典收之略備者，借天子威靈，既藏內府，又遍散民間；未幾，內府毀而散者不可收，人皆得而見之。於爭者無不嘆賞，於駁者無不唾罵，而史臣數語，段段可恨可羞，穢莫加焉，罪莫甚焉。殆天奪其魄，自投穢廁中，沒頂不可援也。五人既坐大詬，其二又嬰大僇，此外又有如劉廷元，岳駿聲，霍維華，才皆可為，皆入其中，吾惜逆賊既害多少善人，又累多少才人，故立身者不可不察。總之，功名之念淡，則思過半矣。　　按：文肅此論暢矣。然似微為劉、霍致惜者，亦知倡「瘋癲」二字以護挺擊者廷元也，首開通內之徑，陰導逆璫戕善類者維華也；即謂之才，亦小人之才耳。何足言。　　御史毛羽健疏參阮大鋮先後舉主，前則五虎之倪文煥、後則十孫之李魯生，非黨邪確證乎？甲子歲，營吏垣之長，恨趙南呈不與，而與魏大中遂拜忠賢為義父，而南星戍死，大中慘死，非害正確誣乎？若通算一疏，力詆左光斗，極罵周嘉模等臣；言過戇一疏，復力薦之，非陽附正人以掩其黨邪害良之確證乎？至屈指待皇祖之龍陞，非大逆不道乎？初，大鋮以附璫陞光祿卿，見璫敗，因上「合算七年通內諸臣」一疏，以惠世揚串汪文言通王安，並及諸人，冀掩其諂附之醜。至是被劾，即奉「大鋮前後番覆、陰陽閃燦。著閑住」之旨。蓋長山所票也。大鋮因恨長山，遂私通內廷，暗布蜚語以構之。不久即得罪去。　　御史任贊化、吳玉、鄒毓祚、鄧英、毛羽健等，連疏參楊維垣把持朝政、黨邪害正諸罪，已奉旨下部議處斥革矣。至是而原任尚寶卿黃正賓上「除惡務本」疏，略云：結交內侍，明律森然，乃虎彪肆行，而子孫螉集，究其所為，作俑者魏廣微、發縱指示者徐大化也。大化始以攻熊廷弼為媚璫贄見，既而逢迎廣微，使大肆其排擠之毒手，夤綠督理大工，日奉魏忠賢色笑，克減工銀無算；最後私受銅商厚賄，挪借惜薪司錢糧二十萬兩；拂忠賢之意，罷令閒住。及睹逆局將敗，令表姪楊維垣疏參崔呈秀，為番身轉局地。自今大化、維垣雖奉譴斥，潛居輦轂，日與閹宦往來，世界翻雲覆雨，已三轉於大化之線索，何叵測也。時，蕭山票旨，有「不必苛永」句；御楊維垣不許潛住京師，徐大化著回原籍云。　　先忠毅與周宗建輩七公之逮也，由於織監李實之疏。李實已逮大辟矣，一日上召對時，宣刑部署部事侍郎丁啟濬問曰：李實一案，有疑惑無疑惑，有闇昧無闇昧，啟濬對：九卿科道會問，據實回奏。上曰：李實何以當決不待時。啟濬對：實與李永貞搆殺七命，不刑自招。上曰：豈有不刑自招之理。因問吏部尚書王永光。永光對：初亦李實不肯承，及用刑，然後承認。上曰：重刑之下，何求不得。李實為魏忠賢追取印信，空本令李永貞填寫，如何含糊定罪？啟濬對：威福出於朝廷，一憑聖裁。上曰：持法要本，朕豈為李實、五虎、五彪輩，緣何不問他，決不待時。後一日，召對，上特攜李實原疏，斥閣臣曰：此李實參七臣原疏也，卿等可詳細觀看，是硃在墨上，墨在硃上。請臣詳覽久之，俱對以果是壘在硃上。上曰：可見是空頭本，覆命傳與九卿科道遞閱畢，於是，宣閣臣改票李永貞不待時，劉若愚次一等，李實又次一等。　　按：李實空印本是矣，安知非實預為後日卸罪地，故作此先朱後墨之伎倆耶？時為實齎奏者司房孫陞，何不即提之詰問，窮究到底耶？又何不取實平日入奏之本校對筆跡異同耶？縱云填寫出於永貞，次一等足矣，何至又次一等也。王永光俯順上意，小人故態，不必言；丁啟濬身列司寇，不能執法廷諍，乃以「威福出自朝廷」一語卸責，閣部科道亦俱無一言糾正，此廷臣之所以見輕也。明主可以理格，時遜之尚在童年，同難諸子亦無一人在京，執奏者使冤對未償，大法未正，痛哉！至虎、彪何以不問，決不待時耶？天語瑯瑯，諸臣置面顏於何地？當時謝此案為司寇蘇茂相，竊謂其罪不減虎彪也。厥後三法司會審虎、彪諸奸，始定大闢者，主稿屬掌道蔣公允議筆，始無失刑矣。　　李永貞在忠賢名下用事，三年十月，陞玉帶隨堂秉筆，賜坐蟒凳，幾匝月，五選皆由逆賢心腹掌班劉榮所薦，凡戕害正人，造謀實由外廷線索，永貞即非助近殺人之人，然其心地可概見也。七年八月，上即位，即告病，未允。至九月初七日，始準辭。十月初二，即自砌於私宅小院穴牆以通飲食。二十六日，聞逆賢允辭，始出牆見人。蓋初求退，原欲與徐應元合成一局，擯退逆賢，從新另做世界。至應元亦退，永貞始手忙腳亂，密託心腹掌班丁紹呂等，饋王體乾、王永祚、王文政每人銀五萬兩，三人畏永貞反覆，懼上聖明，都不敢收。十一月十七日，各進獻御前。是日晚，永貞不自安，密具鞍馬逃走。二十六日，奉旨降淨軍，發承天顯陵安置，舉家驚惶無覓。至十二月初九日，永貞外宅得報信人，持永貞親筆帖取盤費，即拿獲奏聞，著押赴顯陵。二月，又調發鳳陽。三月，以御史劉重慶疏參，提解赴北。六月二十日，會審引「奸邪進讒言佐使殺人律」斬決，不待時。二十七日，召對云：李實空本，永貞填寫，驗是墨壓硃，遂於十六日縛赴正義街斬訖。　　御史吳煥疏參漕運太監崔文陞引進李可灼漫投寒瀉之藥，以致光廟賓天，實坐不赦之條，而甘為逆賢腹心，總督漕運，控扼江淮要害，與劉志選虎踞南北，遙為聲援，貪污慘刻，人人切齒。文陞在淮尤為縱肆，剝軍虐民，應行逮問。疏入，文陞拉同伴伏宮門，哭聲達帝座。上立拿首倡二監，同文陞各杖一百，俱降淨軍，發往孝陵，煥疏遂留中。　　應天巡撫李待問疏為地方死難諸臣高攀龍、左光斗、繆昌期、周順昌、李應昇、周宗建、顧大章請建祠屍祝，言諸臣生平各有本末，礪樹咸著朝端，揆厥致禍，非擊魏逆之奸萌，即褫崔賊之貪魄，觸凶抗忌，搆端以陷之者也。彼時虐燄四張，群凶羅織，殞身破家之慘，無不為之號霜泣旱；冤憤實有同情。此時天日重開，褒爵賜廕之恩，無不幸其潤枯，噓槁昭揭，尤有同志；此各府士民相繼以屍祝請也。乞下該部具覆。特允本地建祠崇祀，庶忠魂大慰，泉臺直節，求光來祀。奉旨，郡邑鄉賢祠，原以俎豆示風勸，近來濫入太多，褻越巨典，殊非舊制。這慘死諸臣，風節較著，著有司遵旨速祀，使士子曉然知忠孝之義，不必建祠。　　擬此旨者，吳江次輔周道登也。實欲阻鄉人之建祠，故以送祀「鄉賢」為詞。試觀當時縉紳即庸祿致位、考終牖下者，何一不入賢祠？且入賢祠，止須地方官批行，何必舉旨哉？聞之前輩云：吳江本與璫黨臭味頗忮，嫉諸正人，憎及死骨，故不喜同鄉有此盛舉也。後經臺臣王道直、劉士禎論列，亦指及此，可見分論有在矣。故瞿稼軒云：是時先祖父有云：朝政日見清明，邪黨尚守璫局，如聖慮皇皇求舊，彼必力肆擠排；皇懷懇懇卹冤，彼必痛加況抑，有君無臣，且使人扼腕太息耳。噫！向非聖主獨斷，即一切卹典，亦安能亦如之優渥也哉！　　御史黃宗昌疏言：逆璫竊柄，陰謀叵測，皆由懷祿固寵輩當先而逢，有以生其矯竊問鼎之漸。如寧錦報捷，不過解圍自去，乃命爵論賞，即一毫無與者，皆陞官蔭子，濫至百餘人。國家名器，盡為逆閹收買，心復之物。此距先帝陞遐時尚旬日，或矯或否，半屬疑端。至三殿不日之成一敘，尤亙古所無。先帝賓天，在八月二十二日，敘功行賞，在二十一日。先帝久已不豫，此正大漸之時，豈有安閒出詔之理？不聞此時召我皇上付託大寶及命大臣申諭國事，乃以不要緊之事為大顧命乎？蓋逆賢此時雄心正熱，故預先竊命，巧結腹心，此皆魏氏官，非皇上官也。今日猶載偽器，立堂堂之朝，亦良心盡喪矣。奉旨：宗昌知矯偽有人，不妨指名奏來。宗昌因復奏言：臣只糾其事，不能盡憶其人，姑查邸報，列名直指之。因舉黃克纘、霍維華、邵輔忠、呂純如等六十人以對。大納先帝上仙之日，即諸臣謝恩之日。揚揚意得，以假為真。總之，皆所稱偽官也。於是，奉旨下部查核，凡殿功、邊功所加恩典，一概削除不敘，而爵賞始一清矣。　　戶部韓一良疏言：皇上平臺召對，有「文臣不愛錢」之語。然今世何處非用錢之地，何官非愛錢之人，向以錢進，安得不以錢償。臣起縣令，居言路，以官言之，則縣令為行賄之首，給事乃納賄之魁。今咎守令之不廉，然守令亦安得廉？俸薪幾何，上司督取既多，過客動有書儀，至考選朝覲，動費四、五千金。此金非從天降、非自地出，而欲令守令之不愛錢乎？至於科道，人號為抹布，言只要他人淨，不管自己污也。臣兩日來辭卻書儀五百餘金，臣寡交猶然，餘可知矣。此猶為有名之饋；臣則懼其以皇上之言路，為嚇人之腐鼠。若操一、二愛錢之心，當流水至矣。乞大為懲創，使諸臣視錢為汙、懼錢為禍，庶不愛錢之風可睹。至開之有源、導之有流，猶未敢深言也。疏入，上嘉之。因召對，出此疏，命一良高聲朗誦畢，付閣臣互閱。劉鴻訓奏：這弊有兩端：有交際，有納賄。上問：何謂交際？鴻訓奏：交際如親友饋遺，情有可原；納賄則希榮求罷，便不可以數計。上曰：一良所奏，大破情面，忠鯁可嘉！諭部破格擢用。吏尚王永光奏曰：科臣露章，必有所指，乞令指出一、二重處，以為貪官戒。上召一良，指疏內「開之有源、導之有流」等語，可據實具奏。一良對：臣今未敢深言，侍▉插平後具奏。上又令指名。一良曰：此二語，蓋指事例言，若納賄等事，臣疏中原說風聞。上怒曰：難道一人不知，遽有此疏？限五日內指名來。一良回奏：參周應秋、閻鳴泰、張翼明、褚泰初。上又召一良面詰曰：周應秋等自有公論，張翼明已下部聽勘，何待爾參？復取前疏，反覆覽視，玉音朗誦至「此金非從天降」及「辭卻五百餘金」一段，擊節感嘆，聲厲臣鄰（？）。問一良此五百金何人所饋？一良對：臣有交際簿在。上固問，一良終以風聞對。上遂震怒，即諭閣臣曰：韓一良前後矛盾，前疏明明有人，今乃以周應秋等塞責。劉鴻訓等合詞奏請再三，上慍曰：都御史不是輕易授的，要有實功。鴻訓再奏曰：臣不為皇上惜此一官，但為皇上惜此一言。上曰：分明替他說話，豈有紙上說一說，便與他一個都御史？復召一良面叱曰：所奏前後矛盾，顯是肺腸大換，本當拿問，姑饒這遭。　　寧錦督師缺，廷推袁崇煥。崇煥赴任陛辭，上召對曰：封疆淪陷，遼民塗炭，卿萬里赴召，忠勇可嘉，所有方略，可具實奏聞。崇煥奏：所有方略，已具疏中。臣受皇上特恩，願假以便宜，計五年而東▉可平，遼可復。上曰：五年減▉，使是方略，朕不吝封侯之賞。卿其努力以解天下倒懸之苦。卿子孫亦受其福。崇煥謝恩暫退。時上亦暫憩便殿。給事中許譽卿面叩五年之略。崇煥言：聊慰上意耳。譽卿言：上英明甚，豈可浪對？異日按期責功奈何？崇煥自覺失言。頃之，上再御殿，崇煥即奏：東▉四十年蓄聚，此局原不易結，但皇上留心封疆，宵旰於上，臣何忍言難！此五年中，須事事應手，首先錢糧。上即召戶部署事王家禎，令竭力措辦，毋致不充於用。崇煥又請器械，凡解邊弓甲等項，必須精利。上即諭工部署事張繼樞，所解各項，須鑄定監造司官及匠作姓名，有不堪者，挨查究治。崇煥又奏：五年之中，事變不一，必須吏、兵二部俱應臣手，以當用之人即為選授，不常用者勿為濫推。上即召吏部尚書王永光、兵部尚書王在晉，諭以崇煥意。崇煥又奏：以臣之力制東▉而有餘，調眾口而不足，一出國門，便成萬忌；裡功嫉能，夫豈無人，即凜於皇上法度，不以權掣臣之肘，亦能以意亂臣之方略。上起立，佇聽久之，尋諭曰：卿條奏井井，不必謙退，朕自有主持。閣臣劉鴻訓等俱奏：請假崇煥便宜，賜之尚方。至如王之臣、滿桂之尚方，俱行撤回，以一事權。上然之，遂命傳示該部遵行。　　王象乾以原官起用，總督宣大。陛見，上召同閣臣俱入檻內，去御案咫尺，蓋異數也。上曰：卿三朝元老，忠猷素著，見卿矍鑠，知袁崇煥薦舉不差，有何方略，可面奏來。象乾奏：臣年踰八旬，齒疏不能詳奏，所有方略，具在疏中。上固問之，象乾先言插漢、卜哈諸酋離合始末，因奏朵顏等三十六家今日應當與哈慎一同連結，可得數萬，安插薊鎮沿邊駐牧，為我藩籬，似亦可以敵插。上曰：觀插意似不肯受撫者。象乾奏：從容籠絡，撫亦可成。上曰：禦夷當恩威兼濟，不可專恃羈縻。閣臣劉鴻訓奏：聞酋知王象乾至，退去六百餘里。上即問退去在何地方？鴻訓不能對。象乾代奏：退去直北沙磧中。上又問：倘款事不成如何？象乾密奏夷情數百言。上始色喜。諭曰：卿年踰八旬，精力尚壯，卿撫插於西，袁崇煥禦▉於東，恢復功成，皆卿等之力也。百官俱叩首退。　　按：崇煥原知邊事難為，冀以款羈縻歲月，故舉象乾專主撫也。象乾既赴任，專任插酋撫賞事宜。舊例屬夷出馬，中國出綵繪，互相貿易，名曰馬市。虜中駒初生，縶其母於山頂；駒從下一躍而上者，留充馳驅；躍至半而踣者，殺以為食；懦不能躍者，則以與中國市。象乾建議彼既以駑馬相欺，不若卻其馬，以價之半予之。少司馬申用懋謂：所以市馬誠不堪用，然每歲徵馬以萬計，於彼不無少損，且以幣易馬，尚為有名，若無故斂幣予之，去歲幣幾何？又插索數甚奢，若遂損其數，彼未必聽命；塞外舊棄地甚多，盍以泰寧等地為請，能歸我舊疆，我當如所索；不能，然後減損其數，則我為有辭矣。時，象乾年耄，無遠圖，當事俱急欲成功，苟且從事，不半年而內犯，闌入大同，殺戳甚慘，撫卒不成，浪擲金錢幾十萬云。


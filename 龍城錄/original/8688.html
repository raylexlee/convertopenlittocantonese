<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>龍城錄 - 　龍城錄</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>龍城錄</font></h4>
			　　<B>序</B><br />
　　柳先生謫居龍城，因次所聞於中朝士大夫，摭其實者為錄，後之及史之闕文者亦庶幾焉。<br />
<br />
　　<B>吳嶠精明天文</B><br />
<br />
　　吳嶠，霅溪人也，年十三作道士。時煬帝元年，過鄴中，告其令曰：「中星不守太微，主君有嫌，而旺氣流萃於秦地。子知之乎？」令不之信。至神堯即位，方知不誣。嶠精明天文，即袁天罡之師也。<br />
<br />
　　<B>魏徵嗜醋芹</B><br />
<br />
　　魏左相忠言讜論，替襄萬幾，誠社稷臣。有日退朝，太宗笑謂侍臣曰：「此羊鼻公，不知遺何好而能動其情？」侍臣曰：「魏徵嗜醋芹，每食之，欣然稱快，此見其真態也。」明旦，召賜食，有醋芹三杯。公見之，欣喜翼然，食未竟而芹已盡。太宗笑曰：「卿謂無所好，今朕見之矣。」公拜謝曰：「君無為，故無所好。臣執作從事，獨僻此收斂物。」太宗默而感之。公退，太宗仰睨而三歎之。<br />
<br />
　　<B>上帝追攝王遠知《易總》</B><br />
<br />
　　上元中，臺州一道士王遠知善《易》，於觀感間，曲盡微妙。善知人死生禍福，作《易總》十五卷，世秘其本。一日，因曝書，雷雨忽至，陰雲騰沓，直入臥內。雷殷殷然，赤電繞室。暝霧中，一老人下，身所衣服，但認青翠，莫識其製作也。遠知焚香再拜，伏地若有所待。老人叱起，怒曰：「所泄者書何在？上帝命吾攝六丁雷電追取。」遠知方惶懼，據地起。旁有六人青衣，已捧書立矣。老人責曰：「上方禁文，自有飛天保衛，玉笈金科，秘藏玄都。汝是何者，輒混藏緗帙，據其所得？實以告我！」遠知戰悸對曰：「青丘元老以臣不逮，故傳授焉。」老人頤頷。頃曰：「上帝敕下：汝仙品已及於受度期，展二十四年，二紀數也。」遠知拜命次，旋風颺起，坼帷裂幕。時已二鼓，明月在東，星斗燦然，俱無影響。所將書，乃《易總》耳。遠知志頗自失，後閉戶不出，經歲不食。人因窺闃中，但聞勸酬交歡，竟不知為誰也。光宅中，召至玉清觀安泊。間或逃去，如此者數次。天后封金紫光祿大夫，但笑而不謝。一日告殂，遺言：「屍赴東流湍水中。」天后不允其語，敕葬開陰原上。後長壽中，臺州有人過海，阻風飄蕩，船欲坼，妄行不知所止。忽見畫船一葉，渺自天外來。驚視之，乃遠知也。漸相近，臺人拜而呼之。遠知曰：「君陟險何至於此？」告臺人：「此洋海之東千萬里也。」臺人問歸計奈何，遠知曰：「借子迅風，正西，一夕可到登州。為傳語天壇觀張光道士。」臺人既辭去，舟回如飛羽，但覺風毣毣而過。明日至登州，方知遠知死久矣。訪天壇道士，其徒云：「死兩日矣。」方驗二人皆仙去。<br />
<br />
　　<B>武居常有身後名</B><br />
<br />
　　武居常，天后高祖也。少時遊洛下，人呼為猴頰郎，以居常頤下有鬚，若猿頷也。其上有四靨。一日，伊水上遇一匄者曰：「郎君當有身後名，而骨法當刑。然有女，當八十年後起家暴貴，尋亦浸微。」居常不信，後卒如言。匄者豈非異人乎！<br />
<br />
　　<B>房玄齡為相無嗣</B><br />
<br />
　　房玄齡來買卜成都，日者笑而掩象曰：「公知名當世，為時賢相，奈無嗣相紹何。」公怒。時遺直已三歲在側，日者顧指曰：「此兒此兒，絕房氏者此也。」公大悵而還，後皆信然也。<br />
<br />
　　<B>韓仲卿夢曹子建求序</B><br />
<br />
　　韓仲卿，一日夢一烏幘少年，風姿磊落，神仙人也，拜求仲卿言：「某有文集，在建鄴李氏。公當名出一時，肯為我討是文而序之，俾我亦陰報爾。」仲卿諾之。去復回曰：「我曹植子建也。」仲卿既寤，檢鄴中書，得《子建集》，分為十卷。異而序之，即仲卿作也。<br />
<br />
　　<B>趙師雄醉憩梅花下</B><br />
<br />
　　隋開皇中，趙師雄遷羅浮。一日，天寒日暮，在醉醒間，因憩僕車於松林間酒肆傍舍，見一女子，淡妝素服，出迓師雄。時已昏黑，殘雪對月色微明。師雄喜之，與之語，但覺芳香襲人，語言極清麗。因與之扣酒家門，得數杯，相與飲。少頃，有一綠衣童來，笑歌戲舞，亦自可觀。頃醉寢，師雄亦懵然，但覺風寒相襲。久之，時東方已白。師雄起視，乃在大梅花樹下，上有翠羽啾嘈相顧，月落參橫。但惆悵而爾。<br />
<br />
　　<B>李太白得仙</B><br />
<br />
　　退之嘗言，李太白得仙去。元和初，有人自北海來，見太白與一道士，在高山上笑語久之。頃道士於碧霧中跨赤虯而去，太白聳身健步追及，共乘之而東去。此亦可駭也。<br />
<br />
　　<B>韓退之夢吞丹篆</B><br />
<br />
　　退之常說，少時，夢人與《丹篆》一卷，令強吞之，傍一人撫掌而笑，覺後亦似胸中如物噎，經數日方無恙。尚由記其一兩字，筆勢非人間書也。後識孟郊，似與之目熟。思之，乃夢中傍笑者。信乎？相契如此。<br />
<br />
　　<B>寧王畫馬化去</B><br />
<br />
　　寧王，善畫馬。開元，興慶池南華萼樓下，壁上有《六馬滾塵圖》。內明皇最眷愛玉面花驄，謂無纖悉不備，風鬃霧鬣，信偉如也。後，壁唯有五馬，其一者失去。信知神妙將變化俱去。<br />
<br />
　　<B>含元殿丹石隱語</B><br />
<br />
　　開元末，含元殿火去，基下出丹石，上有隱語，不可解。云：「天漢二年，赤光生栗。木下有子，傷心遇酷。」此亦不能辨也。<br />
<br />
　　<B>景州龍見三頭</B><br />
<br />
　　開元四年，景州水中見一龍三頭。時虜中大水。後一日，有風自龍見處西南來，飛屋拔木，白晝暝。<br />
<br />
　　<B>神堯皇帝破龍門賊</B><br />
<br />
　　神堯皇帝拜河東節度使，九月領大使，擊龍門賊毋端兒。夜過韓津口，時明月方出，白霧初澄。於小橋下，有二人語，言：「明日毋大郎死，我輩勤亦不少矣。」神堯停馬問，二人再拜，起泣曰：「某二人，漢兵也。昨奉東嶽命，嶽神管押七十人付龍門，助將軍討賊。某二人埋骨在此，因少憩於此，亦自感傷，兼欲先知於將軍爾。」神堯訝其言深切，詢其姓氏。但笑而謝言：「將軍，貴人也。某僕卒之賤，分不當逾。」言訖，蒼皇辭去，言：「大隊至矣。」倏忽不見，頃疾風如矢，風塵蔽天而過。神堯默喜之。明日破賊，發七十二矢皆中而復得其矢。信知聖王所向至靈，亦先為佐佑焉。<br />
<br />
　　<B>明皇夢游廣寒宮</B><br />
<br />
　　開元六年，上皇與申天師、道士鴻都客，八月望日夜。因天師作術，三人同在雲上游月中。過一大門，在玉光中飛浮，宮殿往來無定，寒氣逼人，露濡衣袖皆濕。頃見一大宮府，榜曰「廣寒清虛之府」，其守門兵衛甚嚴，白刃粲然，望之如凝雪。時三人皆止其下，不得入。天師引上皇起躍，身如在煙霧中，下視王城崔巍，但聞清香靄郁，下若萬里琉璃之田。其間見有仙人道人，乘雲駕鶴，往來若遊戲。少焉，步向前，覺翠色冷光，相射目眩，極寒不可進。下見有素娥十餘人，皆皓衣乘白鸞，往來笑舞於廣陵大桂樹之下。又聽樂音嘈雜，亦甚清麗。上皇素解音律，熟覽而意已傳。頃天師亟欲歸，三人下若旋風。忽悟，若醉中夢回爾。次夜，上皇欲再求往，天師但笑謝不允。上皇因想素娥風中飛舞袖，被編律成音，制《霓裳羽衣舞曲》。自古洎今，清麗無復加於是矣。<br />
<br />
　　<B>任中宣夢水神持鏡</B><br />
<br />
　　長安任中宣，家素畜寶鏡，謂之飛精，識者謂是三代物。後有八字，僅可曉，然近籀篆，云：「水銀陰精，百鍊成鏡。」詢所得，云：「商山樵者，石下得之。」後中宣南鶩洞庭，風浪洶然，因泊舟。夢一道士，赤衣乘龍，詣中宣，言：「此鏡乃水府至寶。出世有期，今當歸我矣。」中宣問姓氏，但笑而不答，持鏡而去。夢回，亟視篋中，已失所在。<br />
<br />
　　<B>夜坐談鬼而怪至</B><br />
<br />
　　君誨，嘗夜坐與退之、余三人談鬼神變化。時風雪寒甚，窗外點點，微明若流螢，須臾，千萬點不可數度。頃入室中，或為圓鏡，飛度往來，乍離乍合，變為犬聲去。而三人雖退之剛直，亦為之動顏。君誨與余，但匍匐掩目前席而已。信乎！俗諺曰：「白日無談人，談人則害生；昏夜無說鬼，說鬼則怪至。」亦至言也。余三人，後皆不利。<br />
<br />
　　<B>裴武公夜得鬼詩而化為燼</B><br />
<br />
　　開元末，裴武公軍夜宿武休。帳前見一介冑者，擲一紙書而去。武公取視，乃四韻詩云：「屢策羸驂歷亂峋，叢嵐映日晝如曛。長橋駕險浮天漢，危棧通岐觸岫雲。卻念淮陰空得計，又嗟忠武不堪聞。廢興盡係前生數，休衒英雄勇冠軍。」武公得詩，大不悅，紙隨手落為燼。信知鬼物所制也。出師大不利，武公射中臆下，病月餘薨。<br />
<br />
　　<B>房玄齡有大譽</B><br />
<br />
　　房玄齡幼稚日，王通說其父，謂：「此細眼奴，非立忠志，則為亂賊；輔帝者，則為儒師。」綽有大譽矣。<br />
<br />
　　<B>閻立本有丹青之譽</B><br />
<br />
　　閻立本畫《宣王吉日圖》，太宗文皇帝上為題字。時朝中諸公皆議論東都從幸，上出示圖於諸臣，稱為越絕前世。已而忽藏於衣袖，笑謝而退。自是立本有丹青之譽。<br />
<br />
　　<B>王宏善為八體書</B><br />
<br />
　　王宏，濟南人，太宗幼日同學，因問為八體書。太宗既即極，因訪宏，而鄉人竟傳隱去。是亦子陵之徒歟？<br />
<br />
　　<B>張昶著《龍山史記注》</B><br />
<br />
　　沈休文有《龍山史記注》，即張昶著。昶，後漢末大儒，而世亦不稱譽。余少時，江南李育之來訪予，求進此文。後為火所焚，更不復得。豈斯文天欲秘者耶！<br />
<br />
　　<B>龍城無妖邪之怪</B><br />
<br />
　　柳州舊有鬼，名五通，為害，余始到不之信。一日，因發篋易衣，盡為灰燼。余乃為文醮訴於帝。帝墾我心，遂爾龍城絕妖邪之怪，而庶士亦得以寧也。<br />
<br />
　　<B>王漸作《孝經義》</B><br />
<br />
　　國初，有孝子王漸，作《孝經義》成五十卷，事亦該備。而漸性鄙樸，凡鄉里有鬥訟，漸即詣門，高聲誦義一卷，反為漸謝。後有病者，即請漸來誦書，尋亦得愈，其名藹然。余時過汴州，適會路逢一老人，亦談此事，頗亦敬其誠也。<br />
<br />
　　<B>晉哀帝著書深窺至理</B><br />
<br />
　　晉哀帝著《丹青符經》五卷、《丹臺錄》三卷。青符子，即神丘先生也，深窺至理。而近世有胡宗道，海上方士，亦得其術。<br />
<br />
　　<B>老叟講明種蓺之言</B><br />
<br />
　　余南遷度高鄉，道逢老叟帥年少於路次，講明種蓺。其言：「深耕穊種，時耘時耔，卻牛馬之踐履，去螟螣之戕害，勤以朝夕，滋之糞土，而有秋之利，蓋富有年矣。若夫堯湯之水旱，霜雹之不時，則在夫天也。」余感此言，將書諸紳，贄於治民理生者。無所施而不可，而又至言也。<br />
<br />
　　<B>李明叔精明古器</B><br />
<br />
　　建康李生名照，字明叔，真可人書生，好古博雅者。一日，就京師謁余，裹飯從遊於溱、渭之間。此人宦意畏巧而淡，然蔽於古器，凡自戰國洎於蕭梁之間譜所載者，十得五六，而皆精制奇巧，後世莫迨。然生頗為文思澀，設若勤求古器心在於文書間，亦足以超偉於當代也。<br />
<br />
　　<B>賈奭著書仙去</B><br />
<br />
　　賈奭，河陽人，字師道，與余先人同室讀書。為人謹慎，少調官河南尉，才吏也。後五十歲，棄家隱伊陽小水鄉和樂村鳴臯山中。著書二十卷，號鳴臯子。邇年不知其所終。山中人竟言仙去，然訛幻莫之信也。有子竦，字子美，亦有才，然不逮於父風。<br />
<br />
　　<B>開元藏書七萬卷</B><br />
<br />
　　有唐惟開元最備文籍，集賢院所藏至七萬卷。當時之學士，蓋為褚無量、裴煜之、鄭譚、馬懷素、張說、侯行果、陸堅、康子元輩，凡四十七人，分司典籍，靡有闕文。而賊逆遽興，兵火交紊，兩都灰燼無存。惜哉！<br />
<br />
　　<B>明皇識射覆之術</B><br />
<br />
　　上皇始平禍亂，在宮所與道士馮存澄因射覆得卦，曰「合因」，又得卦，曰「斬關」，又得卦，曰「鑄印乘軒」。存澄啟謝曰：「昔此卦三靈為最善，黃帝勝炎帝而筮得之。所謂『合因斬關，鑄印乘軒，始當果斷，終得嗣天。』」上皇掩其口曰：「止矣，默識之矣。」後即位，應其術焉。<br />
<br />
　　<B>明皇夢姚宋當為相</B><br />
<br />
　　上皇初登極，夢二龍銜符，自紅霧中來，上大隸「姚崇宋璟」四字，掛之兩大樹上，宛延而去。夢回，上召申王圓兆。王進曰：「兩木，相也。二人名，為天遣龍致於樹。即崇、璟當為輔相兆矣。」上歎異之。<br />
<br />
　　<B>太宗沉書於滹沱</B><br />
<br />
　　太宗文皇帝平王世充，於圖籍有交關語言、搆怨連結文書數百事。太宗命杜如晦掌之。如晦復稟上當如何，太宗曰：「付諸曹吏行。」頃聞於外，有大臣將自盡者。上乃復取文書，背裹一物，疑石重，上親裹百重，命中使沉滹沱中，更不復省。此與光武焚交謗數千章者何異。<br />
<br />
　　<B>尹知章夢持巨鑿破其腹</B><br />
<br />
　　尹知章，字文叔，絳州翼城人。少時性懵，夢一赤衣人，持巨鑿破其腹，若內草茹於心中，痛甚驚寤。自後聰敏，為流輩所尊。開元中，張說薦諸朝。上召見延英，上問：「曹植《幽思賦》，何為遠取景物為句，意旨安在？」知章對以：「植所謂賦，作不徒然。若倚高臺之曲嵎，望且重也；處幽僻之間深，位至卑也。望翔雲之悠悠，嗟朝霽而夕陰，以為物無止定之意，而上多為改易也。顧秋華之零落，歲將暮也；感歲暮而傷心，年將易也。觀躍魚於南沼，使智者居於明，非得志也。聆鳴鶴於北林，怨寡和也。搦素筆而慷慨，守文而感也。揚太雅之哀吟，憫其時也；仰清風以歎息，思濯類也。寄予思於悲弦，志在古也。信有心而在遠，措者大也。重登高以臨川，及上下也。何餘心之煩錯，寧翰墨之能傳，意不盡也。此幽思所以賦也。」上敬異之，擢禮部侍郎、集賢院正字。<br />
<br />
　　<B>高皇帝宴賞牡丹</B><br />
<br />
　　高皇帝御群臣，賦《宴賞雙頭牡丹》詩，惟上官昭容一聯為絕麗，所謂「勢如連璧友，心若臭蘭人」者。使夫婉兒稍知義訓，亦足為賢婦人，而稱量天下，何足道哉？此禍成所以無赦於死也。有文集一百卷行於世。<br />
<br />
　　<B>魏徵善治酒</B><br />
<br />
　　魏左相能治酒，有名曰「醹淥翠濤」，常以大金甖內貯盛，十年飲不敗，其味即世所未有。太宗文皇帝嘗有詩賜公，稱「醹淥勝蘭生，翠濤過玉薤。千日醉不醒，十年味不敗。」蘭生，即漢武百味旨酒也；玉薤，煬帝酒名。公此酒本學釀於西羌人，豈非得大宛之法，司馬遷所謂「富人藏萬石蒲萄酒，數十歲不壞」者乎？<br />
<br />
　　<B>裴令公訓子</B><br />
<br />
　　裴令公常訓其子：「凡吾輩但可文種無絕，然其間有成功能致身為萬乘之相，則天也。」<br />
<br />
　　<B>華陽洞小兒化為龍</B><br />
<br />
　　茅山隱士吳綽，素擅潔譽。神鳳初，因採藥於華陽洞口，見一小兒，手把大珠三顆，其色瑩然，戲於松下。綽見之，因前詢誰氏子，兒奔忙入洞中，綽恐為虎所害，遂連呼，相從入，欲救之。行不三十步見，兒化作龍形，一手握三珠，填左耳中。綽素剛膽，以藥斧斲之，落左耳，而三珠已失所在，龍亦不見。出不十餘步，洞門閉矣。綽後上皇封素養先生。此語賈宣伯說。<br />
<br />
　　<B>賈宣伯有治三蟲之藥</B><br />
<br />
　　賈宣伯有神藥，能治三蟲。止熬黃柏木，以熱酒沃之，別無他味。一日過松江，得巨魚，置於水罟中，因投水刀圭，藥魚，引吸中即死。取視則見八足，若爪利焉。後吳江有怪，土人謂蛟為害，宣伯以數刀圭投潭中。明旦，老蛟死浮於水，而水蟲莫知數，皆為藥死。山人此藥，云本受之於閤皂山王天師。乃仙方耶，而涉海者亦或需焉，故書之。<br />
<br />
　　<B>李吉甫以毒虐弄正權</B><br />
<br />
　　惠州一娼女，震厄死於市衢。脅下有朱字，云：「李林甫以毒虐弄正權。」帝命列仙舉三震之，疑此女子偃月公後身耶。譎而可懼。元和元年六月也。<br />
<br />
　　<B>張復《條山集》論世外事</B><br />
<br />
　　張復，澧州人，飽書帙，作《條山集》三十卷，論世外事。此人兼得神鬼趣，隱不仕，有文集行於世。<br />
<br />
　　<B>羅池石刻</B><br />
<br />
　　羅池，北龍城勝地也。役者得白石，上微辨刻畫云：「龍城柳，神所守。驅厲鬼，山左首。福土氓，制九丑。」余得之，不詳其理，特欲隱予於斯歟？<br />
<br />
　　<B>劉仲卿隱金華洞</B><br />
<br />
　　賈宣伯愛金華山，即今雙溪別界。其北有仙洞，俗呼為劉先生隱身處，其內有三十六室，廣三十六里。石刻上以松炬照之，云：「劉嚴，字仲卿，漢室射聲校尉。當恭顯之際，極諫，被貶於東陬，隱跡於此，莫知所終。」即道士蕭至玄所記也。山口人時得玉篆牌。俗傳劉仲卿每至中元日來降洞中，州人祈福，尋溪口邊得此者當巨富。此亦未必為然，然仲卿亦梅子真之徒歟？<br />
<br />
　　<B>趙昱斬蛟</B><br />
<br />
　　趙昱，字仲明，與兄冕，俱隱青城山，後事道士李珏。隋末，煬帝知其賢，徵召不起，督讓益州太守臧賸，強起昱至京師。煬帝縻以上爵，不就，獨乞為蜀太守。帝從之，拜嘉州太守。時犍為澤中，有老蛟，為害日久，截沒舟船，蜀江人患之。昱濯政五月，有小吏告昱，會使人往青城山置藥，渡江溺死者，沒舟航七百艘。昱大怒，率甲士千人及州屬男子萬人，夾江岸鼓噪，聲振天地。昱乃持刀沒水，頃江水盡赤，石崖半崩，吼聲如雷。昱左手執蛟首，右手持刀，奮波而出。州人頂戴，事為神明。隋末大亂，潛亦隱去，不知所終。時嘉陵漲溢，水勢洶然，蜀人思昱。頃之，見昱青霧中騎白馬，從數獵者見於波面，揚鞭而過。州人爭呼之，遂吞怒。眉山太守薦章，太宗文皇帝賜封神勇大將軍，廟食灌江口，歲時民疾病，禱之無不應。上皇幸蜀，加封赤城王，又封顯應侯。昱斬蛟時，年二十六。珏傳仙去，亦封佑應保慈先生。<br />
<br />
　　<B>宋單父種牡丹</B><br />
<br />
　　洛人宋單父，字仲孺，善吟詩，亦能種藝術。凡牡丹變易千種，紅白鬥色，人亦不能知其術。上皇召至驪山，植花萬本，色樣各不同。賜金千餘兩，內人皆呼為花師。亦幻世之絕藝也。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
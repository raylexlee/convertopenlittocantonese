

    
	
		
			蒯通見帝訴信功勳
			　　卻說帝自代州班師於路不題。是日駕入長安城登殿，百官拜賀畢，帝入後宮便問呂后，韓信何如。呂后曰：「子童領聖旨，於去年九月十一日未央宮前斬訖韓信矣。」帝曰：「待朕回朝斬之未晚。」呂后曰：「陛下前言嚴切，今何悔焉？」帝又曰：「信死之日曾有言否？」呂后曰：「信但言悔不聽蒯通之言，鍾離末之語。」帝歎曰：「韓信多是怨朕，想信謀心都是蒯通唆調。」次日升殿問群臣曰：「朕欲召蒯通一見，誰與尋來？」陳平曰：「蒯通家住燕京柳管村，在朝惟上大夫隋何與通結為兄弟，可往召之。」帝即命隋何持詔適往燕京。何至燕國驛中安下。燕王接詔宴待隋何畢，即遣人引何至柳管村河入通宅內。見一老母，乃通母也。何問之，母言：「吾兒有瘋患，現在東莊養病。」何於門首立候。少頃通從南引豬狗而來。何問：「大夫安樂否？」通並不聽，獨言：「吾謂將星落在長安，怎知他卻是死也。」說罷將磚瓦拋擊隋何。口中或念兵書，或笑或走，何乃扯通衣襟，大聲曰：「大夫爾口中說甚胡談？有何病疾？不知爾主韓信於舊年九月十一日被呂后殺死未央宮前也。」通聽罷，大叫一聲：「屈殺吾主。」氣倒在地。何慌扶起，半晌方醒，垂淚不絕。何再三勸止，二人方才見禮序座。何曰：「皇上有敕宣大夫。」通曰：「吾願往見皇上。」遂入辭母。母曰：「漢主召爾，恐非美意，去則難保性命。」通曰：「想兒口中舌在，必不致死。」言訖與何並馬逕入長安。 
　　何引通見帝，帝賜通平身，通不敢起，但府伏殿下。忽然仰面大笑三聲，大哭三聲。帝問曰：「爾笑者為何？哭者為何？」通叩頭奏曰：「臣所哭者，一哭我主十年苦戰，二哭朝中無人，三哭諸大臣並不與臣言事。臣所笑者，一笑一人無道，二笑漢家無智，三笑陛下親征。」帝怒而問曰：「卿何故唆信謀反？」通曰：「臣恨韓信不聽臣言，不肯謀反，若依臣言，豈死於娘娘之手。」帝大怒，命鑊鼎沸烹之。通嗟歎叩頭奏曰：「臣唆韓信謀反，罪實當烹，但當時始皇昏暴，山東豪傑並起，英雄雲集，秦失其鹿，天下共逐。高材捷足者先得之，桀犬吠堯，舜非不仁，吠之為非其主也；臣於彼時受信衣祿，獨知韓信，非知陛下。臣實以天下紛爭，君臣未定，謀臣智士苟得其主，宜盡展經濟之才，以故臣教信反，而信執迷，數次不納小臣之謀，致有宮前誅僇之禍。臣追思之，誠然傷心，為之痛惜；若陛下非不任用賢士，納諫如流，手下兵將百萬，然英雄智略總不及於楚王，及立信為帥方滅楚王於烏江；今則天下太平，正所謂鳥盡弓藏兔死狗烹之日。更要韓信何為？陛下斬信，斬之誠是也。且信有十罪，臣細數之。大臣諸公俱宜彩聽：第一，陛下先入咸陽不能都之，項王分封三秦，而陛下偏守褒州，莫敢正視關中，一拜韓信為帥，信即出散關，數月之內平定三秦，使陛下安居咸陽復有故地，其可殺之。罪一也。第二陛下兵敗濉水，困於滎陽，信提孤兵破楚王於西涼之間，殺楚兵二十餘萬，楚王不敢再戰，是其可殺之罪二也。第三，魏豹反於河東，絕臨晉地之渡，距蒲坂之勢，信以水罌夜渡涉河，擄魏豹西歸，使陛下奄有河東。是其可殺之罪三也。第四，陛下兵困城皋，方入洛陽，信調大軍扼劍閣，攻別諸侯乃以兵下代州，威擒夏悅，斬張仝，是其可殺之罪四也。第五，信下井陘口，不終朝而破趙軍一十萬，死於汦水。四十日收全趙之地二千里以歸陛下，是其可殺之罪五也。第六，燕連北虜，東接三齊，信能兵不血刃以一書而使燕王納款，是其可殺之罪六也。第七，齊國反覆如楚，其時陸沮將大軍二十萬救齊，與信相拒，信兵不戰，襲沙堰水淹楚兵二十萬，沒於膠河，趕田橫歸海島下齊七十二城，是其可殺之罪七也。第八，楚王困陛下於城皋，信能展旗於河北，取大梁七十郡，以分楚人之勢，解城皋之危，是其可殺之罪八也。第九，垓下聚兵百萬，會天下諸侯困項王於九里山前，布定十面埋伏，逼項王獨奔烏江，自刎而死，是其可殺之罪九也。第十，陛下自布衣而起，信能取三秦，收六國滅西楚舛成一統洪基，使陛下興建九朝，尊居萬乘，傳祚無窮，是其可殺之罪十也。信不惟十罪，更有五反，願陛下詳之：信於收燕破趙手下雄兵五十萬，士卒任其調用，此時好反不反，今為閒人，乃一反也。東定三齊，手權符印，雄兵三十萬，名將一百員，此時好反不反，今為閒人，乃二反也。九里山前大會聚兵一百五十萬，天下諸侯及御林將士悉聽節制，此時好反不反，今為閒人，乃三反也。項王已滅，陛下改封信為楚王，獨坐殿閣稱孤道寡，據部下之精兵猛將號令諸候，誰不懼畏，此時好反不反，今為閒人，乃四反也。陛下提兵駐於徐州，若以雄兵四十萬出城對壘，陛下必不出其料度矣。此時好反而信竟不肯為，不忍造反，今為閒人，乃五反也。信已含冤受戳，今日尤烹小匝，豈不感哉？」說罷仰面連聲叫苦。帝見通數信十大功勞，無言可答，兩眸垂淚。群臣亦皆傷感，帝敕免通之罪，賜職燕國通判，金一千兩，絹帛一千定，令通還鄉侍奉老母。通又泣奏曰：「陛下可憐韓信苦死，念當日汗馬之勞。宜敕建墳台立祠祭祀，亦顯臣忠君義之情。」帝俱准奏，即日敕令而行。通叩頭謝恩，辭帝歸鄉，又曰：「願陛下善保龍體，宰政安民，輕傜薄賦，厚德寬刑。」言訖，別帝出朝，還燕赴任不題。 
　　且說楚王韓信手下驍將夏廣等六將在於楚州，忽夜夢見帝斬韓信，連頭提示諸將。廣覺來大驚，遂令孫安、柴武前往長安打探，得知韓信斬訖，蒯通亦至見帝還任燕京通判。二人回話，眾將大怒，要與楚王報仇。夏廣曰：「誰為謀主？」眾將曰：「蒯通也。」廣即至燕。通閉門一月不見。忽一日人言大夫在小廳上坐，廣令入報，門吏不肯。廣怒將門吏打訖，逕自走入小廳，一手撥劍，一手扯住文通。通大驚曰：「吾有何罪？」廣乃仰天大哭曰：「本主負屈而死，爾反受封賞，吾特來取爾同與主公報仇。」哭罷，通與夏廣共議。通母知之，謂通曰：「兒去吾當如何？」通曰：「兒盡忠不能盡孝。」乃不從母言。母遂投壁而死，通哀泣葬母已畢，與廣並馬至楚。眾將設宴，酒終，孫安問曰：「今已聚兵四十萬與王報仇，願設一計。」通曰：「無計。」安怒曰：「特取爾來施謀，故言無計？」令左右縛住文通，「爾只受吾一箭。」孫安、張弓又問曰：「計實有無？」通曰：「計有也。」安笑曰：「爾先雲無計，今卻就有。」通曰：「將軍禮下於人，必有高計。此今可著的當之人，詐作長安使命，先於陝府、洛陽、大梁一路準備糧草，然後進兵。」眾將依言，令人隨從各處俱回，重加賞犒。即日眾將引軍四十萬曉夜奔至潼關而過，將近長安。邊郡飛奏漢帝，帝大驚，忙遣灌嬰領兵十萬迎敵，楚六將兵已攻逼城下。帝親自上城問曰：「卿等因何反朕？」孫安拽弓即欲射帝，夏廣止之。孫安乃言曰：「臣等不反，陛下但要損卻娘娘與主報仇。」帝顧群臣曰：「如之奈何？」陳平曰：「無妨，只於城中選一婦人與娘娘顏貌相似者，斬首與之。」帝然其計，移時婦人之首丟下城去。六將甚喜，回營與通視之。通曰：「此非呂后之首，乃詐也。」六將怒髮復引兵至城下。帝問曰：「何故又來？」六將曰：「臣等細觀其首是詐，必要娘娘上城。」帝亦無奈，宣呂后上城坐定，六將望見。孫安張弓射之，六箭不中，六將又見金龍護著呂后，乃大驚曰：「彼賴帝王福庇天助之也。」於是罷戰。俱各撥劍自刎而死。通就割取六將首級進與灌嬰，一同入城見帝，帝命招收眾軍，蒯通復還原職，辭謝赴燕不題。


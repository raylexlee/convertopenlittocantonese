

    
	
		
			高帝偽游擒韓信
			　　話說高帝一日設朝，面帶憂色。子房奏曰：「陛下東征西討，四方寧謐，無可憂慮，何為龍顏不悅？」帝曰：「朕思天下猶未寧也！」子房曰：「更有何處未寧？」帝曰：「楚雖已滅，尚有楚將季布、鍾離末二人未獲，故朕心不安。」子房曰：「所懼者羽也。今羽亡滅，何懼二匹夫乎？陛下降詔遍行天下，若藏季布、鍾離末者夷九族；如獲到官者，千金賞萬戶侯。」帝即准奏，出旨遍行，郡邑盡皆曉諭。因此外郡有一富民朱長者，聞知詔旨，嚴切自思家中一人，未審籍貫，恐有可疑，乃喚其人問曰：「爾莫非季布、鍾離末乎？」其人答曰：「某實楚將季布也，因楚亡無處安身，乃自貸於貴宅，今聞漢帝詔旨緝訪，獲得者千金賞萬戶侯，布謝主公恩養一載，願縛布到官請功受賞。」長者曰：「足下曾為國家名將，吾豈為此圖利，以損爾軀。爾且隱吾宅中，待吾往長安探聽虛實。」不日長者果至咸陽城內，逕謁夏侯嬰。嬰請入宅，相見畢。嬰問曰：「恩兄此來貴幹？」長者曰：「楚將季布現在吾宅，朝廷詔旨甚嚴，何以救之？」嬰半晌不語，乃徐徐曰：「兄且勿慮，待吾再思良策。」長者忙謝。 
　　次日，嬰入早朝，百官禮畢，嬰出班奏曰：「昨來陛下詔行天下，郡縣緝訪季布、鍾離末至今未獲，恐太嚴急反生變異。陛下不若特赦二人，則彼必投赦而出，免致紛擾。」帝曰：「卿言是也。」遂出赦書一道，特赦二人無罪，限於本月內投出者依舊封官。如於月外出者治罪如法。夏侯嬰謝恩，退至本宅。朱長者便問：「事體若何？」嬰言：「帝出聖旨，特赦二人。」長者大喜，辭歸。謂季布曰：「吾友夏侯嬰奏帝已出赦書，爾可疾忙投出。」季布即時辭長者，長者又修書一封，令布自持謁見夏侯嬰。嬰見布到，次日先入朝奏曰：「今有楚將季布來謝聖恩。」帝聞奏大悅，即宣季布。布至殿下，俯伏謝恩畢。帝曰：「論卿之仇，合當賜死，但彼時各事其主，不得不然。朕今特赦卿與鍾離末。卿在楚為右司馬，朕亦封卿漢司馬。」布叩頭曰：「亡國之臣理當萬死，荷陛下不殺之恩，再受封職，臣何以報陛下。」帝喜，命與嬰俱退朝，布詣嬰宅禮謝而散。 
　　一日朝罷，群臣無事，帝甚忿怒。子房忙奏曰：「天下太平，群工效職。陛下每有不豫，不識何也？」帝曰：「朕昨放赦以免季布鍾離末之罪，今季布來朝，鍾離末獨抗不出，朕故憂之。」季布出班奏曰：「臣聞楚王韓信懷陛下奪其三齊之權，改封楚王之職，以故隱匿鍾離末，不令出見。」帝驚歎曰：「官高職貴，尚自多心，忘其乞食漂毋受辱胯下之時。」言畢退朝，群臣退朝，群臣皆散。少頃中使傳旨，獨宣子房蕭何入內。帝具說韓信之事，欲設一計擒捉。子房、蕭何俱頓首奏曰：「陛下新立韓信為楚王，今大事已定，信豈有別意。陛下因此小可之人便欲擒之，逼之太急，則信必反；信反則漢之天下未能保也，願陛下容圖之。」帝不從命，二人且退，隨宣陳平入內。帝問平曰：「胯夫屢欺朕躬，今又抗詔隱藏鍾離末，朕欲擒之，卿有何策？」平曰：「信有萬變之術，鬼神不測之機，臣愚安能高出其上。」帝再問平，平無言可答。帝命近侍監伴三日，不放平出，帝亦不朝。至第四日，帝宣平問曰：「卿不言計，當殿先斬爾首，後誅九族。」平乃奏曰：「釣鼇須憑香餌，打虎只要游子，不用香餌，鼇不可得，今料信討難矣，陛下親提信可得也。」帝曰：「計將安出？」平曰：「陛下頒詔，通行天下巡遊，信就擒矣。」帝喜曰：「卿言甚善。」乃放平出。子房、蕭何見帝四日不朝，陳平連日不出，必有緣故。二人話間，陳平適至之，何問曰：「公與王上三日所議何事？」平曰：「主上欲巡遊耳。」子房歎曰：「楚王韓信休矣。」話畢各別而回。當下聖旨出朝，所值隨駕大小官軍來收搶行裝，喧動咸陽。卻有楚府大夫孫安久在咸陽探聽朝廷事績，是日聞帝巡遊天下，歎曰：「此行必擒吾主楚王也。」遂星夜奔回，見韓信曰：「天子無故巡遊，禍將及楚。」信離座仰天歎曰：「方今四海清平，萬民樂業，天子親臨撫恤民之幸也。」孫安曰：「大王誤矣。帝非撫民，專擒大王耳。」信大驚曰：「為何？」安曰：「近有季布，帝赦其罪，為大王私藏鍾離末甚是忿怒，故詐稱巡遊，來執大王，王可孰思之。」信曰：「吾不曾負漢，漢豈負吾。」左車曰：「漢帝屢負大王之功，尚言不負，此來莫非為藏鍾離末否。」信曰：「然也。論二次抗詔不出，合得甚罪？」左車曰：「枉上欺君，罪不免死。據此可出兵三十萬駐於徐州之西，主公坐寨不動。漢臣縱有機謀，不敢正視楚國。」信曰：「若依公言，使漢謂信不盡忠孝之心。」周叔曰：「臣觀漢帝謀計大王久矣。左車誠高論也，願王思之。」信默然不語，自是心亂不寧。 
　　不數日，人報漢帝親提大軍三十萬駐於徐州之西。信聞報大驚。曰：「果有此事當若之何？」鍾離末曰：「此時難說。帝疑王有震主之威，現今天下太平，焉用大王？末不懼怨，願大王梟首獻帝，但終不免大王之罪。今雖提兵三十萬尚頓徐州，未敢犯楚，大王若依左車之言，今晚出兵三十萬安營距住，萬無一失，如或執迷，則國破家亡，彼時悔之晚矣。」信曰：「吾非不知出兵為良策也，但漢不負吾，吾豈負漢？」言畢，令左右將末斬訖，隨引眾官出城將末首級獻與漢帝。帝見信伏於帳下。厲聲問曰：「爾藏鍾離末，二次抗詔不出，今雖斬首，焉得無罪？」信默然無言。帝命將信監檻，隨即招集信部下文臣武將軍士，一齊拔寨，俱赴咸陽。帝至咸陽便欲將信斬首。子房諫曰：「信立多少功勞，輔成一統天下，願陛下詳之。」帝聞奏沉思半晌，乃謂信曰：「卿屢有欺朕之心，本當斬首，但念卿有立國之功，姑免卿死，去大楚之軍權，封卿為淮陰侯，只於咸陽住坐。」信點首羞慚謝恩而退，歸至第宅甚是蕭疏，每日獨行獨坐，絕無一人相顧往來，衣食不給時，或自怨自恨。歎曰：「不聽蒯通、左車、周叔、孫安之言，果有今日。」乃自占一絕句，詩日： 
　　收秦燕趙略三齊，破楚封王事亦宜。 
　　不用蒯通周叔計，遭擒削職悔時遲。 
　　時大漢九年六月。北番軍馬入界，侵掠百姓，至於代州下寨。邊報奏入，帝聞奏大驚，問群臣曰：「北番犯境，誰可敵之？」陳平奏曰：「欲退番兵，須用武騎將軍陳豨方可。」帝准奏，傳旨宣豨拜為總師，受印於樞密院，交兵二十萬，將韓信原用兵器衣甲付與陳豨。豨入內謝恩，出朝從信第宅經過，乃下馬入宅見信。信曰：「聞公總握大軍，前往退番。何日起馬？」豨曰：「叨領重任，故特參謁大王，求一良策。」信曰：「吾今罷職，閒住之人，有何計策？」言論，嗟歎不已。豨乃感思而曰：「此去退卻番兵，微功何足介意，想楚王十大功勞，鼎立一朝天下，今日不過坐家致仕。」信曰：「公勿言之，令吾惶愧。」豨遂執信之手，相隨出門告別。謂信曰：「豨退番之後，就雁門關興事謀奪劉氏江山。」信曰：「爾能為拼命乎？」豨曰：「某實心也。」言訖辭別而去。大軍早行夜宿，不數十日已至代州下寨。前與番軍戰於大野，番軍大敗遁回，豨獲全勝，入代州城中駐紮，設宴賀功。酒中豨謂眾將曰：「番軍敗走，皆賴諸公之力，非吾之能；但吾思漢帝恩義衰薄，有始無終。昔日楚王韓信建立蓋世功勞，今且削職閒坐，他日吾與公等，亦如此也。吾欲就此招軍買馬，謀取漢朝天下。願公等相助，富貴共之。」諸將皆曰：「願從尊令。」豨大喜，就令豎立義旗，招募軍士，自稱雁門王，分令軍兵阻絕要路，不通來往。邊關急報太原魏王，魏王遣使馳表奏帝，帝覽表大驚曰：「陳豨造叛，多因朕與韓信衣甲器械，以故信有不忿之心，唆教之也。」忽有人奏曰：「陳豨臨行至信宅中相語而別。」帝頷之。即宣陳平問曰：「陳豨謀反，誰可敵之？」平曰：「英布、彭越二將俱可，除此則無人矣。」當下帝與陳平商議，尚未出旨宣召，早有奸細報與韓信，說：「帝欲宣英布、彭越去徵陳豨。」信遂修書二封，一與英布，一與彭越，星夜遣心腹人送去二處，令二王俱不可領旨入朝。二使去訖。 
　　且說帝依陳平之言，出詔宣召彭越。越思韓信屢立功績，又得信書，安頓封使，拒命不肯受詔。使回見帝，帝命去宣英布，布亦以帝恩義甚刻，仍得信書，亦不領旨，卻使空回。帝見二將俱不聽宣，轉生疑慮。次日早朝文武百官俱齊。帝問曰：「朕宣英布、彭越去徵陳豨，二將皆不從命，班中誰敢領兵前去？」蕭何奏曰：「陳豨足智多謀，與韓信爭差不遠，今在朝武臣恐皆非陳豨敵手，欲擒陳豨，除是韓信。」帝愕然曰：「朕已奪韓信之權，若再用之，彼與陳豨合謀，朕何以制伏？朕往親征陳豨，以除國家之患，以免萬姓之苦。」即時出旨，命呂后權掌國事，蕭何輔理朝綱。以周勃為招討使，王陵為大將軍，灌嬰為後將軍，酈商柴武為左右將，樊噲為前部大先鋒，點起御林軍五十萬，剋日興師。群臣領旨各退，帝入後宮，心有不悅。呂后問曰：「方今四海清平，萬民樂業，陛下何為不樂？」帝曰：「昨因北番犯界，朕命陳豨從徵，不想豨據代州謀叛，去朕許多戰將，並上駟軍二十萬。今在朝武臣並無一人敢領兵去，朕欲親征以除反賊，奈內有韓信之憂，外有陳豨之患，以此二事，朕心所以不悅。朕去後爾敢持內謀以殺信乎？」呂后曰：「陛下有旨，敢不留心？願陛下早擒陳豨，以靖外患。」帝聞言大喜。 
　　後人有詩曰： 
　　不念開疆展土功，返將猜忌負英雄。 
　　宮前濺血含冤處，盡在臨行一語中。


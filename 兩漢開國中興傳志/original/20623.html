<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩漢開國中興傳志 - 　蕭何三薦韓信為元帥</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>蕭何三薦韓信為元帥</font></h4>
			　　卻說韓信辭別張子房，單馬棄楚歸漢。數日行至散關。楚將锺離末領兵隨後追近大聲呼曰：「韓信何往？」信曰：「楚王不用，吾今西歸。」锺離末曰：「楚王命吾追趕，若見公即斬之。」信曰：「生死在將軍，若能免命，誓不相忘。」末亦不忍誅之，謂信曰：「吾放爾西歸，但將軍富貴之時休忘今日。」言訖，二人各別。 <br />
　　且說子房離卻咸陽，週遊列國。入齊說羽橫反楚，自稱齊王；入魏說魏豹反楚，入燕說韓慶反，領兵五百殺臧陟；入趙說陳餘返逼張耳。自是各國不寧。一日，人報田橫反了楚，自立尊號不服楚王。王聞奏大怒曰：「吾不親征以除反賊，則諸侯誰懼？」即日點起大軍三十萬，親征田橫，去後不題。 <br />
　　且說韓信已過散關，路逢陳宣。信問宣往褒州之路。陳宣指從陳倉而去，過卻陳倉，前至棧道。信聽言罷，正行聞，忽見一老人。信問曰：「此去陳倉，公識路否？」老人曰：「爾莫非韓信乎？」信曰：「然。」老人引信入陳倉口，數十里有一大石。信步至石上，四顧而下，以劍尖畫石留詩一首詩日： <br />
　　韓信經石過，西回握將權。 <br />
　　東降秦楚將，此處斬章邯。 <br />
　　題畢問老人曰：「此去南鄭多少路程？」老人曰：「八百餘里。」信怒其詐，欲殺之。老人曰：「願賜一劍。」信將一劍殺於地上，劍過處其人並無血，盡乃白膏。信大驚歎曰：「誤殺此道人也。」不數日信至褒州，入招賢館，見夏侯嬰。禮畢，信曰：「某特棄楚歸漢，漢王若何？」嬰曰：「漢王乃賢主也。今正廣招天下賢士。」信曰：「略知。」嬰具酒食待信畢，與信坐敘，問信曰：「將之道何如？」信曰：「為將之道有七：大敵在前不可卻後；雨不張蓋，暑不執扇；三軍未膳，將不可食；罰不避骨肉，賞不擇冤仇。此為將之道也。」嬰大喜。次日奏漢王曰：「今韓信來歸，此人甚有奇能，乞王擢用。」漢王聞奏，封信為散典官。(按：此職乃今時之獄官也)信受職，便點獄囚，死罪一十三人盡皆放免。有巡軍知之，急捉獄囚，來奏漢王。王大怒，將信與獄囚一同斬首，命夏侯嬰為監斬官。信歎曰：「既謀天下，何殺壯士乎？」嬰見信言慷慨，命且留住，只將獄囚一十三人斬訖，嬰即見蕭何曰：「韓信乃世之高士，怎生脫免？」蕭何即與夏侯嬰同見漢王，具言信不可殺，漢王方免。 <br />
　　蕭何邀信到於本宅，酒禮待之。問信曰：「公放獄囚者何也？」信曰：「獄囚乃秦之罪人。今王欲立天下，豈不慰萬民之望？天時不如地利，地利不如人和；棄小就大，王者之道也。」蕭何聽罷大喜，盛禮待信。謂信曰：「公且寬心，有日薦公為將。」信忙致謝。蕭何次日入朝秦曰：「韓信故放獄囚，乃棄小就大，以獄囚乃秦之罪人。秦因刑戮枉法，今王欲圖天下，宜慰萬民之望。」又曰：「天時不如地利，地利不如人和。此信之高見。信有功也，願王詳察。」漢王終不悅信，不納而退。何回宅與信閒話。明日又奏王曰：「大王自布衣斬蛇，興義取秦天下，今不能與楚爭鋒，不得已而忍受南鄭褒州，寬仁佈德，感賢人千里而至，正宜開誠任用，乃舍置之，非所以招賢也。」漢王曰：「吾觀韓信居鄉無名，又兼年輕，豈成大事？」何曰：「自古用人以才以德，何在虛名。昔周武王拜太公為軍師，非拜其年，因其才也；臣觀韓信有孫吳之韜略，管樂之才能；若用為將，天下不日可定矣。」王曰：「韓信既有才能，何故乞食於漂母，受辱於胯下，甘冒胯夫之名，何也？」蕭何曰：「昔傅說居於版築，高宗肖像求之而始得；太公釣於渭濱，文王因夢求之而始遇；管仲囚於檻車，鮑叔薦之而始用。自古賢智豪傑之士，莫不先屈抑而窘迫，信之困辱亦其時之未際耳，豈其才之不足以自食，武之不足以勝惡少哉。古人立賢無方，又曰『任官惟賢』才是。皆未嘗徇其名與跡也。況今大王意在圖王興帝，關之外紛紛皆敵人也，苟不得人而專任之，雖欲與列侯抗也，難矣；況思破楚而成混一之業乎？願大王勿以食賤之故而輕棄韓信，乃宗社之幸也。」王見蕭何極言信之能，再三不已，乃封信為治粟都尉。蕭何出朝至宅請信賀職。何曰：「公休不受卑職，不旬日薦公為將，必當重用。」信受職至倉查視，粟俱黑腐，不堪支發，因見市人多有饑色，遂召百姓赴倉盡行散放。有灌嬰入朝奏與漢王，大驚曰：「信乃楚之奸細也。」急召蕭何責曰：「公極薦信有能，今將官粟不奉上命，私放於民，當得甚罪。」蕭何無對，怒而起。何出朝至宅召信問曰：「官粟公何支散？」信曰：「其粟朽黑，軍不堪食，故散與民，不待月餘，民來還納，放舊易新，官民兩便。」何聞之大喜曰：「公真有識之士也。」次日，蕭何入朝，具奏韓信放粟之故，有功不宜見罪。漢王聞奏，思之半晌不語，乃曰：「本當斬首，但看卿面。」蕭何謝恩退朝。一日，蕭何令人請信至宅閒敘。問信曰：「自古及今名將幾人？」信答曰：「古今之將，其人非一。自周秦論之，姜子牙釣於渭水之涯，韜略晦藏。避而不出，及文王以飛熊之兆，出獵渭濱，始載之而歸。武王惡紂之暴虐，欲行弔伐，遂拜子牙為師，號曰尚父，而不名子牙。約天下諸侯會於孟津，乃與武王興師而出。戊午日兵臨孟津，甲子日血浸朝歌，一戰之功，定周室八百餘年天下。子牙仁義之師，此上將也。春秋之世，管仲相公子糾，因內變而奉子糾出奔於魯，其才其智無由見也。子糾敗，魯人囚仲而歸於齊，桓公欲殺之，鮑叔薦之桓公，釋之用之為將，仲能相桓公九合諸侯，一匡天下，會盟於葵丘，為五霸之首。管仲乃智術果斷之士，此中將也。由仲而外其為將者，莫不皆能出奇制勝，運智使謀僥倖而成功者矣。而治國之才，蓋不若管仲甚遠也；況望其為王佐如子牙也哉。」蕭何又曰：「下將何如？」信曰：「如秦之王翦、白起出則摧鋒陷陣而獲其勝，守則堅閉而待其時，攻城掠地剋日建捷。敵人皆不能出其所料，雖能併吞六國，不為無功，而坑降殺士，殘虐百姓，叫寇賊之師，乃下將也。」蕭何見信談論慷慨，等列分明，不勝歎羨。乃曰：「公真上將之才也。」信亦起身曰：「丞相若薦信為漢將，天下剋日可定矣。」何大喜，唯諾而別。 <br />
　　次日，蕭何入朝懇奏漢王曰：「大王自咸陽西歸，志不安於偏小，即開招賢館，思募天下豪傑，與楚爭雄，以雪鴻門之恥，建萬代之基。今韓信不遠千里至此，乃杜稷之幸，我王之洪慶也。大王竟不重任，徒授下職，不過羈縻之而已。譬之良驥伏櫪與駑馬等耳，若一驅馳則一息萬里可至也。臣觀韓信之才不亞古之名將，王試用之，則興漢滅楚，剋日可期；平定天下，誠若反掌之易矣。」漢王曰：「吾有同鄉七十餘人俱有進用之志，文武之才，卿並不舉一人，獨堅舉韓信何也？」蕭何曰：「臣觀大王如一大鵬金翅，日飛九萬里。群臣者副毛也，韓信者六翮也。鵬非翮不飛，翮非信不是。臣豈私於韓信，為大王擇其才耳。願王詳之。」漢王大怒曰：「長他人志氣，滅自己威風，是何言也？」遂拍案而起。蕭何默默退朝。 <br />
　　且說韓信聽知蕭何數薦漢王不從，思復東還。是日見何入朝，乃單騎私逃而去。蕭何出朝方至宅前下馬，門吏報曰：「韓信不辭丞相私乘匹馬東歸。」何歎曰：「漢失天下矣。」不脫朝服上馬急忙追請韓信。原來韓信驟馬奔至寒溪，水漲泛溢，不能得過。有詩歎之。詩日： <br />
　　韓信私奔快看鞭，蕭何急趕至江邊。 <br />
　　若非當日溪流漲，安得劉朝四百年。 <br />
　　蕭何恐信去遠，揚鞭躍馬如飛，直追至澶溪，見溪水洪漲，信未過得，心神稍定。近前告曰：「奉漢王命用公為將，何以私奔？」韓信馬上欠身曰：「感丞相大德，屢薦信於漢王，王堅不從，某知之矣。丞相叫來非奉命擒信，即為馬耳，奚用誑言。」何曰：「公錯見矣。公未有罪，豈敢言擒；若云為馬，公乃蓋世英傑，雖萬金不足以結識，況一馬乎？吾實奉命而來，請公暫回；若漢王不拜公為大將，縱公東歸未為晚也。」二人正勒回馬，忽樊噲追趕至近，大呼曰：「奉漢王命來追二公。」何曰：「將軍先回，吾等後至。」噲依言而去。蕭何與信並馬入至府前，下馬相敘歇息。 <br />
　　次早蕭何入朝。漢王曰：「吾與賢卿自布衣相隨，取秦天下。胡為聽信之說棄職私歸？」蕭何對曰：「臣非背主欲歸，特為大漢山河被韓信盜去，故此與王追轉。」漢王不語。何乃俯伏於地奏曰：「臣觀韓信出類豪傑，有謀王佐帝之術，出將入相之才，當今第一，海內無雙；王若用為大將，令彼引兵東征，破楚而定天下，甚不難也。王如執尼果不用信，請先誅臣後去韓信。」漢王曰：「卿捨生薦信，明日便宣信為大將。」何曰：「大王誤矣。封為大將，可以展其才力，既若用之，宜依上古之法，築壇拜將，捧轂推輪，盟天說誓，如此重用方可得其盡誠竭忠。」漢王曰：「築壇何如？」何曰：「昔日軒轅皇帝拜風後為將，築壇祭天地說誓盟，親自下拜，掛印封為上將；戰蚩尤於涿鹿，一陣而定天下；又燕昭王築壇拜樂毅為帥，不數月內取齊七十餘城。今大王必如其法，築立壇壝，捧轂推輪，盟誓於天，御手獻印，此乃君臣之道也。」王曰：「如卿所奏。」何即謝恩退朝至宅，見信具說其事，信大喜謝別。 <br />
　　次日，漢王出旨令於褒州城西十里建立壇所。壇上壇下一切應用人物俱要準備，剋日登壇拜將。其壇按週天度數，位分三層，上中下像天地人三才，土台離廣九尺，按週天九曜，中台高廣一丈二尺，按十二時，下台高廣二丈八尺，按二十八宿。上台為君臣佇拜之所，四角安立令旗，白旄黃鉞。中台用二十四人，各穿法服手執幢幡，豹尾晝戟，按二十四氣。下台用六十四人，各披甲胃，手執兵刃，按六十四卦。文武群臣，各立壇下。壇東一百六十步，用一百二十五人，俱穿青衣，手執青旗，按東方甲乙木。壇南一百六十步，用一百二十五人，俱穿紅衣手執紅旗，按南方丙丁火。壇西一百六十步，用一百二十五人，俱穿白衣，手執白旗，按西方庚辛金。壇北一百六十步，用一百二十五人，俱穿皂衣，手執皂旗，按北方壬癸水。中央壇前用一百二十五人，俱穿黃衣，手執黃旗，按中央有己土。壇已築完，百物具備。大漢二年正月十三日，漢王、蕭何與百官奉韓信上車，王自推輪，行數十步，擺列隊伍，鑾駕整齊，出褒州西門，至於壇所。漢王與韓信升壇。漢王穿袞龍袍，戴平天冠，足踹無憂履；韓信披黃金甲，錦征袍，戴鳳翅紫金盔。漢王焚香告天曰：「邦上荷天命，中賴文武群臣，下賴四方百姓。今拜韓信為大元帥，同功破楚，除殘去暴，拯救萬民，以免塗炭之苦；如天下平定，當貴共之，邦若負信，皇天鑒責，子孫其危。」祝罷拜信，以雙手捧印遞與韓信。信接印掛於胸前，回身望王，俯伏謝恩曰：「願我王萬年萬萬年！念臣草茅賤質，今蒙重用，臣若負王，其受萬刃之誅，凌遲處死。」誓畢，漢王賜信白旄黃鉞虎符金牌，正授大漢太保大將軍，關外六國都招討徵東破楚大元帥。韓信乃俯伏在地，領受職賜，重謝恩畢，君臣下壇。漢王乘龍車，韓信乘金紗皂蓋車。文武群臣軍兵將校仍各擺列入城。漢王升殿，信與百官俱於丹墀下拜舞朝賀畢，王命開慶喜宴，賞賜群臣。宴罷謝恩而退。看看東征如何。 <br />
　　前人有詩歎日： <br />
　　漂母哀憐是不虛，男兒未遇古誰無。 <br />
　　寫詩恨殺丹青手，不盡登壇拜將圖。 <br />
　　後人又詩曰： <br />
　　韜略珍奇腹不虛，時垂困辱有如無。 <br />
　　登壇封拜雖堪羨，還有凌煙閣上圖。 <br />
　　又歎蕭何詩曰： <br />
　　欲得英雄立漢基，慇懃三薦果稀奇。 <br />
　　他年再若忠言救，誰敢談公半句非。 <br />
　　又題韓信詩曰： <br />
　　管樂藏胸氣食牛，那堪未遇忍含羞。 <br />
　　九天日月擎拳內，萬里山河按劍頭。 <br />
　　戰策坐談胯上將，兵機妙法鎖諸侯。 <br />
　　出奇鼎立劉天下，垂譽千秋與萬秋。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
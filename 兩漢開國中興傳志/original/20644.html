<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩漢開國中興傳志 - 　田子春計與劉澤得兵印</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>田子春計與劉澤得兵印</font></h4>
			　　卻說濟州劉澤因見呂后久據君位，心甚不忍，爭奈手無兵權，不能成事。一日遙望長安，仰天大哭。適有大夫田子春進曰：「大王莫非為天下哭泣乎？欲取天下有何難哉！」劉澤曰：「當日高皇帝與吾兵印，掌兵二十萬，今被太后追訖兵印，無所措手，爾何言其易也？」子春曰：「小臣願往長安，不消百日，與大王取得兵印如何？」劉澤曰：「若然，則萬分之功矣。大夫去用何物？」子春曰：「只用黑白良馬二疋，黃金十兩，更引亞子七歲奉郎同去。」劉澤大喜，命子春揀選好馬、黃金並奉郎即日收拾便行。子春父子至長安店中安下，敘談之間，密問店主人曰：「太后娘娘所用心腹之人是誰？」主人日：「惟有六宮大使張石慶。」話不多時，石慶退朝在於店前經過，子春著意認之。次早乃將白馬拴於店外，市人叢看，少頃石慶罷朝回歸，亦縱目熟視之，良久乃曰：「此龍駒之馬也。」言訖歎息而去。次日子春又將黑馬拴於門首，石慶退朝仍縱觀之，誇羨不已，回宅而去。子春便隨後行至其衙前，見一所大宅門上寫著此房出賃，子春計上心來，令人報曰：「外有賣馬客人要賃房子。」石慶著令入來。子春進見禮畢坐定。石慶問曰：「爾黑白二馬欲賣多少價錢？」子春曰：「既大使用得，小人便當拜納，何用價銀？小人賣馬得錢，亦但欲求一前程，若大使愛馬，只與小人於朝中保舉受得一職。端坐公堂，治民聽政，衣紫腰金，光榮宗祖，不枉為一丈夫，則感激千萬也。」石慶聽罷大喜。問曰：「高姓？」子春答曰：「姓田。」石慶欣然曰：「與吾妻宗人也，權為吾之舅。」子春起身忙謝，即引奉郎來拜姑夫。自是石慶以至親相待子春，並無猜忌，每日留在宅中談今論古。 <br />
　　一日石慶提起呂氏三人之事。子春迎機答曰：「大使正好於太后處奏封呂氏三王，大使必進職上大夫也。」石慶喜曰：「此言是也。」隨入宮奏知，太后甚悅。次日宣老相王陵至見，且說此事。陵曰：「高皇帝有旨在先，非劉氏不得封王，臣不敢奉命。」太后曰：「卿若依旨，加官重賞，如不從者即斬。」陵見太后逼挾，出朝欲自刎死，旁邊柴武慌忙奪劍救止。陵復以頭撞朝門，陳平勸之。陵曰：「公不知賣卻漢天下也。」平曰：「不知。」平入朝奏太后。後問曰：「吾欲封呂氏三王如何？」平曰：「娘娘封之是也。」太后曰：「現有齊王韓信印、梁王彭越印、九江王英布印。」即時封呂超東平王，呂產西平王，呂祿中平王，各領印掌兵謝恩出朝。王陵立於朝外久等陳平，歎息陳平必竟死矣。須臾見平受賞欣然而出。陵即問曰：「事體若何？」平曰：「已封呂氏三王也。」陵大怒責平曰：「公何狐媚背先帝之明訓耶？」平曰：「老相勿怒，若不封呂氏，吾恐劉氏速滅。朝中有吾二人，漢天下必無危也。」二相言訖，各回私第。 <br />
　　且說太后封訖三王，心甚歡悅，即加張石慶東廳丞相，賞金帛三萬。石慶謝恩回還本宅，與子春具言其詳。子春曰：「小人彼時酒醉，不合胡言，倒壞卻呂氏大事。」石慶愕然問曰：「舅謂何也？」子春曰：「呂氏三王俱有兵印，若劉氏諸王知之，必生疑惑不安，豈不是反與呂氏造禍？必須仍封劉氏諸王兵權，庶平其心，可無事矣。」石慶曰：「大舅誠高見也。」次日入奏太后曰：「臣思呂氏既封三王，若劉氏諸王知之，心懷疑惑，反則不安。」太后曰：「何以制之？」石慶曰：「將有印者賜賞，無印者賜以兵印，使無猜忌。」太后曰：「卿言誠然。」即宣陳平商議。平暗喜曰：「必山東有細作來與劉澤說兵印也。「入見太后，後問曰：「劉氏三王誰無兵印？」平曰：「只有濟川劉澤久無兵印。」太后即發詔使去宣劉澤。不數日劉澤隨使入至長安，朝見太后。後宣劉澤至殿上，撫慰曰：「吾見久困邊庭，今賜爾兵印，鎮守其地。」劉澤私喜謝恩已畢，立於旁邊。太后見澤身長一丈，狀貌如神，心有疑慮，乃問平曰：「此印合與不合與？」陳平曰：「娘娘聖鑒不謬。」太后將印付與大使，大使遞與劉澤。澤順服懸之。太后又問平曰：「合與軍馬多少？」平曰：「娘娘欲與幾何？」太后曰：「與軍三萬。」陳平目視劉澤，澤會意不謝。太后展指五萬，澤意不悅。後又展指七萬，澤亦不謝，太后見澤形狀，終是心不樂。與乃連擺其手，不與之也，卻被陳平便喝：「劉澤，娘娘與大王五五二十五萬軍馬，疾速謝恩。」劉澤慌忙俯伏拜畢，出朝便往裡營團練使處，收點軍馬。次日辭別太后，逕出長安向東二十里外下寨操演。石慶歸宅見子春曰：「劉澤領兵印掌軍二十五萬今日便起出城操演去也。」子春曰：「小人自幼商販，並不曾見操演軍兵。」石慶曰：「舅舅欲看操兵，吾著數十人跟隨同去。」子春推辭不用，只與奉郎跨上黑白二馬走如飛電，直出東門。知劉澤車馬於霸陵川下寨，父子入至營中，見劉澤禮畢，澤相敘不勝之喜。子春曰：「大王初掌兵印將士未獲犒賞，人心未固，豈可造次興事？且回山東，會一大王劉肥，三大王劉長，合兵來取長安，不可遲延。」劉澤依言，軍馬即便起程。 <br />
　　早有細作奏與太后。劉澤反於山東矣。太后大怒，急宣陳平，責曰：「劉澤謀反，爾之罪也。」平曰：「何預臣事，皆張石慶也。」太后又宣石慶，責曰：「爾不合舉封劉澤兵印，爾得何罪？」石慶曰：「臣不合信田子春之言，教臣奏娘娘封呂氏三王，又不合奏娘娘賜劉澤兵印。此二罪也，乞娘娘恕免。」陳平笑曰：「田子春是漢下辨臣，現在劉澤手下。」石慶曰：「初不識其為奸人。」太后命石慶曰：「爾有田子春來獻，恕爾之罪。」石慶曰：「子春誑臣已回山東。」太后忿怒將石慶貶於夷門外，永不敘用。 <br />
　　文武退朝。太后入宮問呂須曰：「誤與劉澤兵印，將期謀反，此事如何？」呂須曰：「內有漢臣皆為禍本，不若先損漢下大臣，後命呂氏三王牢把三關。」太后曰：「何為三關？」呂須曰：「東是潼關，南是武關，北是蕭關。明日設宴於未央宮，請諸大臣，伏兵兩壁就席間擒戮之。」太后依計。次早設朝，謂眾文武曰：「今日排一小宴請卿等就宮中一會，以樂太平。」文武領旨赴宴坐定。陳平覺有伏兵氣象，自思此會有變，乃舉樊亢監筵賜劍一口，如不遵令者，許明輔斬首。亢欣然執劍於筵前厲聲曰：「第一筵上不得雙起，第二筵上不得交頭接耳，第三不得佯推故醉，違此令者當筵受劍。」太后大喜，賜亢三杯，酒畢。陳平曰：「臣舉一令，要聯詩一律，一人一句，題楚漢爭鋒起句，先從娘娘，小臣執杯聯得詩句者飲酒，聯不得者罰水三杯。 <br />
　　太后起句日：楚漢爭鋒志氣高。陳平舉酒太后飲。 <br />
　　周勃聯句日：交兵策馬戰無休。陳平舉酒周勃飲。 <br />
　　灌嬰聯句日：濉水月下三更出。陳平舉酒灌嬰飲。 <br />
　　樊亢聯句日：霸業刀頭半夜收。陳平舉酒樊亢飲。 <br />
　　張畢聯句日：雄將操戈施武略。陳平舉酒張畢飲。 <br />
　　王陵聯句日：謀臣坐幄運機籌。陳平舉酒王陵飲。 <br />
　　陳平聯句曰：功成縱馬揮鞭唱。陳平舉酒自己飲。 <br />
　　眾臣不答。陳平結句日：時人不負漢炎劉。時漢下群臣俱有詩句，盡皆飲酒。呂氏在筵者，並無一人聯得詩句，悉罰水而過。東平王呂超思想，此皆陳平之計，故意羞吾兄弟，拂袖便起。陳平大言：「樊亢請客！」亢仗劍而起曰：「奉娘娘命，請呂超還席！」超見亢仗劍來趕，大怒曰：「何敢無禮，吾乃太后之弟，爾是之外甥。」隨舒頭頸於亢懷中。亢笑曰：「今日之事，吾何避。」手起劍落，呂超頭已在地。亢即提頭至於筵前，群臣莫敢亂動。太后看見，面如土色。呂產便起伏兵與兄報仇，陳平指樊亢曰：「漢臣今日有禍，皆在將軍。」亢曰：「諸公勿憂，隨吾而出。」呂產挺槍從旁大喝：「樊亢休走！」亢即撲住槍桿，展臂一劍，劈中呂產，其餘軍兵各自逃散。亢引大臣出內。陳平曰：「此是伏兵之會，欲圖大臣之計，若非將軍，幾無命矣。明日太后有何顏見群臣也。」言訖，文武畢散。 <br />
　　太后見文武俱出，謂呂須曰：「此計卻被群臣識破，反送呂超、呂產與爾子樊亢殺死，來日吾亦羞見文武。」呂須曰：「群臣難曉伏兵，豈知是娘娘之計。但疑呂產、呂超而已。」太后曰：「然。」次日早朝文武畢集，太后曰：「昨日呂產兄弟無端自取滅身之禍，卿等疑我過，我實弗知。」文武俯伏唯謝而起。太后敕命將二屍首葬於郊外。當日朝退，太后回宮悶思：朝內蕭何老矣，曹參患瘋歸農，除外無一知心可托機密。憂悶之際，忽近臣奏曰：「人報南鄭州韓信之墓崩折一角，內有一大蛇，身長數丈傷人性命，斷阻道路。」太后大驚，即時升殿，會集文武議論此事。陳平曰：「此是不祥之兆也。」召太史院太監占之。太后宣太監至，問曰：「韓信墓中蛇出，主何吉凶？」太監曰：「此蛇乃信之本形，受其坤氣，不敢升乾，不主吉凶亦可除之。」占罷，文武畢散。太后入至後宮，終是疑慮，心甚不懌。夜至三更前後，忽聞一聲地響，龍燈皆滅，門戶自鳴。太后驚懼。至天明，內侍奏曰：「內門前陷一大坑。坑內湧出肉塊，無眉無眼，上面有詩四句。」太后問：「詩如何？」內侍念其詩曰：「劉興呂不興，兩口不安寧。韓彭英與戚，跳出陷人坑。」太后聽畢，歎曰：「是吾之禍也。」喚左右仗劍砍之，砍不能破。太后命投郊外，取穴埋之。次日破穴復入宮來，能作人言，大罵呂后：「無端賤人，不過百日，爾兩口受劍矣。」太后畏，不敢視，令人將肉塊丟於河中。當日半夜河水泛漲，浸過長安浮橋。百姓盡皆奔走入城。水及城門。至次日上午不退。居民驚慌，太后乃命安排祭品，親自與文武詣河邊祭奠河神，而祝日： <br />
　　河伯河神，願息威靈。 <br />
　　有災罪我，毋害生民。 <br />
　　吾今致祭，風靜河清。 <br />
　　祝畢眾官一齊揖拜，忽然河中一聲鼓響，太后舉頭視之。見水面一尾大魚，目視太后，並不轉睛。魚背上又見一隻大旗，旗中立著高祖、韓信、彭越、英布、戚氏、趙王等，其人黑雲罩定，群臣盡皆不見，惟太后一人見之。高祖舉手大罵：「賤人爾姊妹操謀用計，損害忠良，殺吾眾子，封呂氏為王，謀奪劉氏天下，皆爾賤婢也，吾豈容爾。」罵訖，韓信曰：「我主免怒，待臣射之。」張弓一箭，正中太后左乳，太后昏悶倒於河邊。內侍急忙扶起，良久醒來。即時左乳青腫痛，如錐刺。須臾雲收霧散，浪靜風停。太后與眾文武還朝，隨入宮中，宣太醫治之，不能痊可，延久愈加沉重。忽夜夢見一鷹，飛來額上啄之數次，一犬於足大咬一口，又見數十婦人扯衣索命。醒來驚懼，不知所措。但見血流遍體，額足疼痛難禁，乃自思：戚氏夫人小字鷹娘，趙王如意小名犬兒，及眾宮女孕婦俱是冤魂不散，故來取命。遂囑呂祿權理國事，囑罷，長吁氣絕而死。平明文武入朝，不見太后掌扇，乃不山呼，退回私第。次日方知太后身死，眾心洶洶，商議後事畢竟如何。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>


    
	
		
			陵勃戰楚信取代州
			　　且說楚王探知韓信回軍屯於魏地，起軍十萬攻漢，以報滎陽之仇。軍至大梁，大梁守將飛報漢王。王大驚問群臣曰：「韓信未回，誰敢與吾敵楚？」周勃、王陵出曰：「臣等願往。」漢王甚喜，調軍十萬，敕命二將東征。次日周勃、王陵辭王，領軍出離洛陽，離大梁地面四十里下寨。王陵與勃商議曰：「楚王所怯敵者，韓信也。君今與爾至此，彼亦未知是誰，統軍可令小卒布散流言，說韓信引大軍抄從小路去襲彭城，楚王若知，必引軍回救，吾卻引軍五萬伏於要路，俟其兵至，即便截住廝殺，爾可引軍五萬，乘彼空虛劫其營寨，然後兩軍夾擊，使楚王前後不能相顧，必大敗矣。」勃喜曰：「此計甚善。」即令小卒於營外遍處傳說韓信軍馬往襲彭城。須臾細作報入楚營，楚王聞知大驚，疾忙分軍自去回救彭城。當夜漢將二人分兵，王陵引軍先出埋伏已定，周勃隨後引軍去劫楚營。楚王方行數十里，前遇漢軍廝戰，背後小卒走報漢軍劫毀營寨。楚王急待回軍救營，又遇周勃軍至，迎住廝殺。後面王陵軍來，前後掩殺，軍中喊聲沸地，皆言韓元帥傳令奮勇。楚兵兩頭受敵，又聞是韓信號令，各各懼中計謀，退去五十餘里。漢軍乘勝追擊，楚兵大敗。比及天明收兵，方知是王陵、周勃詐稱韓信。漢兵大勝回營，諸將與陵勃賀功，不在話下。 
　　次日楚王升帳，恨彼王陵欺誑，即欲點兵復戰。范增曰：「臣觀王陵智勇忠實，可以圖之。」楚王曰：「何計可得？」增曰：「陵乃大孝之人，其母現在徐州。王可遣人召至營中，好言撫慰，令招子歸楚。陵見母至，必來降矣。」楚王大喜，即令人往徐州，召母入至大寨，楚王甚尊禮之。謂母曰：「賢子王陵今事於漢，爾可招令助吾，吾當重用。」母同：「大王世之豪傑，何少吾兒匹夫。吾今七十有餘，難以治子。吾聞大王好殺，多失人望。」楚王曰：「爾休多言，爾但招子歸，吾以免爾禍。」母遂不語。次早楚王傳令出軍，列成陣勢。漢軍佈陣亦齊。楚軍門旗開處楚王出馬，令卒校推招陵母至於陣前。其母大聲呼曰：「吾兒王陵聽吾一言，楚王今逼吾招爾，吾年七十有餘，死亦何傷？吾聞漢王豁達大度，爾正事得其主，楚王非真主也，爾毋(音無)諸以吾為念。」言訖，伏劍而死。 
　　後人歎陵母詩日： 
　　賢哉阿母識昏賢，辨別分明氣概聖。 
　　刎首陣前安子志，芳名千載永流傳。 
　　王陵於陣前見母自刎身死，放聲慟哭。楚王怒恨王陵之母毀己自殺，遂驅軍出戰，漢軍迎敵。兩邊混殺，從辰至午，各自收兵回營。楚漢相拒月餘，未分勝負。范增謂楚王曰：「軍兵久出不能破漢，在此無益，聞知東齊內亂，不若且往平定東齊，再來攻漢未為晚也。」楚王依言，傳令撤軍回於彭城，整頓去伐東齊。 
　　卻說王陵每日營中思母悲泣不已，三軍悉皆感傷。至是細作探知楚王已回彭城，整兵東下。陵與周勃商議，亦拔寨而起，班師回至洛陽。周勃、王陵入奏，具言退敵獲勝，楚王軍回彭城，備兵東齊之事。漢王大喜，慰勞甚至。王陵再奏楚王逼母自刎身死，垂淚悲泣。漢王聞言，亦痛惜嗟歎不已。乃厚賜賚王陵，並及周勃，仍命設宴賀功，用言寬慰王陵。宴罷，群臣謝恩而退。次日早朝漢王召曹參、灌嬰至殿下，曰：「韓信滎陽之戰，平魏之功尚末封賞。吾今加封為左丞相兼元帥歸職，並發賞賜，撥軍三萬，與爾二人前去平陽傳旨，令信受職受賞。趁今楚兵未出，且提兵取代州，次收燕趙。爾二人領此三萬人馬鎮守魏地，以代信任，不得有違。」二人謝恩領旨出朝，點齊軍馬，逕投魏國。不日早至平陽城下。城中韓信聞報，慌與周叔諸將等出迎。至於帳中，開讀旨意。信俯伏謝恩畢。諸將設宴與信賀喜，款待曹參、灌嬰。席罷歇息。次早信點部下，軍將傳令前往代州進發。曹參、灌嬰二將送至城外，與信相別方回，遵命領軍固守平陽不題。 
　　且說韓信大軍離卻平陽，所過地面秋毫無犯，雞犬不驚，百姓歡悅。數日軍至代州界上，離城只三十餘里，信令安結營寨。早有細作報入代州，張仝聞報大驚，召請夏悅商議，夏悅曰：「水來土掩、將至兵迎。吾有一計，今夜乘其無備，引兵二萬前去劫信營寨，以挫信之鋒銳。」張仝曰：「韓信用兵如神，恐中彼計，不如堅守勿出。」夏悅曰：「公可守城，吾自領兵，必獲拿勝。」張仝知悅不從，聽其自去。韓信正在帳中坐定，忽然一陣風起，拂面而過。信占視之，必主賊兵劫營。乃召夏侯嬰、樊噲二將吩咐曰：「今夜張仝、夏悅必然乘虛來劫吾營。爾二人各引軍一萬於險要處埋伏，吾於營後待彼兵至，吾即放起信炮。爾兩軍齊出，待吾大軍四面掩殺，必獲賊將矣。」又傳令營中各要準備，信分撥已定。是夜正值二更，夏悅引軍驟至，前哨入營，知有防備，急待奔回，營後一聲炮響，四下伏兵齊出。左有夏侯嬰，右有樊噲，合併殺來。夏悅軍馬東逃西竄。夏悅奮力死戰，不能得脫。戰至天明，夏悅被漢將活擒見信。信令推悅於城下，招張仝歸降。張仝不出，信將夏悅斬之。張仝見斬夏悅，傳令堅閉城池，三軍固守勿出。漢軍攻圍甚急，張仝手下副將王存勸仝降漢，仝執不從，王存遂遣人與信相約，獻門迎信。信引大軍入於代州，擒張仝，斬訖。安撫人民，仍令王存權守代州，待奏漢王裁決。次日韓信吩咐王存州事，設宴犒賞軍將，酒罷，即便升賬，傳令人馬拔寨前往趙國。先遣細作入城，探聽虛實。 
　　後人歎夏悅、張仝詩曰： 
　　夏悅張仝見識微，欲將螳臂猛當軍。 
　　偷營未遂先捐首，守國彌堅亦殞軀。 
　　已悟馴龍還擾虎，尤誇鼯鼠與黔驢。 
　　無端空染龍泉劍，誰把忠貞為爾題。


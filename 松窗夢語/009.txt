

    
	
		
			第八卷
			　　○銓部紀

　　《周官》塚宰統百官，均萬民。即今吏部尚書，乃天子之相也。職在鏡藻群品，使犁然當於用而不爽。斯可仰副九重付托，下慰百司輿情。自非明如鑒空，公如衡平，則雖朝夕朝惕，殫竭心力，亦安能黜幽陟明，以無負國家掄才至意？顧知人維艱，明亦難言之矣。惟開誠佈公，令公議所是，與眾共揚，仇怨不忌；公議所非，與眾共棄，親故勿恤。則人己兩忘，恩怨俱泯，庶可圖報塞萬一耳。
　　余秉銓日，薦進大寮與所棄置，更僕未易數已；而庶官藩臬，下至郡邑守丞，悉憑考語以為黜陟，檢閱為勞。至黜陟所重，尤重台諫之選，內外之察。舊制：科道官缺，例於中書、行、博等官及在外推官、知縣行取選授，而一時急缺，則暫以司屬改補，未嘗局於一官。余選數次，必身、言、書、判皆善，始授台諫，次則授以部屬、府佐，著為定例。若內外考察，余以南台京考者一，銓部京考者一，外察者二，尤為兢兢。京考舊例，全憑諮訪，多係浮言，未足為據。余嘗題准令各衙門嘗上官將所屬六年以裡應考人員填注考語，十二月中類送部院，以憑參酌。注考之後，別有聞見，不妨臨時面相訂正，以求至當。惟六科原無堂官，聽部院徑自考察。外考舊例，在京科道無先期備考察之疏，而事後拾遺；南京科道先期有備考察之疏，而事後仍糾冒濫。如撫、按官，凡方面有司，在三年內遷調憂病等項，皆得糾劾，而三年之外已升京堂者，止聽南京科道論劾，撫、按不得概參。然大察過堂，部中視為虛文，不知察言觀人，亦可驗考語虛實，才品高下。歲丁丑大計，余與台長陳公瓚同事，時一典史過堂，署云「耳聾」。例當（豕尼）住。余詢之曰：「汝有何疾？」對曰：「無疾。」復詢其履歷，其人應答如響。余顧陳曰：「此雖卑官，部院安可輕黜，以蹈不公不明之罪。」即命之曰：「部院留汝矣。」叩首而去。一典史，故給事中也，以建言遷謫，亦隨眾叩首階下。余察其才品堪以大用，即擢司理，尋晉僉憲，使督學閩中。仍語之曰：「仕路升沈，本不足為吾累。所貴隨地建明，期樹不朽業耳。昔司諫垣，今為邑尉，汝皆安之，占宏抱矣。」後果大用。向非一一詳慎，幾失兩人。大察之不可不謹如此。
　　余嘗總覽銓務，大較不越數者，時皆題奏為例。今條例之，則以勸懲宜彰、名實宜審、遷轉宜近、罷閒宜別、告病且稽、文憑宜核、考成宜實、而舉劾尤宜當。夫賞罰者，人主之操柄，臣下之勸懲係焉。使不明示賞罰，何以鼓動人心？余時嚴加甄別，舉卓異數十人，疏請宴賞，貪殘十餘人，請旨拿問，乃振肅紀綱一大機也。
　　我太祖時，雖縣丞、典史，廉能愛民者，將差行人齎敕獎勵，封內醪金幣賚之。宣弘時亦宴賞，實先朝舊例。但卓異宜旌，第恐矯偽者得以眩名；貪殘宜斥，第恐中傷者得以誣善。舉錯一淆，賢否倒置，何可不審。若大計中，如老、疾、不謹，類顯明易見，非有實跡，自難輕加。惟直諒慷慨者類浮躁，老成厚重者類不及，辨之不審，善類受傷。於此二項，必以輕佻不檢當浮躁，以才識譾劣當不及。庶真偽不淆，而名實允當矣。然其中遷轉宜近者，以遠則職業廢於道途，抑且驛遞困於供應，委為非便。
　　余每遇有缺，俸淺者量遷而稍遲其資，俸深者暫停而總計其考，皆就近轉。如府佐縣貳，則遷調鄰省；府縣教職，則銓選本省；至今為例。其罷間宜別者，以方面有司曾經論劾為民間住者，俱於考察時申請永不敘用。如貪酷已甚，前所論劾未盡其辜，考察之時仍從重處。如自願致仕，不繫論劾者，查果才堪用世，行足表俗，不妨敘錄。或以微瑕被摘，公論並惜者，亦難概棄。其告病宜稽者，以兩京大小衙門官員，告病恒多偽飾。余以查非真疾，不得徇情結勘代奏。或中途患病，及先養病在籍未痊者，必須所在撫、按核實具奏，方與準理。如有托疾黨護，俱以欺妄參奏，庶無虛位。其文憑宜核者，以官員到任憑限，定於該科，自有一定不可短長之規，繳憑由於各省，亦有按季類繳，不可違慢之例。
　　近因內外各官，輒稱親戚，求為代領，因而遷延停閣，致令違限；或既已領憑，枉道回籍，慮違原限，告照免提。此皆積弊，應以遠近緩急，吏科酌為定限。凡官員到任文憑，務按季類繳，庶無曠職。其考成宜實者，以言期底績，事貴考成，若興事不考成，雖唐虞難以治天下。
　　我朝稽查章奏，著在令甲。頃緣人情玩愒，遞相推諉，雖題請屢申，而延閣不報。況職專黜陟，所關甚大，或參劾貪污而提關未結，或具奏伸枉而覆勘未回，何以一人心而彰法紀也？必行撫、按，立限查催，督令完銷。中間果有窒礙，許徑奏請。如或仍前怠緩，參奏究治，庶無廢事。至於舉劾之宜當者，以吏治臧否，繫民生休戚，而全繫撫、按之舉劾。蓋賢能得以薦揚，貪酷得以提問，所操權重，勸懲無難。乃貪酷有司，生民大蠹，今不循拿問之例，姑留以待復命，則未論之先，皆百姓受害之日。是不忍於一官之去，而忍於一方之厄也。中間善彌縫者，以阿順取容，事營求者，以結納釋怒，能保無漏網乎？如果而欲不肖知懲，何可得也？
　　若夫薦舉之數，多重甲科、輕貢舉。夫科甲外補，固多砥礪名節，志期遠大，然貪肆不檢者，亦往往有之，率以過小見宥。舉貢固多日暮窮途，甘心喪氣，然奮勵自立者，不為無人，每以限數見遺。且今天下最親民者無如州縣正官，其次無如州縣佐貳。在正官十人之中，甲科居二，鄉科歲貢居八，在佐貳則由歲者常十之五。以天下親民之官，強半取足於歲貢，而概以途窮無用，輕且棄之，安得不消阻意氣，自為末路囊橐之計耶？如是而欲吏習知勸，又可得乎？今惟貪酷顯著者，徑自拿問，招擬明白，然後題請發落，不必紛紛瀆奏。若止詿誤小過，不礙官常，亦要曲加戒諭，令其省改，不得輒注劣考，阻其自新之路。官與地宜，具奏加銜；不宜者，起送改調。果有不肖，不妨再論；果無其人，不必搜求。若夫薦舉，只當考其賢能，不必更論科甲、舉貢。或煩冗州縣偶缺，許以小縣才能官具奏升調；緊要縣分偶缺，許以歲貢州縣佐貳教職才能具奏升補。以至納粟吏員等項，果有才能超卓者，亦許奏補以府州縣佐，但不推升正官。歲貢知縣累屬薦揚者，亦查照舊例，一體行取，選授科道，並推升兩京部寺等官。則卑職亦欣欣奮勵矣。因憶往日有沈憲副，蒞吾浙時，以海上盜劫居民聽勘。夫沈蒞任未久，事在前官，監司承時宰風旨，欲劾分守，波及分巡。無何，時宰被僇，事勘未明。鄭遷江右憲副，而沈反坐不及聽調。如此舉措，何以服人心哉？因知舉劾之貴當也。
　　然而士人待次銓曹者，亦多途矣。如甲科取選，以重始進，近有以十數五數為限者，亦借成數以示遠嫌之意，不載令甲。但開選人多，可以酌量成數，以後漸少，自難定限。二三七八，仍照常行，何得拘也？舉人上選，惟憑一日之試。上卷同知、知州，中卷知縣，下卷通判。此以文為高下，維試吏見才，當公薦舉，以示激勸。今撫、按薦揚，通判鮮及，殊失公平正大之體。如有賢能卓異者，必與同知、推官並薦，部中亦一體升轉。因仍之弊，何可襲也？
　　貢途非能限人，只緣循資積歲，志氣銷磨，暮年衰朽之人，不勝委靡自棄之意。近奉新例，督學者嚴選於起送之時，老疾者汰除於到部之日，不患不得其人。部中考選，上者授以府佐縣正，次者授以州縣佐貳。委靡積習，何難起也？官生一途，原與貢舉一體取選，法近太驟。近議正歷上選八年，雜歷上選十三年，法阻太難。況近年就選人少，遂將本項應選員缺，除補別途，事屬未安。
　　余嘗定為正歷五年，雜歷九年，俱准取選，庶藉少仕以宣力效勞，亦激厲成全，不使沈溺也。王官長史以下，遞許保升本府員缺。其保升服俸，惟進士舉人年深，亦得薦升三四品服色。自隆慶中參究一二，今後皆屬撫、按查訪賢否，比照有司事例，一體舉劾，聽部黜敘。但王官名曰輔導，實則閒散。本部填補，皆以才品稍劣者處之，為其職不親民。若欲照薦外遷，前此並無舉行，不能破例以開徑竇也。
　　吏員效勞諸役，部中既試其能，臨選又課法律，嘗因缺擬官，未嘗因人褫缺。若吏辦，有力者往往趨戶部見行辦納事例，以為捷徑。其餘一歲六撥大小九卿並翰林、科道各衙門者，約計千餘，皆供實歷。間有貼役私代，宜行禁革。庶免積猾夤緣為奸，而職員亦不至濫授也。夫此數者，其當因才，區別則異；其當假以歲月，久任則均。蓋久任之法，歷代用以弘化保民，而漢世得人尤盛。迨我祖宗朝，官多積歲累功，民亦樂生向化。承平日久，士習漸靡，競進之心熾，苟且之習成，遞轉頻煩，資格拘泥，民生未受實惠，舉坐此也。今必諸司盡律以九年之制，勢固難行。余時酌議，先責成於守令。蓋治道民生污隆休戚，惟視守令得人，比於他官更為緊要。今後但以兩考為期，知縣歷俸六年得升，知府、知州亦限六年方為升轉。如歷三考，知府得升布政、憲使，政積尤異者，照先朝舊例，超升在京堂上官。不及九年者，升參政、副使。知州升僉事、郎中、員外。知縣升科道、部屬、同知、知州。其有才不宜於地者，年資未及，則互轉一二，以更易之。淺於前必令深於後，超於後必其淹於前。庶在外有位，不萌幸進之心也。內如科道、部屬，往年曆俸至八九年，今才稍優者，不過四五年即升京職，稍劣者數數外遷，人無固志。若能不拘一歲兩升，聽吏部隨時掄選，才優藩屏者，升參政、參議，諳習法比者，升副使、僉事，加志牧養者，升知府，器識宜內者，升少卿、寺丞。大約六年上下，升寺卿、參、副，三年上下升議、僉、府、運。間有才不足以稱其官，官不足以展其才者，雖年淺亦量處一二，以儆動之。庶在內官司，不薄外任之職也。然綜核吏治在巡按，釐正士風在督學，故巡按必須差滿方可議升，若未滿即升，則巡歷未周，施為必有未竟，何以核吏治而惠民生？督學必須三年方可議轉，若任淺即轉，則歲考未遍，化導且有未周，何以肅風紀而移士習？
　　余嘗備兵潼關，代殷憲副後。彼以壬子冬出關，至甲寅秋，未週二歲，復入關為左轄。其間自秦而汴為大參，由汴而浙為憲使，由漸而晉為右轄，後復由晉之秦。所至皆不數月，四省往來之程，不知凡幾千里。其於地方損益利弊，吾不知何如也。或曰：「久任良法也，顧限於資格，則庸碌怠惰者便於歷級而升，奇才異能者何能脫穎而出？」余以資格不可廢，廢之則簿籍可置，限制無禁，法不畫一，何以遵守？況以群千百人之才品，取決於一二人之耳目，吾恐智慮難周，日且不給，啟覬覦僥倖之心，務詐偽貪求之術，弊將如蝟紛出，可勝道哉！
　　然其間自有不泥於資格者，謂其量才授任。以要重之任，宏鉅之務，待非常之才，使得以見所長。以責任之輕，閒散之局，待才器之小，使循資敘遷。則用資格而不純用資格，何至法之弊也。若夫守一定之法，須任變通之人。有治法而無治人，即成周纖悉具備之法，不能無弊，僅一銓曹資格云乎哉！

　　○宗藩紀

　　國家分封王府，頒給祿糧，親親之恩，備極隆渥。然而紀綱法度，載在令甲，亦懍不可犯。夫是以恩威並舉，知勸知懲，永保福澤於無疆也。然余以為親親者仁，不得已而裁之以法者義，故必仁盡而後義乃可施。今不先議祿糧，而遽及於防範之法，非所以明祖宗親親之仁也。
　　國初，親王歲祿五萬，他賜予尤多。不數歲，裁為萬石。後以民貧賦少，給代、肅諸王僅五百石，多至千石。夫當國家全盛之時，不加賦而奪之祿，以為寧儉宗室，不可以耗國計、疲民力也。又祖訓：凡將軍以下有才能者，得改官升轉，如銓選法。夫既富貴之矣，猶不絕其仕進，所以作善良之心，消怙恃之氣；聖祖遠慮亦可繹思已。余嘗南之粵，東走淮、鳳，西入秦、晉，大都得宗藩之梗概，僉欲請田自給，僉欲試官自效。而司宗籍者格於祖訓，輒咋舌不敢上請，惟因遁退托，正猶不絕薪止火，而揚湯止沸，無益明矣。
　　夫王府始封之時，宗儀位數，大略相等，支給祿糧，簡省易辦。二百年來，宗支繁衍，多寡迥異。如陝西一省，建有秦、韓、肅、慶四府，祿糧均有抱欠，肅最少，慶次之，秦差多，韓為最，以宗支莫眾於韓，故積欠獨多。今平涼府一十州縣，額徵邊儲祿糧共計一十二萬七千九百八十餘石，歷年所完，有五七萬者，有三四萬者，甚有一二萬者，以致迫於窮乏，不顧禮義，凌侮有司，肆無忌憚。如廣西靖江王府宗支支米者一千一百有零，幼者不知凡幾，宗室養贍銀計五萬一千九百餘兩，俱於桂林等府州縣衛所額派秋屯折糧，又湖廣每年協濟一萬五百兩，猶且不給。舊未平，新無補，因而薪米控訴，或家人抱告，填滿司門，逼近几案。在彼之詞既直，在此之應實難，奈何不為之長慮也？
　　考求其故，咸謂膏腴之地，蓋為宗室占買，而應納稅糧，又復恃勢不納。夫以額定有限之糧，供積漸無窮之祿，雖多方措處，終不能足其應得之數。勢難禁其置買民業，但既受民業，則惟正之供，自當出辦。乃今買占滋多，逋負日甚，稅糧之徵輸既少，常祿之供給愈難。須自今預行州縣，將各宗室見種民田，盡數查出，就於本宗祿米放給之時，即照數扣除。庶官司免徵催之勞，而宗室亦少欠負之祿。此救弊之一策也。然此不過待宗室之有力者耳，至於貧乏者十居五六，甚有室如懸罄，突無煙而衣露脛者，亦病極已。
　　余嘗轄關中，司其事。時韓府宗人融燸等倡眾出境，聚集數十人，擁入會城，告請祿糧，欺凌官府，有司不能禁。余邀致數人，以情理喻之，延致公所，給以薪米，乃以別項錢糧，曲為借處一二，以應其請，始令送歸。仍白撫院，參論為首者數人，送發高牆，以全法紀。後撫院詣固原秋防，道出平涼，韓府宗人擁眾郊訴，撫院少示聲色，彼遂倚勢相抗，甚至毀傷輿從。自後撫院，皆枉道避之。余繼撫關中，復道出平涼，以撫臣體統，不宜令宗人輕視。時藩、臬以下，皆止余勿往。余謂：「我以禮待，彼安能以無禮加於我哉！且撫按百姓，吾責也。歲久不往，安知無困窮冤抑無所控訴者？」乃遂行。將入境，預戒巡行者毋拒陳告，不論宗室諸人，凡有呈狀，悉為收記，令歸聽示。余乘傳徐行，宗人紛然而前，各收呈散去。既入院中，猶有向門下請白者。余令有呈者收進，有事者傳入，慰以人眾不便相近，可毋入也，眾始退去。余檢諸呈，批發長史，令查可施行者，一一申請，大抵皆為祿糧耳。嘗考宗正籍，在嘉靖中葉，見存者一萬五千餘。隆慶初年，麗屬籍者四萬，而存者二萬八千五百有奇。以祿計之，不下八九百萬。設一再傳，而後生齒十倍，祿亦十倍。宗人有益祿，而天下無增田，此勢之所必極，而恩之所必窮也。失今不處，愈不能支。既不給以應得之祿，而有奉行條律，一切以法繩之，令搖首觸目，資身無策，則安所歸命也！
　　余嘗經晉之蒲州，會襄垣王西軒者，年七十餘矣。見其二子，曰三峰、曰四峰，宴會中慷慨談時務，上下今古，皆鑿鑿可行，惜置之無用耳。使國家開入仕之禁，俾得展其經畫，非漢向、唐勉、宋汝愚之流亞乎？尋會山陰王龍田者，質實好古，被服檢身，一如儒者。其子元峰豐資異常，雅善詩文，喜為議論，多招致遠方英俊，此何減東平樂善，河間好賢。使國家賜詔褒嘉，或授宗正之職，以風勵宗人，亦鼓舞之一機也。
　　今王府宗室，多在西北，而豪橫縱恣，肆行無忌，亦多在西北。不惟聚眾呼號，凌辱官司，且有招集奸暴，群為不逞者矣。不惟宗人逾制犯禁，越關妄奏，而嬪妃姬妾，亦有以內臣護送，詣京奏事者矣。余甚為國家法紀惜、宗人風俗惜也。南粵惟靖江王府中十三輔蕃衍為最，悖理違法亦為最。自嘉靖中本王因公科擾，致疏親睦之情，諸宗遂恃族黨之強，幾亡上下之分。由是朝祭、畫押等禮，一切不行。積習驕頑，無所顧忌，悖理犯法，紛紛效尤。逮至背違法紀，不發高牆，禁制閒宅。夫高牆負累解送之人，而約束惟謹。若閒宅，初議王府差委內臣旗校，有司差委巡捕官員，內外防禁，鎖鑰封閉，五日一啟巡風，人役晝夜守護，不許私自出入、交通外人，防範頗周。近因群宗搆怨，以致眾庶乘機毆辱官校，紀法蕩然矣。若非敕諭訓戒，責令親王鈐束，恐不能不貽地方之害也。若鳳陽高牆，拘禁日多，屢宜釋放。嘉靖中遣內官章壽等釋放，不下五百人。
　　隆慶初年，余奉恩詔，首釋鄭王厚烷並周府、鄢陵王府鎮國中尉勤熨、朝冒等，遣官送歸原府。他如倡眾出境，越關妄奏，禁錮十年、八年以上者，一體放釋百五庶人。及查見監重情帥伏王等六十起，尚有三百八十一人。夫以天子懿親，過惡未甚，概圄之一城之中，而不時釋放，固非所以示恩；以惡極罪大，既困辱之，而猶給祿糧與宗人無別，亦非所以明法。余以為諸降庶人者，宜與絕封庶人同祿；而罪黜禁錮者，宜視齊民監禁者稍優，而不使同於無罪。至於郡主、縣主以下，如將軍、中尉之祿，皆限半給，餘皆量給婚資，漸次裁抑，亦可歲省數百萬之虛名，而俾得沾國家之實惠。亦委曲圖維之計也。
　　然創始必虞其終，儻少議減削，一時怨望，聚眾喧嘩，誰任其咎？第計目前，補偏救弊。余撫關中日，嘗以韓府宜行七事條請：一曰補祿糧以濟窘迫，二曰肅關支以息紛擾，三曰正體統以便鈐束，四曰補額員以資輔導，五曰嚴門禁以懲遠出，六曰別庶人以正名分，七曰嚴防閒以戒不虞。此寧獨韓府宜行已哉！然此乃一時之權宜，非萬世之長慮也。天地生財止有此數，麟趾瓜瓞綿衍無窮，以有限供無窮，勢必難久。余以不弛禁、不受田、不入仕，則宗人之祿日積月增，前者之欠負既無完期，後來之增加愈難給授，司宗籍者奈何不為之所也？

　　○漕運紀

　　漕運乃國家重計，國初自永樂移都北京，軍國之需盡仰給於東南。時漕渠之功在江淮以南者，平江伯陳瑄為大，在齊魯以北者，尚書宋禮為多。永樂初，北京、遼東軍儲不足，瑄帥舟師海運。後疏清江浦，引水由管家湖入鴨陳口進淮。就管家湖築堤長亙十里，以便行舟，濬儀真瓜洲以達潮水，鑿呂梁二洪以平水勢，開泰州白河以通大江。築高郵湖堤，堤內鑿渠，橫亙四十里，又治邗溝，始通江淮。禮治濟寧，修會通河，置十五閘。復黃河故道自祥符魚王口至中濼下二十餘里，以殺水勢。又於寧陽築堽壩，遏汶水盡入漕河，泄海豐大古河凡四百五十七里。自是挽漕京師，大為便利，遂罷海運，而法日益詳。然始猶自淮安用運船載三百石以上者，運入淮河、沙河，至陳州穎歧口。跌坡下，用淺船載二百石以上者運至；趺坡上，別以大船載入黃河，至八柳樹等處，令河南車夫運赴衛河，轉輸北京。其間濱河置舍五百餘，以居運卒，置倉五十區，以便積貯。故事不壅，而兵不疲也。自後直運歷經年之苦，修濬經累歲之勞，艱苦萬狀，不可勝言。邇來弊增於積習之後，政隳於姑息之餘。軍衛有司，人持異見，兑運交納，掛欠遲違，則漕務宜議。
　　夫漕務統於把總，領於旗甲。余以把總宜每年更代，一員督催交兑，糧完押幫赴京上納守掣，通關回南；一員在省遍歷衛所，嚴督掌印指揮千百戶等官，選補旗軍，修造船隻，追補舊欠等項，預整來年事務，聽候新糧派到，即督各官前赴水次交兑，完日就便赴運，限五月渡淮，毋及河溢。若旗甲、領運，往往中途侵盜，以致臨倉掛欠，良田旗甲不得其人。向屬衛選，不公，近由府選，但勢分懸隔，軍旗虛實，既不周知，視點選為故事，以致殷實之家，愛惜身家，多方規避，而積年奸頑，樂於充補。又撐駕眾軍，數常不足，臨期乏人，隨處僱倩。本係烏合之人，通同侵盜，勢不能免。須委公正有司，遍歷衛所，吊取軍冊，不分屯操，如官吏監承，除本身外俱聽從公揀選，以殷實者充之，務足十二名原數。敢有故違，許令參究。然旗軍遠出，父母妻子皆賴月糧養贍。今有預給半年者，有經年不給者，以致眾心不服，易於犯法。及責賠補，輒先逃避，無產堪變，貽累各官。宜通查各總軍丁，除預給半年月糧外，見以四月給散安家，將兩月每石折銀五錢，申解司府，轉發該總解京，完補積年掛欠。若交兑糧米，亦要悉遵議單事例，曬揚乾潔，兩平交兑。如有仍前怠玩者，聽憑參究。其他漕政諸務，節經督臣區畫，備載議單，嚴明詳悉。但人心易於玩鉷，申飭貴於及時。余嘗條例五事上陳，載入議單：一申嚴降黜以慎交兑，一申禁囤戶以速交兑，一甄別運官以益漕政，一專任提調以濟廠務，一復舊挖運以蘇困累。亦漕政之一助也。
　　若夫輸運帆檣，必由河道。每歲舟千艘、糧萬石，渡江淮以溯黃河，從此浮濟入汶，逾滄瀛而達通惠，皆藉渟溜疏通。其中設堤岸以束奔騰，建閘壩以時啟閉。雖濬鑿排瀹，運用賴於人謀；而轉徙變遷，緩急難調水性。邇者徐、沛數十里間，巨浸滔天，漕河失其故道，以致舟楫不通，糧運阻滯。近乃集財糾工，旋議開鑿。議漕河於北，有云宜引沁水者，有云宜開膠河者。夫沁水之流甚微，即引之河渠，不足濟長川之勢，是畫餅耳。膠河之議已舉行，未見其利，先被其擾，所費不貲，又毋論已。孰有灼見功之可成，建必然之畫者？且齊魯之間，地廣人稀，一望蕭條，恐生不虞，是石田耳。故議北河，但當不時葺堤補缺，濬壅泄溢，使故道無滯，則停留沖激之患皆可免矣，策無奇也。議漕河於南，則江淮之間有寶應、范光二湖，最為危險。其湖約長三十餘里，東西廣闊，一遇風起，水湧浪高，往來舟楫，俱難駕御。東風急則牽挽難留，飄蕩出湖，西風急則撲擊岸石，船屢傾覆。不惟飄失糧米，往往淹溺旗軍，實為大患，思得高郵湖往年添築內堤，舳由中行，至今便之。今寶應比照前規，修築內堤，亦百世之利也。若云宜循元人舊蹤，仿國初平江故事，以復海運，則先達丘文莊濬嘗有說焉。要亦以為兼河海之運，則可循轉搬之法，以省直達之費，申休番之令，以息膂力之艱耳。此慮漕河或阻，亦不得已而為海運之說，漕河通則海運之說絀矣。
　　余嘗督漕，奉穆宗恩詔，奏免帶磚，以免牽挽之勞，省交納之費。值夏鎮河決，事干河道，疏惟引咎自責，奏免旗軍賠補。凡以漕挽之役，轉輸暴露，尤可憫也。茲欲使之出入風濤，躑躅於不測之淵以待命，即有利國家，余不忍言。矧兑運長運，老歲月於奔忙，正耗除耗，剝脂膏於谿壑；積債催役，而偷生虎狼之吻，露居野宿，而委身魚鱉之鄉？悠悠天塹，幾何而不為漕役之陷阱耶？

　　○兩粵紀

　　嘗謂兩粵之寇如深秋落葉，掃盡復聚。當事者不先時撲滅，迨其燎原，用力難而成功不知其幾倍矣。余在粵時，山瑤海寇紛紛流毒地方，徵剿殆無虛日。蓋種類眾多，積習難馴也。山寇猶易剿除，若海寇出入江海，揚帆鼓枻於波濤震蕩之中，自非生長海濱，熟諳水戰，豈易奏功？余觀粵以東崇岡巨浸，內則山寇巢穴，累千百計，外則海寇侵突，借日本諸島夷為爪牙。流劫縱橫，民多廢業；蹤跡詭秘，兵難馳騁。間嘗並力於西粵，以西乃嶺表邊鄙，為湖廣藩籬，居東粵之上游，內環萬山，瑤僮淵藪，外扼交南諸蠻夷，郡縣雖多，賦稅實少，恒多資藉於東。明興以來，兩廣建官置守，訖無定議，寇亂亦無寧時。
　　憲皇帝加意遐荒，拔參政韓雍為都御史，假以不次之柄，超度常規。當是時，兵馬錢糧皆於南京料理，選調兩京、江西、湖廣漢達官軍不下二十萬，物力充盛，故所至如摧枯拉朽，無不殲滅。彼雍誠異才，亦委任權力不同也。嘉靖初，廣西田州、南丹、向武、鎮安、上思、龍州諸處，叛服不常，屢煩徵討。自新建伯王守仁至日，盡釋其罪，議立土官，建置衙門，以夷治夷。聽招效順，安居樂業，日復出兵應調，馴善等諸齊民，至今帖然。是韓則以剿建功，而王則以撫獲效。然始剿始未嘗無撫，先撫後未嘗無剿，可以相對而動。
　　且以彼己之勢言之，彼有五長：重利輕生，一也；獧捷慣戰，二也；狡猾頑憸，三也；據海為勢，素習波濤，四也；結連內外，聲息預聞，五也。且虎哄狼吞，藉糧於我，勝則毒噬無厭，負則飄揚遠遁。而我兵有七短焉：將不知兵，兵不習戰，一也；烏合未練，膽怯陳搖，二也；兵徒未選，老弱易靡，三也；陳伍未肅，進止無節，四也；波濤洶湧，神衝目愰；五也；戰艦後先，彼此觀望，人懷規避，莫肯爭先，六也；佛郎機銃，木城難禦，一舟失勢，群膽隨喪，七也。是彼五長，以杜其內外相援為急；而在我七短，以選將練兵為要。
　　蓋海上之寇，每結山寇為心腹，故欲剿海寇，當先除山寇，欲除山寇，當整齊約束齊民。夫兩廣山峒聯結，民瑤雜處，往往勾連固結，恣肆猖獗，焚劫殺擄，歲無寧日。今欲計圖安弭，須嚴保甲。大約每鄉分為二甲，每甲選擇一人，立為約長，分立約甲十人，互相約束。每於農隙，帥眾操演，盜賊竊發，集眾截殺，解報軍門，一體給賞。如有不行救護者，送官懲治。至如巡司哨守官兵，分定界域，一遇警報，協同截殺，亦照鄉兵論其功罪。各鄉兵民仍須互加覺察，時加偵探。間有不逞之徒，潛通賊黨，接濟硝磺軍器者，許眾即時報官，毋得容隱。庶齊民有所懲創，不敢為盜。即瑤僮之人，豈性與人殊，不好生惡死，自甘盜賊哉？彼其中膏腴田土可耕，漆蠟等物可供，食用不患不足，惟阻於聲教，無路自新。若使處置得宜，安其土俗，順其夷情，就中建立官司治之，聽得出山貿易，共遂樂生之心。如瑤總、瑤老中有才能出眾，堪管幾巢、幾里或幾百里，就令推立頭目，率領所管瑤丁，各分疆界，自守一方，眾果信服，即以其地與之，以為世守，傳之子孫，軍門先給冠帶。如有別起賊徒越境侵犯，或越江行劫，許令擒斬解報，從重給賞。三年無過，比照田州事體，授以土巡檢，又三年無過，加升土知縣。以後一體遞升，聽得世襲。原耕田地，永免徵科，亦不令充兵遠調。如自願立功報效者，聽其呈赴軍門，准與調發，有功一體升賞。沿江一帶，闢地立墟，許以各色貨物兩平交易。
　　如此則居處宴安，服飾鮮麗，回視茹毛飲血、霜行露宿、潛窺劫奪、鳥驚鼠竄，豈不大相懸哉？所以甘心為盜者，要亦始由迫於饑寒，繼被誘於賊黨，因而劫掠巨捕，積惡累罪，漸不可悔。哨聚則勢難解散，聽撫則心懷疑懼，亦不得已為苟延之計耳。有司招撫又非實心，或誘致殺降，或姑置俟釁。未嘗推赤心以置人腹也。各將領貪功喜事，視為奇貨。於是招者屢叛，兵連禍結，徵調煩勞，財力匱竭，而兩省之民，始囂然喪其樂生之心矣。此以待於民且不可，何以撫安反側哉？
　　議撫不可，則有進剿，乃諸道出師，或捨難就易，或棄水入山，奸避逗遛，心多攜貳，兵既分屬，概無統紀。以致各處賊徒日漸滋蔓，威愈褻而事愈難，此實置叛逆而不剿滅之故也。且雷霆之威，不嘵嘵天下以求擊人，而人自畏之，為其震蕩發舒，奮迅難測也。使轟轟焉日繞天下，而置叛逆不擊，人將玩易視之，何以彰雷霆之威乎？余以盜賊愚頑冥悍，若非一大懲創，何以蕩濯妖氛之氣，以享寧謐之慶哉？
　　然兩廣巨盜，山寇居十之七八，海寇居十之二三。近如曾一本、余乾仁、林道乾輩，則稱雄於海上，如黎汝誠、黃朝盛、李應孫、李汝忠、許永等，又倡亂於山中。其餘若海豐、歸善之人萬峒、葫蘆□，和平之岑岡、長樂、興寧、程鄉等處，德慶、新恩、會寧、清遠之羅傍、紅嘴、大羅等山，廣西之古田、鳳凰、賓州、八寨、府江等巢，依附聲勢，肆無忌憚，殺掠人民，佔據田業，遍地皆盜區矣。時又有安南夷目莫福山、莫文明、莫中正等奔赴西省，奉旨分發安插肇慶、韶州二府及清遠縣養贍，而頻年供給，苦於不繼，余時奏聞發回。日本第三倭王與倭酋迷沙濕波跟等駕船浮海，率眾前來，屯聚平山，負險劫掠，時統大軍殲除殆盡。自後有宜山、大小都亮之捷，全伙撲滅；惠、潮、韶、肇之捷，則廣、肇翦其渠魁，惠、韶獲其醜類；賓州、淥里、淥闇之捷，則攖其負嵎之勢，制其出柙之凶；嶺西陽春、電白之捷，則東擊西奔，土崩瓦解，巢穴蕩平，根株悉拔。亦敉寧山海之一時也。但海上之寇，道乾雖已招撫，而一本猶黠驁難擒。
　　向非大將得人，何以率先士卒？夫一本乃吳平遺孽，素習兇悍，狡猾尤甚，出沒波濤，流毒閩、廣。先年盤據深澳，兩省合師進剿，被其潰圍逸出。自後陽順陰逆，屢招復叛，積惡既久，脅眾漸多，焚劫鄉村，擄集船隻，抗拒天師，勢將以乘我之怠則獸聚長驅，飽我之利則鳥散飄忽，瞬息千里，莫可追襲。後得總兵俞大猷，素居海濱，習知水道。彼云「廣集兵馬，多造艦舸，四省合圍，期於必克」，誠勝算矣。但分兩省之將領，聯數百之兵船，遙制於海洋浩渺之間，各官兵有彼疆此界之嫌，懷分功計利之意，心志不齊，應援不力，其勢固難盡合，若臂指相使之順也。余以誓師決計，必須事權歸一，而後調度可施，統馭無礙。即福建官兵，亦應聽兩廣節制，齊心戮力，庶易成功。後奉旨俞允。余方解綬而一本就擒，計誠得也。
　　先朝韓雍去任，兩粵分撫，事不協一，盜賊益熾。乃復以言官議，仍用雍總督。開府蒼梧，實自雍始。梧本兩省交會之區，諸蠻盤據之地，必藉重兵彈壓，始可讋服群凶。彼時調兵三萬，戍守鎮城，分佈要害，後盜賊稍寧，減至萬名。所以貽東西百年之安，良有以也。嘉靖末年，復設巡撫，專任廣東，一應兵馬軍餉，官員賢否，徵剿事宜，往往不行關白。乃復議減戍兵，又議扣留糧餉。夫梧鎮戍卒，彼時止存四千，勢已薄弱，盜賊縱橫，東滅西起，勢幾不可支矣。今並四千更欲減之，防守不周，潰亂四出，異時推究禍本，誰當任其咎者？且兩廣盜賊淵藪，大者嘯聚山海，黨類數千，必調遣狼兵，招募浙、福之兵，足以剿除。其次群盜投間抵釁，突出焚劫，隨時隨處有之。正戍守官兵之責，每有擒獲，因之驚駭解散者尤多。今謂無益撤去，吾恐賊無忌憚，愈肆猖狂，勢不能不議復設也。
　　梧鎮兵餉，歲費十萬餘金，皆取給於南雄、梧州橋稅，及廣東折糧銀兩。自分鎮之後，餉有定額，逋欠日多，歲入不過八萬，尚虧二萬。自隆慶以來，太平橋稅，自南而北稅者解廣西，自北而南稅者解廣東，又歲減萬五千之數矣。若再加扣留，則日侵月削，梧鎮益不可支，而廣西全省亦可棄置不守矣。夫治兵必先財用，財裕乃可振兵，故雖平居無事，給兵糧，除戎器，尚不可使有不繼，至舉大事、動大眾，豈可使積貯缺乏哉？語云：「興師十萬，日費千金。」當事者奈何易言之乎？此非所以明職守而一政體也。
　　時廷議是余言，罷東粵撫臣。後余秉銓日，又復設。余以山賊每連海賊而出入，故所重在海，諸郡獨倚潮為門戶，故所急在潮。惟漳、潮一帶，皆經海道，故禦潮急則賊退遁漳之澳中，禦漳急則賊橫逸潮之境上。往者廣東巡撫之設，專駐廣城以禦海寇，兼防山賊。大城所參將之設，原為聯束漳、潮水寨，以備不虞。卒以兩省議論互異，尋皆奏罷。自今計之，添一重臣即兵力以瓜分而益弱，事權以鼎峙而皆輕，況廣東、福建各有海道副使，兵防事宜，原非乏人管理。今惟以監軍副使駐劄潮州，與東莞海道、福建海道相為犄角，以巡撫標下官兵分屬參將統領，駐劄潮、漳，防守應援。或平居無事，各駐省城，居中調度。山賊有警，則廣東者出高、肇，福建者出武平；海寇有警，則廣東者出潮、惠，福建者出漳、泉。共切震鄰之恐，一如唇齒相依。毋以分土為限，視若秦越；務俾威聲震讋，氛祲消弭。庶事無煩於更張，自可行之永久。
　　雖然，事權一己，閫以內督臣制之矣；然閫以外惟君制之，所恃以鼓舞振作於一方者，恃朝廷之賞罰耳。賞罰不明，雖堯舜不能以治天下。故《易》稱「明罰敕法」，《書》言「毋迪顯僇」，凡以法紀不可以不飭也。余觀王文成坐縛思田諸蠻，計擒八寨反側，勞績著已。捷聞，而時宰忌勛，竟停恤典。襄毅平修仁、荔浦諸洞，直搗大藤峽，功至偉矣。班師而輔臣謗議，尋乃罷職。余鎮粵時，東省失事，罪不及撫臣，而余乃降職閒住。及平山盜平，撫臣晉爵錫金，而余僅復職聽用。嗟夫！以功受罰，寧獨文成、襄毅然哉！善乎陸賈生之言曰：「將相和調則士豫附，士豫附，天下雖有變，即權不分。」知此，可與談粵事矣。


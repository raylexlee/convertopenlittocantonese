

    
	
		
			聽經猿記
			　　廬陵之屬邑吉水，有東山焉，根盤百里，作鎮一方，秀麗清奇，望之如畫。後唐天成間，有修禪師者，結草庵於山之絕處，樹木蒙密，路徑崎嶇，曠歲彌年，人跡罕至。惟樵夫深入時，見師坐鬆下。輒有群鳥銜果集於前，師一一取食，食訖，飛去。樵夫間劣語人，好事者相率造庵訪之。師方鼾睡，樸握暖足，伊尼衛床。眾異之，競為除地集材，建大蘭若。興工之始，師召匠戒之曰：「汝手作人，必飲酒食肉，此處山神利害，不可輕犯，如何？」匠齊應曰：「請斷葷酒以從事。」師許之。經月餘，一匠忽思肉不可忍，因下山數日復來，正斲削間，兩虎逾垣而入，立區者前，左右視，作哮吼聲。其人驚怖。師曰：「必汝犯戒，首實為宜，吾當遣去也。」匠者解腰間收囊付師，曰：「適過醪橋市中，買熟牛肉一塊，帶來作下飯，無他也。」師曰：「是矣。」因截作二段喂虎，撫其背曰：「山子且去。」言訖，虎隱。人愈敬之。
　　由是金帛之施，川匯河輸，棟宇莊嚴，不日而就，既落成，師說法以報檀施，講演妙義，諸天雨花。俄而堂下湧出五井，皆滿貯米、面、油、鹽、蔬菜，取以飯眾，不欠不餘。師曰：「此五方龍王獻供，以濟匱乏，可名此山曰龍濟，寺曰清涼。」今四井已湮，惟一尚在。師庵前喬木千章，蔽翳雲日，樹下磐石坦平，師每據之誦經，日以為常。有老猿棲間，潛聽，且窺師熟。一日，師偶出，猿下著袈裟，取經石上，閱之。師還望見，猿踉蹌走去，師不問，亦不以告諸僧，但心識之曰：「此已解悟矣。」明日，果有峽州袁秀才來謁。師知之，請入相見，緇衣玄巾，風致樸野。敘禮畢，白師曰：「遜姓袁，字文順，峽中人也。族大以蕃，不樂仕進。獨遜有志功名，求官輦下。明宗胡人，暮年昏惑，賢士良才，莫得而進，留滯數年，竟無所就。有知己者，薦為端州巡官。念瘴鄉惡土，實不願行。彼又勸之曰：『子蹇困如此，尚暇擇地哉？不得已挈家抵任。未逾年，妻妾子女喪盡，憔悴一身，遂不復仕。往來江湖間，惟尋山望水，謝擾擾於名場；問道參禪，談空空於釋部。側聞尊宿建大法幢，不憚遠來，求依淨社。攢眉蹙，固非嗜酒之淵明；舉手推敲，頗類苦吟之賈島。如蒙不棄，夫復何求。」即取書一幅呈師，乃贄啟也。其詞曰：
　　竊以生一拳夢幻之身，蓋由惡業；熟三峽煙霞之路，亦自善緣。凡居覆載之間，悉在輪迴之內。恭維龍濟山主，修公大禪師座下：性融朗月，目泯空花。衍術數則允過於圖澄，逞神通則端逾於杯渡。菩提本無樹，機鋒肯讓於同袍；松柏摧為薪，泡影等觀於浮世。十方瞻仰，四眾歸依。若如遜者，天地毫毛，山林蹤跡。悲來抱樹，誰憐淒惻其傷弓；窮則投林，疇暇從容於擇木。無家可返，有佛堪依。痛茲妻子之淪亡，坐此功名之汨沒。逢人舞劍，素非通臂之才；過寺題詩，忽動歸山之興。乾旋坤轉，無端變化幾湮沉；春去秋來，管得繁華有枯槁。伊欲出類而拔萃，除非舍妄以歸真。指引迷途，使入涅之路；引登覺岸，遄登般若之舟。惟願慈悲，和南攝受！
　　師覽畢，謂之曰：「絕好俊才，兼通內典，辱公不鄙，壯觀山門。第有一事未便，不敢不以相聞。」遜曰：「何事？伏請見喻。」師曰：「公若頂巾束髮，在我教謂之沐猴而冠；遽使削髮被緇，在公教謂之儒名墨行。若斯二者，何以處之？」遜■■若有慚色，久之，乃曰：「但使心向禪宗，何妨俗扮，願勿以形跡見拘也。倘得食已殘之芋，長源自是俗人；補未了之經，次律豈非道者？法門廣大，何所不容？」師曰：「若公之言，真所謂朝三而暮四者也。」遜曰：「何見譏之深也！」師曰：「偶然耳。」遂留之西館，俾教行童。遜雖性識聰明，文詞敏捷，然戲舞跳梁，好為兒態，有時跏趺床上，以被蒙頭，使僧徒禮拜，曰：「此白衣觀音見身也。」有時箕踞龕中，以靛塗面，令廚人致敬，曰：「此洪山大聖監齋也。」或納蛇缽中，謂之降龍；或縛貓座下，謂之伏虎，如此者不一。僧頗苦之，以白於師。師笑曰：「故態也，善視之。」眾遂不敢言，遜亦自若也。然山中景物。經其題詠者甚眾，多不悉錄，紀其一二尤者焉。
　　題解空寺
　　古塔凌空玉荀高，斜陽半壓水嘈嘈。
　　老禪掩卻殘經坐，靜聽鬆聲沸海濤。
　　書方丈
　　幾曲風琴響暗泉，亂紅飛墜佛龕前。
　　白雲深護高僧榻，不許人間俗客眠。
　　送僧出山
　　鬆翠侵衣屐印苔，杖藜幾度此徘徊？
　　山僧忘卻山中好，去入紅塵不再來。
　　詠鶴
　　遠辭華表傍玄關，別卻浮丘伴懶殘。
　　金磬數聲秋日晚，雙飛帶得白雲還。
　　贈僧
　　一瓶一缽一袈裟，幾卷《楞嚴》到處家。
　　坐穩蒲團忘出定，滿身香雪墜曇華。
　　布袋和尚
　　童子牽衣也不管，放下布袋打鼾睡。
　　縈纏只是貪嗔癡，解脫無過戒定慧。
　　毛女圖
　　衣紉槲葉不須裁，蘿月秋懸寶鏡開。
　　鶴背幾隨王母去，蛾眉曾識祖龍來。
　　蟠桃結子三回熟，若木為薪十度摧。
　　回首同時金屋伴，重泉玉匣葬寒灰！
　　落葉
　　萬片霜紅照日鮮，飛來階下覆苔磚。
　　等閒不遣僧童掃，借與山中■鹿眠。
　　方丈巢燕
　　花正開，雨霽春欲回，緝壘成雙到，穿簾作對來。
　　飛上下，上下去又還，白門辭王謝，出入傍禪關。
　　仲梵定，長廊清晝靜，遠近雛學飛，呢喃語堪聽。
　　棲寺好，畫棟雕樑巢莫保，秋去春復來，永伴山僧老。
　　山中四景
　　門徑苔深客到稀，游絲低逐軟紅飛。
　　鬆梢零落飄金粉，童子枝頭曬衲衣。
　　風敲窗竹驚僧定，鳥觸殘花墜澗香。
　　《圓覺》半函看已了，紉針自補舊衣裳。
　　幾點歸鴉幾杵鍾，紛紛涼月在孤峰。
　　清霜獨染千林樹，明月漫山一片紅。
　　十笏房清百衲溫，名香長是夜深焚。
　　道人愛看梅梢月，吩咐山童莫掩門。
　　師一日忽升堂，命侍者召袁秀才來，告之曰：「秀才，臘月三十日到矣。」遜曰：「某亦知之。」師即唱偈示之曰：
　　萬法千門總是空，莫思嘯月更吟風。
　　這遭打個翻筋斗，跳入毗盧覺海中。
　　遜言下大悟，亦作二偈以答師，曰：
　　泉石煙霞水木中，皮毛雖異性靈同。
　　勞師為說無生偈，悟到無生始是空。
　　萬種嘍囉林大節，千般伎倆木巢南。
　　從今踏破三生路，有甚禪機更要參？
　　唱訖，端坐而化。師集大眾曰：「此人有異，汝等不可草草，須要諦視。」僧乃群聚細觀，則一猿也。師始為說前事，眾皆嗟異！舉火荼毗之際，師親摩其頂曰：「二百年後，還汝受用。」至宋南渡末，有民家婦，懷妊將產，夢猿入室，而誕一男，貌與猿肖。及長，不樂婚娶，堅求出家，父母從之，送入龍濟為僧，名宗鍪。其後道價高重，虎侍猿隨，變幻神奇，不可勝述，世稱為肉身菩薩。果能重修梵宇，大轉**，如吉之螺山接待庵、永寧橋，皆其所建。號支雲，叢林稱為支雲鍪禪公。有語錄十卷，文集四卷，其《蛇穢說》，尤行四方。迨今龍濟奉為重開山祖師。忌日，猶有群虎繞塔之異。後人以鍪生時許之，正協修公所記，亦神矣哉！


　　


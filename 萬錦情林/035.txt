

    
	
		
			甘節樓記
			　　嘉興姜儒之女，幼聰敏，長恭勤。親識卜其不凡。及笄，歸同邑之馬。敬執婦禮，無可指議者。數年而病亟。召姜謂曰：「合巹之際，而今已矣，汝當自為計，無勞傷念也。」姜掩淚曰：「事君以來，待罪房下，恨不得白首相從，敢萌他志。」曰：「上喪翁姑，下無子嗣，何所憑依而可自守。」姜曰：「夫者，婦之天也。君既不幸，吾安用生。君先之，妾當後也。」乃相對嚎啕，親戚皆感泣。果卒於病，姜執喪甚哀。殮送事畢，即沐浴焚香，閉閨自縊。時，閨中有聲，轟然縊帶自絕如剪。伴者排門而入，見姜頭擁白巾，墜地若醉。急扶寬解，運以胸額，執以指臂，灌以湯水。久之方蘇，曰：「才欲與先夫同游地下，不料為神人所援，斷吾縊，返吾精，不得遂吾之志。」言訖大慟。親屬恐生他變，勸還父家，處一小樓，居臥其中，絕不飲食。餓及旬餘不死。親屬交慰之曰：「死生修短，天也。今汝求死者屢矣，而卒不死，是天未欲亡汝也。合進飲食，為天自愛。況奇節苦行，天人俱知，縱不死而芳操，可汗青簡，何必徇溝瀆事耶。」姜乃勉強承命，但茹果飲水而已，終不粒食。延三十餘年而無恙。天之■全節也如此，亦異矣哉。有司未上其事，得膺殊旌。惟邑令黃崇，訓表其樓，曰甘節樓云。


　　


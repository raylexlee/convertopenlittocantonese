

    
	
		
			詞歌賦曲贊類五十七篇
			　　岳虎穆詞　唱春容詞　指環歌　竹木寒鴉圖
　　登釣台詞　妓館題詞　彩桑賦　相思文
　　題烈女詞　明日歌　梅花賦　祭義蜂文
　　一剪梅詞　無油歌　胡茄曲　文天祥贊
　　兩姨兄妹　長恨歌　題貧樂圖　半身喜容贊
　　勝瓊寄詞　賦鷓鴰詞　題百子圖　下堂歌
　　紅白桃花詞　妻守節詞　送窮文　相思賦
　　勉學歌　贈採花詞　答誡酒文　鳳求凰曲
　　行樂歌　餞夫別詞　真西山贊　題四柳圖
　　節婦歌　壁上題詞　題魁星贊　題紅梅圖
　　岳王祠詞　金馬綠衣　青梅歌　題美人圖
　　祝壽月詞　樂學歌　落葉賦　褻梅枝文
　　和竹枝詞　明月歌　搗衣曲　誅老鼠文
　　伊川令詞　霜發歌　題騎牛圖　烹雌雞贊
　　吟春心詞　相思歌　題貴妃圖

　　竹枝詞

　　曹氏妙清，字比玉，號雪，錢塘人。工詩，善鼓琴，行草皆有法度。事母孝謹，三十不嫁，而風操可尚。嘗和楊廉夫《竹枝》詞云：
　　美人絕似董妖嬈，家住南山第一橋。
　　不肯隨人過湖去，月明夜夜自吹簫。
　　廉夫答妙清云：
　　紅牙管帶紫裡毫，雪水初融玉帶袍。
　　寫得薛濤萱草帖，西湖紙價頓能高。
　　玉帶袍者，曹之名硯。萱草帖者，狀其孝也。

　　採花詞

　　劉鼎臣，婺州人，僦省試於行都。其妻朱氏，自制採花一枝贈之，並侑以《鷓鴣天》詞云：
　　金屋無人夜剪繒，寶釵翻過齒痕輕。
　　臨行執手慇懃襯，贈與蕭郎兩鬢青。
　　頻頻囑付好看承，千金不抵一時情。
　　明年宴罷瓊林晚，酒面微紅相映明。

　　寄外詞

　　易俊，字彥章，潭州人，以優等為前郎。久不歸，其妻作《一剪梅》詞寄之云：
　　染淚修書寄彥章，貪卻前郎，忘卻回郎。功名成遂不還鄉。石做心腸，鐵做心腸。　　紅日三竿懶畫妝。虛度韶光，瘦損容光。不知何日得成雙？羞對外央，懶對外央。
　　顏章感之遂歸。

　　樂學歌

　　於心齋平生不喜著書，惟此歌可以自警。歌曰：
　　人心本自樂，人將私欲縛。
　　私欲一萌時，良知還自覺。
　　一覺便消除，人心依舊樂。
　　樂是樂此學，學是學此樂。
　　不樂不是學，不學不是樂。
　　樂便然後學，學便然後樂。
　　樂是學，學是樂。
　　於乎！天下之樂，何如此學？
　　天下之學何如此樂。

　　勉學歌

　　君不見，東鄰一出騎青聰，笑我徒步真孤窮。讀書一旦登樞要，前遮後擁如雲從。昔時孑身今富足，大纛高牙導前陸。始信出門莫恨無，書中車馬多如簇。
　　君不見，西鄰美婦巧畫眉，笑我無妻誰娶之。讀書一旦高及第，名門爭許成婚期。昔時孤房今花燭，孔雀屏開忻中目。始信娶妻莫恨無良媒，書中有女顏如玉。
　　君不見，南鄰萬頃業有餘，笑我饑寒苦讀書。讀書一旦登雲路，腰間紫袋懸金魚。昔時簞瓢今梁肉，便是全家食天祿。始信富家不用買良田，書中自有千鍾粟。
　　君不見，北鄰飛宇聳雲端，笑我屋漏門無關。讀書一旦居相府，便是廣廈千萬間。昔時茅簷今樑木，畫棟雕甍成突兀。始信安居不用架高堂，書中自有黃金屋。

　　明日歌

　　明日歌，明日歌，紛紛世事急如梭。
　　古人戒莫待明日，事到明朝事轉多。
　　事轉多時猶自可，青春不再將奈何。
　　我今試作明日歌，勸君年少莫蹉跎。
　　歲如馳兮月如梭，克已工夫當自加。
　　君不見，囊螢映雪誠足取。
　　又不見，鑿壁閉戶實堪誇。
　　學不因循待明日，分明箬笠成烏紗。
　　我今歌罷明日歌，請君明日試歌麼。

　　行樂歌

　　春台冉冉圍青竹，春夜沉沉秉華燭。鸚鵡杯未停，琵琶聲已續。君當為曲海上歌，妾當獨唱江南曲。江南曲，聲未足，池中鴛鴦兩兩飛，江頭鳧鴨雙雙綠。勸君莫待鬢邊華，勸君莫負杯中。君不見，紫羅山上月如珠，錦石屏前人似玉。人生年少須盡歡，莫待形骸空結束。空結束，慢蹉跎，青山碧草容易過，白髮茫茫君奈何？

　　彩桑賦

　　秋鬍子，魯人。納妻五日，往仕於陳，五年始歸。見婦人彩桑於路，甚美。胡曰：「力田不如見少年，彩桑不如見貴郎。吾有黃金願與子。」婦不受。胡還家，奉金於母。母乃呼妻。乃桑間婦也。婦曰：「見色棄金而忘其母，大不孝也。任君別娶。」而罷，從後門投水而死。後有才人，援筆而賦曰：
　　彩桑彩桑復彩桑，妾身不逐春風忙。
　　高堂阿姑冷如霜，夫婿蹉跎天一方。
　　妾身不文亦不武，如何朝夕供甘脂。
　　年年辛苦把蠶桑，夜夜勤勞向機杼。
　　明朝又向桑間行，猗猗桑葉如雲騰。
　　南枝彩盡北枝好，忽聞寶馬驕嘶聲。
　　寶馬驕嘶何處客？玉勒金鞍壯行色。
　　南來下馬氣如虹，笑談便把黃金擲。
　　妾視黃金輕若無，黃金雖好非妾圖。
　　問君既是遠行人，君家寧無彩桑婦？
　　行客聞言慷慨悲，據鞍上馬行復吟。
　　回首夕陽驚天晚，一筐一筐桑葉滿。
　　阿姑歡喜出門迎，聲聲報導秋郎還。
　　妾心還喜還自疑，驚憶桑林遇客時。
　　入門堂上一相見，正是棄金輕薄兒。
　　問君棄金何如此，棄妾棄金復棄母。
　　棄妾寧為不義夫，棄母安能成孝子。
　　義夫孝子君不為，妾身羞與長相隨。
　　門前流水清如玉，妾身願葬江魚腹。
　　但期萬古與千秋，江水長流妾心足。

　　搗衣曲

　　夫戍邊塞，其妻搗寒衣，作《搗衣曲》以寄云：
　　搗衣搗衣復搗衣，搗到更深月落時。
　　臂弱不勝砧杵重，心忙惟恐搗聲遲。
　　妾身不是商人妻，商人射利東復西。
　　妾身不是蕩子婦，寂寞空房為誰守？
　　妾夫為國戍邊頭，黃金鎖甲跨紫騮。
　　從軍一去三十秋，死當廟食生封侯。
　　如此別離猶不惡，年年搗衣與君著。

　　題老婦騎牛圖

　　國朝，太祖皇帝平陳友諒，屯兵康山，軍士乏食。有一老媼，騎牛吹笛，指家助米。後繪其圖像，太祖題曰：
　　楊妃空死馬嵬坡，出塞昭君淚更多。
　　爭似阿婆牛背隱，笛聲吹出太平歌。



　　


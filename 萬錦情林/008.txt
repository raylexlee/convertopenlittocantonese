

    
	
		
			滕穆醉游聚景園記
			　　延佑初，永嘉滕生名穆，年二十六，美風調，善吟詠，為眾所推重。素聞臨安山水之勝，思一遊焉。甲寅歲科舉之紹興，遂以鄉書赴薦。至則僑居湧金門外，無日不往於南北二山，及湖上諸剎靈隱、天竺、淨慈、寶石之類，以至玉泉、虎跑、天龍、靈鷲。石室之洞，冷泉之亭，幽澗深林懸崖絕壁，足殆將遍焉。七月之望，於院賞蓮，因而宿湖，泊雷峰塔下。
　　是夜，月色如晝，荷香滿身，時聞大魚跳擲於波間，宿鳥飛鳴於岸際。生已大醉，寢不能寐，披襟而起，繞堤觀望。行至聚景園，信步而入。是時，宋亡已四十年，園中台館，如會芳殿、清虛閣、翠光亭，皆已頹毀。惟瑤津西軒，巍然獨存。生至軒下，倚欄少憩。忽見有一美人先行，一侍女隨之自外而入。風鬟霧鬢，綽約多姿，望之殊若神仙。生於軒下，屏息以觀其所為。美人曰：「湖山如故，風景不殊，但時移世換，令人有黍離之悲爾。」行至園北太湖石畔，遂詠詩曰：
　　湖上園林好，重來憶舊游。
　　徵歌調玉樹，漫舞按梁州。
　　徑狹花迎輦，池深柳拂舟。
　　昔人皆已沒，誰與話風流。
　　生放逸者，初見其貌，已不能定情。及聞此作，技癢不可復禁耶。於軒下續吟曰：
　　湖上園亭好，相逢絕代人。
　　■娥辭月殿，織女下天津。
　　未會心中意，渾疑夢裡身。
　　願吹鄒子律，幽谷發陽春。
　　吟畢。即趨出赴之。美人亦不驚訝，但徐言曰：「固知郎君在此，特來尋訪耳。」生問其姓名，美人曰：「妾棄人間已六十年矣。欲自陳敘，誠恐驚動郎君。」生聞此言，審其為鬼，亦無所懼。固問之，乃曰：「芳華姓衛，故理宗朝宮人也。年二十三而歿，殯於此園之側。今晚因往演福堂訪賈貴妃，蒙延久坐，不覺歸遲，致令郎君於此久待。」即命侍女曰：「翹翹，可於君舍中取茵席酒果來，今夜月色清明，郎君又至，不可虛度，可便於此賞月也。」翹翹應命而去。須臾，以氍毹鋪於中庭，設白玉碾花樽，碧琉璃盞，醪醴馨香，聞於空際，與生笑謔笑詠，言詞清婉。覆命翹翹歌以勸酒。翹翹請歌柳耆卿《望海潮》詞，美人曰：「對新人，不宜歌舊曲。」即於席上，自制《木蘭花慢》一闋，令翹翹歌之曰：
　　記前朝舊事，曾此地，會神仙。向月砌雲階，重攜翠袖，來拾花鈿。繁華總隨流水，歎一場春夢杳難圓。廢巷芙渠滴露，斷堤楊柳垂煙。刃峰南北只依然，輦路草芊芊。恨別館離宮，煙銷鳳蓋，波沒龍船。平生銀屏金屋，對漆燈無燄夜如年。落日牛羊隴上，西風燕雀林邊。
　　歌畢美人潛然出淚，生言尉解，仍以微詞挑之，以觀其意。即起謝曰：「殂謝之人，久為塵土，若得奉事巾櫛，死且不朽。且郎君適間詩句，固已許之矣。願吹鄒子之律，而一發幽谷之春也。」生曰：「向者之詩率口而成，實本無意，豈料便為語讖。」良久，月隱西垣，星沉北嶺，即命翹翹撤席。美人曰：「敝居僻陋，非郎君之所處，只此西軒可也。」遂與生攜手而入，息於軒下。交會之事，一如人間。將旦，揮涕而別。
　　明日，生往訪於園側，果有宋宮人衛芳華之墓。墓左，一小丘，即翹翹墓也。生感歎逾時。至墓，又赴西軒，則美人已見在矣。謂生曰：「日間感君相訪，然而妾止卜其夜，未卜其晝，故不敢奉見。數日之間當得無間矣。」是後，生無夕而不往。一旬之後，白晝亦見。生遂攜歸所寓安焉。已而，生下第東歸，美人願隨之去。生問：「翹翹何以不從？」曰：「妾既奉侍君子，舊宅無人留之看守耳。」生遂與之回鄉里，見親黨貽之曰：「娶於杭郡之良家。」眾見其舉止溫柔，言詞慧利，信且悅之。美人處生之室，奉長上以禮，待婢僕以恩，左右鄰里，俱得其歡心。且又勤於治家，潔於守己，雖中門之外，未嘗輕出。眾咸賀生得內助。
　　荏苒三載，當丁巳歲之仲秋，又治裝赴外省鄉試。行有日矣，美人請於生曰：「臨安，妾鄉也。從君至此已得三秋今而君往，願得一歸，以訪翹翹也。」生許諾，遂買舟同載，直抵錢塘，僦屋居焉。至之明日，適值七月之望，美人謂生曰：「三年前曾於今夕與君相會，今而適當其期，欲與君一往聚景園，再續舊游可乎？」生如其言，載酒而往。
　　至晚，東城月上南浦，荷香露柳，煙篁動搖，堤岸宛若昔時之景。行至園前，則見翹翹迎拜於路左曰：「娘子陪侍郎君，遨遊郡邑，首尾三車，已極人間之樂，獨不念舊居乎？」三人入園，同至西軒而坐。美人忽涕淚俱下，而告生曰：「感君不棄，侍奉許時，未遂深歡又當永別。」生曰：「何故？」對曰：「妾本幽陰之質，久踐陽明之世，甚非所宜。特以與君有夙世之緣，故冒犯條律以相從耳。今而緣盡，自當奉辭。」生驚問曰：「然則何時？」對曰：「正在今夕矣。」生悽惶不忍。美人曰：「妾非不欲終事君子，永奉頻繁。然而程命有限，不可違越。若更遲留，須當獲咎。非止有損於妾，亦當不利於君。豈不見越娘之事乎？」生意稍悟，然亦悲怨淒切，徹曉不眠。及山寺鐘鳴，水村雞唱，急起與生相撫為別，解所御玉指環係生衣帶曰：「異日見此，勿忘舊情。」遂分袂而去，然猶頻頻而傾，良從始滅。生慟而返。
　　翌日具肴，焚紙錢於墓下，作文以弔祭之曰：
　　惟靈生而寂美，出類超群夫。奇姿於宇宙，鍾秀氣於乾坤。爛然如花之麗，粹然如玉之溫。達則天上之金屋，窮則路左之孤墳。托松柏而共處，對狐兔之群奔。落花流水，斷雨殘雲，中原多事，故國無君。撫光陰之過隙，視日月之奔輪。然而，三靈不泯，一性長存。不必仗少翁之奇術，自能現倩女之芳魂。玉匣驂鸞之扇，金泥撲蝶之裙。聲冷冷兮瑤佩，香藹藹兮蘭蓀。方欲同歡而共老，奈何說合而複分。步洛妃凌波之襪，赴王母瑤池之樽。即之而無所睹，叩之而不復聞。悵後會之莫續，痛前事之誰論。鎖楊柳春風之院，閉梨花夜雨之門。恩情斷兮情漠漠，哀怨結兮雲昏昏。音容杳而莫接，心緒亂而紛紜。謹含哀而奉弔，庶有感於斯文。嗚呼，哀哉尚饗。


　　


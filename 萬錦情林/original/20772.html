<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬錦情林 - 　白錦瓊奇會遇</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>白錦瓊奇會遇</font></h4>
			　　至正辛酉紀歲，三月暮春。花發名園，一段異香來繡戶；鳥啼綠樹，數聲嬌韻入畫堂。正是修禊良辰，風光雅麗，浴沂佳候，人物繁華。時兵寇蕩我郊原，鄉人皆居城邑。紛紛霧集，皆顯貴之王孫；濟濟雲從，悉英豪之國士。<br />
　　江南俊傑，白姓諱景雲，字天啟，別號黃源者，崇文學士裔孫，荊州別駕公子也。雅抱與春風並暢，丰姿及秋水同清。正弱冠之年，列黌宮之選，抱騎龍之偉態，負倚馬之雄才。乘此明媚朔朝，獨步烏山絕項，吟詩一首曰：<br />
　　玉樹迎風舞，枝枝射漢宮。<br />
　　餘□猶染翠，飛袖想凌紅。<br />
　　海闊龍吟水，山高鳳下空。<br />
　　瑤天羅綺閣，獨上騁閬風。<br />
　　於是登書云之台，入凌虛之閣。適有三姬在廟，賽禱明神。絕色佳人，世間罕有。溫朱顏以頂禮，露皓齒而陳詞。一姬衣素練者，年約十九餘。色賽三千宮貌，身披素服，首戴碧花。蓋西子之淡妝，正文君之新寡。愁眉嬌蹙，淡映春雲，雅態幽閒，光凝秋水。乃躬以下拜，願超化未亡人。一姬衣綠者，容足傾城，年登十七，華髻玲瓏朱玉，綠袍雜雅麗鶯花。露綻錦之絳裙，恍新妝之飛燕。輕移蓮步深深拜，微啟朱唇款款言。盍為親宦游，願長途多慶。一姬衣紫者，年可登乎十五，尤麗於二妹。一點唇朱，即櫻桃之九熟。雙描眉秀，疑御柳之新鉤。金蓮步步流金，玉指纖纖露玉。且拜且笑，無祝無言。侍女數人，居傍鵠立。<br />
　　白生門外竊視，久而不定情，突入參神。三姬見其進之遽也，各以扇掩面而笑焉。生遂致恭，姬亦答禮。姬各奉身而退，生亦屏跡尾隨。乃知衣素練者，趙富賢第四女，名錦娘，世居烏山，嚴父先逝。錦適於鄭，半載夫亡，附母寡居，茲將二載也。衣綠絹者，李少府長女，名瓊姐，父任辰州，念母年老，留瓊於家奉事祖母也。衣紫羅者，中督府參軍次女，名奇姐，父卒於宦，母已榮封，家貲甚殷，下惟幼弟也。時瓊、奇居遠城外，今避寇借居趙家，且與錦娘為姨表之親，故朝夕相與盤桓者也。<br />
　　三姬見生之丰采，有顧盼情。白生見姬之芳顏，有留戀意。既知所在，遂策於心。因就趙之左屋附居，乃得與三姬為鄰。趙女微知生委曲之情，而春心已動。白生既得附趙女之室，而逸興遄飛，因吟長短句一首曰：<br />
　　十分春色蝶浮沉，錦花含笑值千金。瓊枝戛玉揚奇音，雅調大堤恣狂吟，豔麗美容動君心。何時償願？作比翼附連枝，有朝飛繞巫山上。<br />
　　於時，投刺比鄰，結拜趙母，遂締錦娘以妹，而錦亦以兄禮待生。然趙母素頗莊嚴，生亦莫投其隙。<br />
　　一日，母有寒疾，生以子道問安，徑步至中堂。錦娘正獨立，即欲趨避。生遂進前曰：「妹氏知我心乎？多方為爾故也。予獨無居而求鄰貴府乎？予獨無母而結拜尊堂乎？此情倘或見諒，糜骨亦所不辭。」錦娘曰：「寸草亦自知春，妾豈不解人意。但幽嫠寡妹，何堪薦侍英豪。慈母嚴明，安敢少違禮法。」生曰：「崔夫人亦謹嚴之母也，卓文君亦幽嫠之英也。」生言猶未終竟，聞戶外有履聲，錦娘趨入中閨，生亦入母寢室問病。母托以求醫，生奉命而出。復至舊處，久立不見芳顏，惟見侍女去來，懊恨而出。<br />
　　詰朝，生迎醫至，三姬咸在問安，轉入屏風後，不見玉人容矣。生大悒悒，歸作五言古詩一首曰：<br />
　　巫山多神女，歌舞瑤台邊。<br />
　　雲雨不可作，空餘楊柳煙。<br />
　　芙蓉迷北岸，相望更淒然。<br />
　　何當一攀折，醉倒百花前。<br />
　　翌日，生奉藥至，遇錦娘於東階，不覺神魂飛蕩，口不能言。錦駭曰：「兄有恙乎？」生搖頭。又曰：「兄勞頓乎？」復搖頭。錦曰：「何往日春風滿面，今日慘黛盈顏耶？」生良久曰：「吾為妹病之深矣。若妹無拯援之心，將索我於枯魚之肆矣。」錦笑曰：「兄有相如之情，妾豈無文君之意。但莫得其便，恐枉費神思。春英、秋英日侍寢所，未事先覺。瓊姐、奇姐繡房聯璧，舉動悉知。我當為兄圖之，兄但勤事吾母，若往來頻速，或有間夷投。生前曳其袖，錦斂步而退，擲帕於地。生拾而藏之，進藥母前。母呼錦至，謂曰：「如此動勞大哥，汝可深深拜謝。人家之子如此小心，我家小哥全不曉事。」女微哂而拜生，生含笑而答禮。生遂索炭烹藥，女亦奉火以從。小哥者錦弟，年甫十歲也。母命相陪，潛出遊戲。白生因得以目送情，錦娘亦以秋波頻盼。兩情飄蕩，似翠柳之醉熏風；一意潛孚，恍曉花之迎滴露。蓋形雖未接，而神已交矣。藥既烹熟，女嘗，進母。生在背後戲褰其裳。女乃轉身，怒目嗔視，生即解意告歸，女因送出切責曰：「兄如此，倘慈母見之，何顏復入乎，昨日之帕，兄當見還。倘若輕泄於人，俾妾名節掃地。」生曰：「吾深悔之，更不復然。」遂各辭歸，兩情悒怏。<br />
　　自此女坐繡樓，齧指沉念，神煩意亂，寢食不寧。日間勉強與二妹笑言，夜來神魂惟白生眷戀。生亦無心經史，坐臥注意錦娘。口念有百千番，腸斷已八九回。每欲索筆題詩，神昏不得句矣。因屢候母起居，往來頗見親密。雖數次與錦相遇，終莫能再敘寒溫。<br />
　　一日，生至中堂。四顧皆無人跡，遂直抵錦娘寢室。適彼方悶坐停繡。生遇錦娘，一喜一懼。錦見白生，且駭且愕。生興發，不復交言，遂進前摟抱求合。正半推半就之際，聞春英堂上喚聲。女急趨母室，生脫身逃歸。此時錦自不覺，瓊姐已陰知之矣。題詩示奇姐曰：<br />
　　蛺蝶彩黃英，花心未許開。<br />
　　大風吹蝶去，花落下瑤台。<br />
　　奇姐帶笑亦和以詩曰：<br />
　　蝶為尋芳至，花猶未向開。<br />
　　春英妒玉蝶，摧倒百花台。<br />
　　因曰：「此生膽大如斗。」瓊曰：「此必先與四姊有約，吾姊妹當作磨兜堅可也。」<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
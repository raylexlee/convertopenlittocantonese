<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬錦情林 - 　田洙遇薛濤聯句記</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>田洙遇薛濤聯句記</font></h4>
			　　五羊田洙，字孟沂，洪武十七年甲子四月，隨父百祿赴蜀成都教官。洙清雅有標緻，書畫琴棋，靡所不曉。諸生日與嬉游，愛之逾於同氣，凡遠近名山勝境，吟賞殆遍。嘗曰：「吾平生懶事聲利，但長得好處登臨足矣！」明年秋，百祿將遣回，洙母不忍舍，乃曰：「兒來未久，奈何使去？且官清氈冷，路費艱難，公宜再思。」百祿乃謀於諸生之親厚者，使開館於人家，一則自可讀書進學，一則藉俸金為歸計。諸生深幸洙留，遂薦於附郭大姓張氏，次歲丙寅正月十八日設帳，庠序朋好，群送以往；張大喜，開宴，待為上賓，且謂百祿曰：「令嗣晚間免回，可令就宿舍下。」百祿許之。至二月花晨，洙解齋歸省，偶經一所，境甚幽僻，山下皆桃樹，花方盛開。洙愛之，小立徘徊。忽見桃林中一美人，延佇花下，洙不敢顧而去。爾後經從，美人必在門首。一日，洙過，偶遺所得俸金，美人命婢拾以還洙，洙感激；明日，詣謝。至門，丫鬟入報曰：「前遺金郎來矣！」請入內廳，美人出相見，笑問曰：「君非張運使宅西賓乎？」洙曰：「然！」且謝還金事。美人曰：「張氏一家親戚，彼西賓即吾西賓也，奚謝為？」洙起揖曰：「敢問夫人名閥為誰？與敝東何親？」美人曰：「此為平姓，成都故族也。妾文孝坊薛氏女，嫁平幼子康，不幸早卒，妾獨孀居。」坐久，茶至再，洙辭出，美人留之曰：「今夕且宿寒舍，若賢東知君至此，而妾不能為一款曲，惶愧殊甚！」即陳酒饌，設二席，與洙耦坐。坐中勸酬極至，語雜諧謔；洙以真張氏姻婭，不敢少縱。美人曰：聞君倜儻俊才，雅能賦詠，何至作儒生酸乎？妾雖不敏，亦頗解吟事，今既遇賞音，而高山流水，何惜一奏！」因盡出其家所藏唐賢遺墨示洙，其中元稹、杜牧、高駢詩詞手翰尤多，皆真跡，炳然如新，洙玩之不忍釋手，美人麾婢撤去舊俎，別出佳餚，中多異味，不能識；取玻璃杯酌洙。洙口占一詩曰：<br />
　　路入桃源小洞天，亂紅飛處遇嬋娟；<br />
　　襄王誤作高唐夢，不是陽台雲雨仙。<br />
　　美人曰：「佳則佳矣，然短章寂寥，不足以盡興；用『落花』為題，共聯一首如何？」洙曰：「謹如教。」美人唱曰：<br />
　　韶豔應難挽，芳華信易凋（薛）。<br />
　　綴階紅尚媚（洙），<br />
　　委地白仍嬌（薛）。<br />
　　墜速如辭樹（洙），<br />
　　飛遲似戀條（薛）。<br />
　　蘚鋪新蹙繡（洙），<br />
　　草疊巧裁綃（薛）。<br />
　　麗質愁先殞（洙），<br />
　　香魂痛莫招（薛）。<br />
　　燕銜歸故壘（洙），<br />
　　蝶逐過危橋（薛）。<br />
　　黏帙將□露（洙），<br />
　　衝簾乍起飆（薛）。<br />
　　遇晴猶有態（洙），<br />
　　經雨倍無聊（薛）。<br />
　　蜂趁低兼絮（洙），<br />
　　魚吞細雜□（薛）。<br />
　　輕盈珠履踐（洙），<br />
　　零亂翠鈿飄（薛）。<br />
　　鳥過生愁觸（洙），<br />
　　兒嬉最怕搖（薛）。<br />
　　褪英浮雨澗（洙），<br />
　　殘蕊漾風潮（薛）。<br />
　　積徑教童掃（洙），<br />
　　沿流倩水漂（薛）。<br />
　　媚人沾錦瑟（洙），<br />
　　瀹茗入詩瓢（薛）。<br />
　　玉貌樓前墮（洙），<br />
　　冰容夢裡消（薛）。<br />
　　芳園曾藉坐（洙），<br />
　　長路或追鑣（薛）。<br />
　　羅扇姬藏瓣（洙），<br />
　　筠籬僕護苗（薛）。<br />
　　折來隨手盡（洙），<br />
　　帶處近環焦（薛）。<br />
　　□泥猶悽慘（洙），<br />
　　瓶空更寂寥（薛）。<br />
　　葉濃陰自厚（洙），<br />
　　蒂密子偏饒（薛）。<br />
　　豈必分茵圂（洙），<br />
　　寧思上砑硝（薛）。<br />
　　香餘何吝竊（洙），■<br />
　　□解不煩邀（薛）。<br />
　　冶態宜宮額（洙），<br />
　　癡情妒舞腰（薛）。<br />
　　妝台休浪拂（洙），<br />
　　留伴可憐宵（薛）。<br />
　　聯成，美人出小箋寫之，寫訖，夜已二鼓，延入寢室，自薦枕席，魚水歡情，極其繾綣。枕邊切切叮嚀洙曰：「慎勿輕言，若賢東知之，彼此名節喪盡矣。」次日，以臥獅玉鎮紙一枚贈洙，送至門外，曰：「無事再來，勿效薄倖也。」洙遂結館東曰：「老母相念至深，必令歸家宿歇，不敢留此。」館東信之，洙由是常宿美人所。逾半年，人無知音。惟賞花玩月，舉白弄琴，曲盡人間之樂。一夕，與洙論詩曰：「唐人喜作回文，近時罕見。」洙曰：「惟夫人柔情幽思，談笑為之，若予荒鈍，無復措辭。」美人笑曰：「請試命題，以求教益！」洙遽曰：「四時詞也。」美人即賦詩曰：<br />
　　花朵幾枝柔傍砌，柳絲千縷細搖風。<br />
　　霞明半嶺西斜日，月上孤村一樹鬆。<br />
　　涼回翠簟冰人冷，齒沁清泉夏井寒。<br />
　　香篆裊風清縷縷，紙窗明月白團團。<br />
　　蘆雪覆汀秋水白，柳風凋樹晚山蒼。<br />
　　孤燈客夢驚空館，獨雁徵書寄遠鄉。<br />
　　天凍雨寒朝閉戶，雪飛風冷夜關城。<br />
　　鮮紅炭火圍爐暖，淺碧茶甌注茗清。<br />
　　讀與洙聽，洙歎其敏妙，將濡毫屬和。美人曰：「政所謂木桃瓊玖，敢望報乎？」洙答曰：「真乃是『白雪』雜『陽春』，難為和耳。」亦賡四韻曰：<br />
　　芳樹吐花紅過雨，入簾飛絮白驚風。<br />
　　黃添曉色春舒柳，粉落晴香雪覆鬆。<br />
　　瓜浮甕水涼消暑，藕疊盤冰翠嚼寒。<br />
　　斜石近階穿筍密，小池舒葉出荷團。<br />
　　殘日絢紅霜葉赤，薄煙籠樹晚林蒼。<br />
　　鸞書寄恨羞封淚，蝶夢驚愁怕念鄉。<br />
　　風捲雪篷寒罷釣，月霜輝柝冷敲城。<br />
　　濃香酒泛霞杯滿，淡影梅橫紙帳清。<br />
　　美人且讀且笑曰：「絕妙好詞，但兩韻俱和則善矣。」洙曰：「君子不欲多上人，輸一籌耳。」洙因曰：「蜀中山水奇勝，自昔以來，多產佳麗；若昭君、文君、薛濤輩，以夫人方之，迨亦有優劣乎？」美人曰：「昭君遠嫁胡沙，卓氏當壚可恥，貌美命薄，俱受苦辛。使子遇薛濤，亦不啻如今日也。由是言之，固為優矣。」洙曰：「濤妓女，何敢上擬夫人，但其才貌，亦可謂難得者。餘嘗讀秦再思《紀異錄》云，高千里鎮蜀，嘗開宴，改一字令曰：『口，有似沒量鬥。』濤曰：『川，有似三條椽。』高曰：『奈何一條曲。』濤曰：『相公尚使沒量鬥，窮酒佐三條椽有一條曲，又何足怪！』婦人敏贍，誠未易比。」美人曰：「子知其然，而不知其所以然，如此之類。特戲笑之語耳，若其『水國蒹葭夜有霜，月寒山色共蒼蒼，誰雲萬里自今夕，離夢杳如關塞長』之作，可以伯仲杜牧；而尤善制小箋，至今蜀人號薛濤箋；而子以妓女薄之，非知濤者也。」酒罷就枕，洙饋以八珠耳■一副。美人謝曰：「謹當佩服，猶君子之常在耳邊也。」又逾時，洙母病，遂輟講，歸侍湯藥，如此三月餘，方愈。美人訝其久不來，恐有他遇，乃賦懊惱曲怨之。會洙母疾愈，復入齋，是夕，即造平氏。美人迎謂曰：「何久別耶？」洙以實告。美人曰：「三月不違人，今違人三月矣。」洙戲之曰：「三月不知肉味，知肉味在今夕矣。」談謔間，出前曲示洙，曲曰：<br />
　　黑鉛鑄劍難為鋒，碧芰制衣寧御風？歙漆阿膠忽紛解，清塵濁水何由逢？請看綠草南園蝶，並宿花房花亦悅；鴛鴦頭白不相離，那學秋胡便長別！東鄰美女紅玉梭，雪縷鳳機成素羅。雨意雲情肯輕許，縱然折齒將如何？深深永巷閒風月，錦帳蘭缸淚如血，血點年深久尚紅，至今灑在同心結。<br />
　　洙愛其才色，眷戀愈深。美人亦重洙文采，傾竭不吝，謂洙曰：「向時聯句，未盡高情，今夕當輕彈慢舞，淺酌微吟，再成一首，庶見吾二人勁敵也。」乃以睡鴨爐焚香，紅蚌脯薦酒，鉤簾望月，並坐前楹。洙曰：「昔韓昌黎與孟效有城南聯句、鬥雞、石鼎、秋雨等作，宏詞險韻，膾炙人口；今茲之賦，宜命作月夜聯句，以五十句為率，夫人然之否乎？」美人曰：「吾意也。」洙乃請美人先賦曰：<br />
　　庭月如鋪練（薛），<br />
　　池星似撒棋（洙）。<br />
　　天空河影澹（薛），<br />
　　節換斗杓移（洙）。<br />
　　梨棗低垂樹（薛），<br />
　　藤蘿密蔓籬（洙）。<br />
　　草紛螢火亂（薛），<br />
　　乾偃鳥巢欹（洙）。<br />
　　怪石形疑魅（薛），<br />
　　芳花色勝姬（洙）。<br />
　　髹盆涼沁水（薛），<br />
　　紈扇靜搖■（洙）。<br />
　　雙陸收骰局（薛），<br />
　　琵琶上練絲（洙）。<br />
　　砌蛩音遠近（薛），<br />
　　簷馬響參差（洙）。<br />
　　銀作彈箏甲（薛），<br />
　　鼍為冒鼓皮（洙）。<br />
　　秋筠斜織簟（薛），<br />
　　暑帳薄裁■（洙）。<br />
　　宿燕棲還起（薛），<br />
　　驚禽下復疑（洙）。<br />
　　地幽塵闃寂（薛），<br />
　　城遠漏逶迤（洙）。<br />
　　窈窕來紅拂（薛），<br />
　　雍容識紫芝（洙）。<br />
　　緣深天作合（薛），<br />
　　誓重鬼難欺（洙）。<br />
　　幸已逢良夕（薛），<br />
　　艱哉遇少時（洙）。<br />
　　慇懃酬契闊（薛），<br />
　　傾倒極淋漓（洙）。<br />
　　蓮實瑤琴軫（薛），<br />
　　荷簡碧酒卮（洙）。<br />
　　■■呼能婢斲（薛），<br />
　　瓶喚小鬟持（洙）。<br />
　　殼破開螃蟹（薛），<br />
　　唇腥啖蛤蜊（洙）。<br />
　　菱煩纖手剝（薛），<br />
　　肉拔利刀披（洙）。<br />
　　令急觥行速（薛），<br />
　　謳清曲度遲（洙）。<br />
　　勸酬兼爾汝（薛），<br />
　　講論雜乎而（洙）。<br />
　　冷脆嘗瓜果（薛），<br />
　　鹹酸啜醢醯（洙）。<br />
　　豔杯浮琥珀（薛），<br />
　　異器捧玻璃（洙）。<br />
　　熊掌停犀筋（薛），<br />
　　酥湯進蜜脾（洙）。<br />
　　渴來便茗好（薛），<br />
　　酣後快冰宜（洙）。<br />
　　妙句聯將就（薛），<br />
　　狂心坐已馳（洙）。<br />
　　歌筵渾可罷（薛），<br />
　　臥具早教施（洙）。<br />
　　不用尋桃葉（薛），<br />
　　那須聽竹枝（洙）！<br />
　　媚人鶯語滑（薛），<br />
　　惱醉蝶情癡（洙）。<br />
　　咳處珠凝唾（薛），<br />
　　顰時黛蹙眉（洙）。<br />
　　釵斜金溜髻（薛），<br />
　　釧冷栗生肌（洙）。<br />
　　小小真能謔（薛），<br />
　　盼盼最解詩（洙）。<br />
　　風流雲雨夢（薛），<br />
　　宛轉豔陽詞（洙）。<br />
　　步緩腰肢裊（薛），<br />
　　環低耳語私（洙）。<br />
　　夜香防竊聽（薛），<br />
　　午浴避潛窺（洙）。<br />
　　繡履含羞脫（薛），<br />
　　銀燈帶笑吹（洙）。<br />
　　素羅床畔解（薛），<br />
　　粉汗枕前滋（洙）。<br />
　　暖玉綃籠筍（薛），<br />
　　春蔥指露錐（洙）。<br />
　　雲偏鬆綠發（薛），<br />
　　浪動青幃■（洙）。<br />
　　狎態堪歸畫（薛），<br />
　　嬌顏可療機（洙）。<br />
　　襪塵■新舞（薛），<br />
　　鬢膩宿油脂（洙）。<br />
　　荀鶴高文譽（薛），<br />
　　崔鶯絕世姿（洙）。<br />
　　未誇連蒂好（薛），<br />
　　只羨並頭奇（洙）。<br />
　　何處空題葉（薛）？<br />
　　誰家■謾結（洙）？<br />
　　漆膠當自固（薛），<br />
　　衽席只餘知（洙）。<br />
　　慎勿萌嫌隙（薛），<br />
　　毋令惜別離（洙）。<br />
　　芝蘭同臭味（薛），<br />
　　松柏共襟期（洙）。<br />
　　永奉閨房樂（薛），<br />
　　長陪楮墨嬉（洙）。<br />
　　泰山如作礪（薛），<br />
　　此志莫教虧（洙）。<br />
　　或日，洙館東偶過泮宮，因勸百祿曰：「令嗣每日一歸，不勝匍匐，俾之仍宿寒舍，豈不便益？」百祿曰：「從開館之後，一向只寓公家，前者因其母病，暫輟一季爾，後並不曾回，何言之謬也！」張大駭，不敢盡其詞而出。是晚，洙果告歸，張潛使欠視其所往，及途半，不復見矣；走報張，急遣人入城，問百祿，無有也。意其少年放逸，必宿花柳，然思此處又無妓館，大以為怪。次日洙來，張問曰：「昨宵宿於何處？」曰：「家間耳。」張曰：「非也！某已令人蹤跡先生，莫測所詣，學中亦不見？」洙誑曰：「因過一朋友處談話良久，抵家，暮矣。」張知其詐，呼追洙僕，使面證之。洙叱曰：「汝到吾家，隨即出城，比吾歸，汝已去矣，何得妄言？」僕曰：「我昨夜宿先生家，今日早飯罷方回；老廣文亦甚驚訝，要自來相尋。」洙窘甚，顏色陡變。張曰：「先生如有私眷，當以實告，勿隱也。」洙弗能諱，乃具道本末，且愧謝曰：「此令親見留，非賤子輒敢無禮。」張曰：「吾家何嘗有親戚在此？兼諸房姊妹亦無事平姓者，必崇也。今當自愛，不宜復往！」洙唯唯。抵暮，私詣美人，道此意。比至，美人已知，曰：「郎勿怨，蓋冥數盡於此也。」與洙痛飲，且敘歡情。及曉，美人語洙曰：「從此永別，後會難期，無以將意。」出灑墨玉筆低玉管一枝為貺，云：「此唐物也，郎慎藏之。」遂飲泣而別。張料洙是夕必再去，自出覘之，果不在館，因入謂其妻曰：「西賓此事，不可不使其父母知之。」乃以洙所為，備告百祿。百祿大怒，呼歸杖之，洙遂吐實，且出所得玉鎮紙、玉筆管及聯句諸詩。百祿取視，管上刻「渤海高氏文房清玩」。乃謂張曰：「物既稀奇，詩又俊逸，必非尋常怪也。」呼洙同往窮之，將近，遙指曰：「在此。」至則■非前景，屋宇俱無，但水碧山青，桃株依舊。張謂百祿曰：「是矣，此地相傳唐妓薛濤所葬，後人因鄭谷蜀中詩有『小桃花繞薛濤墳』之句，遂種桃百株，為春時遊賞之所。賢郎佳遇，必濤也。且所謂嫁平幼子康者，乃平康巷也。文孝坊者，城中亦無此額；而文與孝合為教字，謂教坊也，教坊，唐妓女所居，濤為蜀樂妓，故居教坊也。非濤而誰哉？況管上字刻高氏清玩，則唐西川節度使高駢千里所貯，當駢鎮蜀，濤於諸妓中，最蒙寵待，筆與鎮紙，皆駢賜也。兼所藏諸帖，又駢與元丞相、杜紫微最多，蓋元與杜嘗有詩贈之，即『錦江膩滑峨嵋秀，幻出文君與薛濤』是也。其為濤之靈無疑，而物出於駢者審矣。無庸深究！」百祿甚以為然，然恐其終為所惑，急遣還廣中，寶藏數物，常以示人。後二年，洙亦入學，為生員，中洪武甲戌進士，授山東曹縣知縣，竟亦無他焉。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
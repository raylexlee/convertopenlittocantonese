<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬錦情林 - 　甘節樓記</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>甘節樓記</font></h4>
			　　嘉興姜儒之女，幼聰敏，長恭勤。親識卜其不凡。及笄，歸同邑之馬。敬執婦禮，無可指議者。數年而病亟。召姜謂曰：「合巹之際，而今已矣，汝當自為計，無勞傷念也。」姜掩淚曰：「事君以來，待罪房下，恨不得白首相從，敢萌他志。」曰：「上喪翁姑，下無子嗣，何所憑依而可自守。」姜曰：「夫者，婦之天也。君既不幸，吾安用生。君先之，妾當後也。」乃相對嚎啕，親戚皆感泣。果卒於病，姜執喪甚哀。殮送事畢，即沐浴焚香，閉閨自縊。時，閨中有聲，轟然縊帶自絕如剪。伴者排門而入，見姜頭擁白巾，墜地若醉。急扶寬解，運以胸額，執以指臂，灌以湯水。久之方蘇，曰：「才欲與先夫同游地下，不料為神人所援，斷吾縊，返吾精，不得遂吾之志。」言訖大慟。親屬恐生他變，勸還父家，處一小樓，居臥其中，絕不飲食。餓及旬餘不死。親屬交慰之曰：「死生修短，天也。今汝求死者屢矣，而卒不死，是天未欲亡汝也。合進飲食，為天自愛。況奇節苦行，天人俱知，縱不死而芳操，可汗青簡，何必徇溝瀆事耶。」姜乃勉強承命，但茹果飲水而已，終不粒食。延三十餘年而無恙。天之■全節也如此，亦異矣哉。有司未上其事，得膺殊旌。惟邑令黃崇，訓表其樓，曰甘節樓云。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬錦情林 - 　詩吟類一百零一篇</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>詩吟類一百零一篇</font></h4>
			　　（按：原書卷之四收詩、吟類一百零一篇，<br />
　　卷之五收詞、歌、賦、曲、贊類五十七篇，<br />
　　卷之六收箴、銘、雜文類五十一篇，共二百零九篇。這裡只選取三十七篇，附其全目於後。）<br />
　　卷之四．上層全目<br />
　　君臣弈棋　狀元詩讖　天花板詩　東坡誚妓<br />
　　詠詩見志　挈牌賣詩　麻胡吟句　紫燕吟<br />
　　忪友忠節　酸字題梅　獻詩救夫　讀書吟<br />
　　題項羽廟　遇盜索詩　寄襪鞋詩　結交行<br />
　　燒貢院詩　楊少卿詩　龍妾寄詩　題燕侶詩<br />
　　贈子應試　神翁先見　留詩為別　燕樓死節<br />
　　命題椿子　招文蕭詩　苧羅仙女　花枝金鈴<br />
　　姚少師詩　投詩配仙　二女獻詩　紅綃妓詩<br />
　　詠詩嘲僧　鬼女聯詩　桐葉題詩　回文四絕<br />
　　嘲友驕詩　束綾贈詩　鎖袍賞婦　妓館留題<br />
　　相約一笑　見詩求婚　咫尺相思　王魁負約<br />
　　君臣贈答　楊謝聯句　用中奇遇　逐婦吟<br />
　　神童詠鳥　人月雙圓　江卿臘雪　綠窗吟<br />
　　詠鷹知賢　藤籠老木　龜圖獻詩　白頭吟<br />
　　題諫官廟　木蘭戌邊　寄衣侑詩　浩歌行<br />
　　女奇狀元　詠青鬆詩　寫真寄詩　旌表烈婦<br />
　　夢題扇梅　寄征衣詩　紫燕傳詩　裂帛投河<br />
　　命題水棒　拆柬復詩　湖州期約　題金山寺<br />
　　賦詩食犬　詠詩辭婚　寄士登詩　金陵翠翹<br />
　　楮衾獻詩　盤塘仙女　剡嶺死節　詠白鸚鵡<br />
　　詩僧請韻　烏衣國婿　妙端題壁　嘲妓擇偶<br />
　　田叟贈藥　紅葉題詩　湘江柘枝　貧妓坐化<br />
　　詠萍伏降　戰袍賜婦　眾妓歌詩　武泉吟<br />
　　詠門第詩　書紅銷帕　詠針嘲妓　惜花吟<br />
　　愍肅詩讖　元宵佳偶　謝遣妓妾　虞美人行<br />
　　題岳王祠<br />
<br />
　　君臣弈棋<br />
<br />
　　仁廟在東宮時，嘗觀二內侍弈棋。因命曾子先生，應制詩云：<br />
　　兩軍對敵立雙營，坐運神機決死生。<br />
　　千里封韁馳鐵馬，一川波浪動金兵。<br />
　　虞姬歌舞悲垓下，漢將徵旗逼楚城。<br />
　　興盡計窮征戰罷，鬆蔭花影滿殘枰。<br />
　　仁宗和云：<br />
　　二國爭強各用兵，擺成隊伍定輸贏。<br />
　　馬行曲路當先道，將守深宮戒遠征。<br />
　　乘險出車收敗卒，隔河飛炮下金城。<br />
　　等閒識得軍情事，一著成功見太平。<br />
　　詞意宏偉，尤勝前詩，君臣器量見矣。<br />
　<br />
　　詠詩見志<br />
<br />
　　唐宣宗微時，因武宗忌之，遁跡為僧，時遊方外，至黃櫱寺與黃櫱禪師同觀瀑布。黃櫱得詩一聯云：<br />
　　千岩萬壑不辭勞，遠看方知出處高。<br />
　　宣宗續之曰：<br />
　　谿澗豈能容得住，終歸大海作波濤。<br />
　　諦觀此詩，王者氣象，自與人別。<br />
　<br />
　　題項羽廟<br />
<br />
　　項羽廟，在內黃烏江道中。歲時，士人過客祀焉。有士人游其廟，瞻像呀嗟，惜其不得秦鹿，竟落烏江之滸，命殞青鋒，因書壁以詩曰：<br />
　　楚水淋淋漢水波，楚山河屬漢山河。<br />
　　范增有意空彈鋏，項伯無謀為倒戈。<br />
　　子弟八千垓下散，佳人一曲帳中歌。<br />
　　今來欲問前朝事，莫也將軍記得麼？<br />
　　詩方就，大風西來，揚沙飄瓦，江湧洶濤，凜有喑啞叱咤之餘威。士人曰：「項將軍憤鬱其未泯歟？何聞詩而遽怒也。」復吟一絕以慰之曰：<br />
　　巍巍廟宇峙江濱，大將端為血食神。<br />
　　尊德不須懷舊恨，漢家今已屬他人。<br />
　　由是，風恬浪息，天晶日如故。後有士人，復以詩嘲之云：<br />
　　君不君兮臣不臣，緣何立廟在江濱？<br />
　　三分天下猶嫌少，一百紙錢值幾文？<br />
　　雲罷，狂風大作，撤轉廟門向後，不受其祀。觀此，則凡英雄豪傑，雖物故於千百載之上，其英氣靈爽，尤轟烈於天地間也。<br />
　<br />
　　相約一笑<br />
<br />
　　唐李泌，肅宗時召至，賜金紫，拜司馬。賊平，隱衡山後，居洛，與僧圓澤契。嘗約游青城、峨嵋山，泌欲舟行，澤欲步行。泌具舟強之，路見一婦人汲水。澤曰：「此婦人孕身三年矣。吾當為之子，所以不欲舟行，今無可逃矣。以三日洗兒，一笑為約。十二年後，於杭州天竺一見為信。」是夕，澤卒。李三日往其家，問之，果得兒，相見一笑。後十年，趕杭，月下泊舟岸下，聞葛洪川畔，有人乘牛叩角歌曰：「三生石上舊精魂，賞月吟風不要論。慚愧情人遠相訪，此身須是性長存。」泌曰：「澤公健否？」澤曰：「李公真信士。然緣未盡，慎勿相見。」又作詩曰：<br />
　　身前身後事茫茫，欲說姻緣恐斷腸。<br />
　　吳越山川游已遍，卻回煙棹上瞿塘。<br />
　　時大歷九年也。<br />
<br />
　　君臣贈答<br />
<br />
　　嘉靖間，蔣太傅冕，歷仕三朝，致政歸全州。朝廷復使聘之，三年不至。皇上頒詩一道云：<br />
　　聞說江南一老牛，徵書聘下已三秋。<br />
　　主人有甚相虧汝，幾度加鞭不轉頭。<br />
　　冕稱疾，稽首望闕上詩云：<br />
　　老牛用力已多年，領破皮穿只愛眠。<br />
　　犁耙已休春雨足，主人何苦又加鞭。<br />
　　終不肯仕。<br />
<br />
　　詠鷹知賢<br />
<br />
　　崔鉉，元略之子也。為兒時，隨父至韓晉公■，■指架上鷹，令詠焉。吟曰：<br />
　　天邊心膽架頭身，欲擬飛騰未有因。<br />
　　萬里碧霄終一去，不知誰是解縧人？■<br />
　　□曰：「此兒可謂萬里前程也。」後寶歷三年登第，久居廊廟，三擁節麾，封魏國公。<br />
<br />
　　愍肅詩讖<br />
<br />
　　少保大司馬，錢塘於愍肅公謙，景泰初，監修京城時，見石灰，因而口占一絕云：<br />
　　千槌萬鑿出深山，烈火坑中煉爾顏，<br />
　　粉骨碎身皆不顧，只留清白在人間。<br />
　　後公因主易，儲慘，致大禍。此詩預為之讖也。<br />
<br />
　　摯牌賣<br />
<br />
　　詩宋隆興仇萬頃未達時，挈牌賣詩，每首三十文。停筆磨墨，罰錢十三。至一富家，方治棺，就以為題，即書云：<br />
　　梓人所就像紋杉，作就神仙換骨函，<br />
　　儲向明窗三百日，這回抽出也心甘。<br />
　　又有婦人，持白扇，以扇為題。仇舉筆，婦曰：「未也，以紅字為韻。」遂書云：<br />
　　常在佳人掌握中，靜時明月動時風。<br />
　　有時半掩佯羞面，微露胭脂一抹紅。<br />
　　又有婦人，以箋紙出求題曰：「即紙是矣，紙乃蘆雁也。」書云：<br />
　　六七葉蘆秋水裡，兩三個雁夕陽邊。<br />
　　青天萬里渾無礙，衝破寒潭一柱煙。<br />
　　又有婦人，方刺繡，以針為題，以羹字為韻云：<br />
　　一寸堅鋼鐵作成，綺羅裡面度平生。<br />
　　若教稚子敲成鉤，鉤得魚來便作羹。<br />
<br />
　　遇盜索詩<br />
<br />
　　李涉為國子博士，嘗過九江，至皖口，遇盜。盜問曰：「何人？」從者曰：「李博士也。」其為盜者曰：「若是李涉博士，不用剝奪。久聞詩名，願求一篇足矣。」涉贈一絕云：<br />
　　春雨灑灑江上村，綠林豪客夜知聞。<br />
　　相逢不識相迴避，世上如今半是君。<br />
　　盜感其詩，果不之奪。<br />
<br />
　　投詩配仙<br />
<br />
　　任生，岷江人，客游長安，有妓女曹文姬，工於詞翰。每求為偶者，先投詩以待其自擇。生投詩云：<br />
　　玉虛殿上掌書仙，一染塵心謫九天。<br />
　　莫怪濃香薰骨膩，霞衣曾惹御爐煙。<br />
　　妓得詩，大喜，遂留為偶。春朝秋夕，小酌微吟，如是者五年。後因春三月飲，妓道春詩云：<br />
　　仙家無夜亦無秋，紅日清風滿翠樓。<br />
　　遙望碧霄歸路冷，可能同駕五雲儔。<br />
　　乃與生曰：「妾本上天書仙，以情愛謫居人世，今當行，子宜偕行。」俄見朱衣持玉版至，曰：「李長卿新撰《白玉樓記》，召汝書牌。」生方悟，妓乃仙女也。遂同拜命，共舉步登空而去。<br />
<br />
　　鬼女聯詩<br />
<br />
　　有一逸士，道經一孤村，陰雨，乃吟詩曰：「山前山後雨蒙蒙。」未得接句，忽路傍一宅，有女刺繡簾內，和曰：「才入桃源路便通。」士曰：「偶向堂前逢繡女，」女曰：「豈知簾外有詩翁。」士曰：「三春楊柳家家綠，」女曰：「二月桃花處處紅。」士曰：「欲問今宵端的事？」女曰：「想來只是夢魂中。」士曰：「爾鬼耶？」遂不見，惟從棘而已。士驚懼戰慄。<br />
<br />
　　束綾贈詩<br />
<br />
　　宋寇萊公，集眾麗女能歌者，贈一束花綾。眾意未足，寵妾舊桃乃作二詩以呈云：<br />
　　一曲清歌一束綾，美人猶自意嫌輕。<br />
　　不知織女機窗下，幾度拋梭織得成？<br />
　　又：<br />
　　風動衣單手屢呵，幽窗軋軋動寒梭。<br />
　　臘天日短不盈尺，何似吳姬一曲歌？<br />
　　萊公和云：<br />
　　將相功名將若何？不堪光景似奔梭。<br />
　　人間萬事何須問，且向樽前聽豔歌。<br />
　　舊桃□衽而退。<br />
<br />
　　楊謝聯句<br />
<br />
　　越，楊氏女，漁者楊翁女也。容貌美麗，為詩不過兩句。或問：「何不終篇？」答曰：「無奈，情思纏繞，至兩句即亂不繼。」有謝生求娶，父曰：「吾女宜配公卿。」謝曰：「諺云，少女少郎，相樂不忘。少女老翁，苦樂不同。且安有少年公卿耶？」翁曰：「吾女詩，多兩句，子能續之而稱其意，則妻矣。」遂以女詩示生云：「珠簾半床月，青竹滿林風。」謝即續之曰：「何事今宵樂，無人解與同。」女曰：「天生吾夫也。」遂偶之。夫妻聚樂，多引泛江湖。後七年春日，楊忽題詩二句云：「春盡花隨盡，其如自是花。」謝曰：「何如為此不祥語？」女曰：「君且續之。」謝應聲曰：「從來說花意，不過此容華。」女曰：「逝水難駐，千萬自保。」即有首枕生膝而逝。<br />
<br />
<br />
　　盤塘仙女<br />
<br />
　　元揭曼碩，少游湖湘間。一日泊舟江□□，夜二更，月明如晝，中流，一棹將近船側，有素妝女子，衽而來。因問之，女答曰：「妾商婦也，知君遠來，故相迓耳。」遂留寢。迨曉，起謂曰：「君大富貴人也，宜自重。」乃留詩而別。詩云：<br />
　　盤塘江上是奴家，郎若閒時來吃茶。<br />
　　黃土築牆茅蓋屋，庭前一樹紫荊花。<br />
　　曼碩明日上岸，問其地，即盤塘鎮。見一水仙祠，牆垣皆黃土，中庭紫荊芬然。及登祠，所設像與夜來女形無異。後曼碩官至學士。<br />
<br />
　　苧羅仙女<br />
<br />
　　士人王軒，因游諸暨苧羅山，過西施灘，題詩石上云：<br />
　　嶺上千峰秀，江邊眾鳥春。<br />
　　今逢浣紗女，不見浣溪人。<br />
　　軒回顧，忽一女子，素衣瓊□至，與軒論。因答以詩云：<br />
　　妾自吳宮離越國，素衣千載無人識。<br />
　　當時心比金石堅，今日為君堅不得。<br />
　　軒知其異，乃貽詩四韻云：<br />
　　佳人去千載，溪山夕寂寞。<br />
　　野水浮白鷗，山花自開落。<br />
　　猿鶴舊清音，風月閒樓閣。<br />
　　無語立斜陽，幽人入天幕。<br />
　　女曰：「詩則美矣，未盡妾之所寄也。」又答詩一絕云：<br />
　　高花岩外曉相憐，幽鳥雨中啼不歇。<br />
　　紅雲飛過大江西，從此人間怨風月。<br />
　　於是留軒月餘乃歸。有郭素者聞其事，亦往留詩，寂無所見。或嘲之曰：<br />
　　三春桃李若無言，卻被斜陽鳥鵲喧，<br />
　　借問東鄰效西子，何如郭素學王軒。<br />
<br />
　　元宵佳偶<br />
<br />
　　張俊，因元宵觀燈，見一女，憑雙鬟立簾下。俊就假燭，托鄰嫗道意。女以詩約之云：<br />
　　憶昨燈前月下時，匆匆相見便分離。<br />
　　聞名恨不早相識，故使姻緣會偶遲。<br />
　　後為父母所覺，遂納俊為婿。<br />
<br />
　　田叟贈藥<br />
<br />
　　薛昭作平陸尉，謫為海康民。有田山叟者，贈藥一粒曰：「東去，不獨逃難，兼獲美女。」後於蘭昌宮見三女宴飲，昭趨入，女命就坐，因詢其姓氏。長曰張雲客，次曰蕭鳳台，小曰劉蘭翹。昭問：「雲客何許人？」雲客答曰「妾乃楊貴妃侍兒，昔舞霓裳，貴妃贈詩云」：<br />
　　羅袖生香香不已，紅渠照水秋煙裡，<br />
　　輕雲嶺上乍搖風，嫩柳池中初拂水。<br />
　　雲客又云：「妾蒙田天師給與降雪一粒，令服之，曰汝服此，雖死百年得生氣便可活。」昭問天師之狀，乃田叟者也。三女各贈詩一首。雲客詩曰：<br />
　　燈光不見玉成塵，曾遇金丹實有神。<br />
　　不意薛郎緣宿契，獨聞幽谷一枝春。<br />
　　鳳台詩曰：<br />
　　眠花不綻幾更休，今夕陽春獨換秋。<br />
　　我守孤煙無白日，寒雲堆上更添愁。<br />
　　蘭翹詩曰：<br />
　　幽谷啼鶯玉羽翰，埋金殞玉冷長灘。<br />
　　月華不忍扃泉戶，露滴松枝夜夜寒。<br />
　　吟罷，二女辭去，獨雲客與昭飲寢數夕。雲客曰：「但得新衣一襲，可起矣。」昭具新衣與之，雲客引至穴，啟棺木，體果生神，乃合體為一美女，起而與昭同歸。昭以詩酬之云：<br />
　　誤入深宮遇至人，月華清洗玉階塵。<br />
　　自疑身到蓬萊上，瓊樹三枝半夜春。<br />
　　金陵一時皆異之，豈非田山叟之仙術歟。<br />
<br />
　　咫尺相思<br />
<br />
　　開封華椿年，有女名春娘。讀書能詩。椿年延鄰生徐君亮小飲，春娘於窗間頻窺。生歸，以彩箋題詩，付婢，持贈春娘。詩云：<br />
　　自從一見如花面，曉夜相思腸欲斷。<br />
　　分明咫尺遠如天，何似同心作方便。<br />
　　春娘亦回詩道意，詩曰：<br />
　　燕子樓中燕子飛，芹泥一點誤沾衣。<br />
　　主人頻起嗔嫌意，垂下珠簾不放歸。<br />
　　後椿年知之，配為夫婦。<br />
<br />
　　寵妾寄詩<br />
<br />
　　陳少卿，溫州南溪人。宦鄉娶妾，甚寵。棄妻在家。其妻作詩寄之云：<br />
　　野雞羽毛好，不如家雞能報曉。<br />
　　新人貌如花，不如舊人能績麻。<br />
　　績麻作衫郎得著，眼看花開又花落。陳得詩，感之，完聚如初。<br />
<br />
　　折柬復詩<br />
<br />
　　三山吳仁叔，業太學，寄簡與妻韓氏。韓拆簡，乃白紙一幅。遂題詩返附之云：<br />
　　碧紗窗下啟緘封，一紙從頭撤尾空。<br />
　　料想仙郎無別意，憶人長在不言中。<br />
　　仁叔得妻詩，大贊賞，復答詩云：<br />
　　一幅空箋聊達意，佳人端的形言矣。<br />
　　妻若也來投科試，應作人間女狀元。<br />
　　觀此詩，夫妻真可謂奇美矣。<br />
<br />
　　紫燕傳書<br />
<br />
　　長安豪民郭行先，有女紹蘭，適巨商任宗，為賈於湘中，數年不歸，音信不返。紹蘭目睹堂中有雙燕，戲於梁間。蘭長吁，語於燕曰：「我聞燕子，自海東來，往復必經湘中。我婿離家，數歲不歸，絕無音信，生死存亡，弗可知也。欲憑爾附書投於我婿。」言訖淚下。燕子飛鳴上下，似有所諾。蘭復問曰：「爾若相允，當泊我懷中。」燕飛於膝上。蘭遂吟詩一首云：<br />
　　我婿去重湖，臨窗泣血書。<br />
　　慇懃憑燕翼，寄與薄情夫。<br />
　　蘭遂小書其字，係於燕足，燕遂飛鳴而去。任宗時在荊州，忽見一燕，飛鳴於頭上。宗訝視之，遂泊於肩上。見有一小封書係於足。宗解而視之，乃妻所寄之詩也。宗感而泣下，燕復飛鳴而去。次年歸，以所得燕足詩示蘭，遂傳其事。可為奇矣。<br />
<br />
　　讀書吟<br />
<br />
　　解學士縉，字大紳，吉水人。國初時，文章名冠天下，與宋景濂公同居翰林。嘗著《讀書吟》云：<br />
　　讀書好，讀書好，讀得書多無價寶。迢迢之夜莫辭勞，咿唔之聲直到曉。勤用工，趁年少，書傳熟尋思，經旨細論討。聖賢心學要推明，古今事業精研考。莫厭經旨煩，只恐工夫少。一理心間融，萬卷胸中飽。信口吐珠璣，詞源三峽倒。滿紙生雲煙，筆陣千軍掃。讀書好，人不曉，名標虎榜中，宗祖增榮耀。身到凰鳳池，恩榮直到老。近天顏，瞻日表，燮理古公孤，寅亮屬師保。朝中盡是讀書人，世間莫謂讀書少。堪歎紛紛遊冶郎，端然不知讀書好。<br />
<br />
　　白頭吟<br />
<br />
　　漢蜀郡臨邛富人卓王孫氏，女文君新寡。成都司馬相如意之，輔臨邛令，抱琴造其家，彈求鳳操挑之。文君知音欲妻之，父母嫌貧不許，因連騎奔歸成都。相如家徒壁立，文君不樂曰：「先生從吾兄弟假貸，亦足為生。」遂之臨邛賣酒。文君當壚，相如滌器，卓公恥之。不出，或曰：「長卿文君何辱之有。」卓公與錢百萬，使歸成都。後將赴選，過升仙橋，題柱曰：「大丈夫不乘駟馬車，不復過此橋。」獻《子虛賦》於孝武帝，拜為郎，遷文園令。至中年，將娶妾，文君作《白頭吟》哀之。<br />
　　其一曰：<br />
　　曉如山下雲，皎若雲間月。<br />
　　良人有兩意，故與相袂別。<br />
　　其二曰：<br />
　　今日斗酒問，明日溝水頭。<br />
　　蹀躞溝水上，溝水東西流。<br />
　　淒淒復淒淒，嫁女不須啼。<br />
　　頭邊一心人，白頭不相離。<br />
　　文君作此自傷，相如感之，不復置妾。<br />
<br />
　　惜花吟<br />
<br />
　　昨日看花花滿枝，朱朱紫紫團胭脂。<br />
　　今日看花花滿地，斑斑點點成塵泥。<br />
　　人生富貴春花耳，不足悲號不足喜。<br />
　　一榮一瘁瞬息間，白頭翁是紅顏子。<br />
　　對花對花醉且歌，造化不出大圈裡。<br />
<br />
　　虞美人草行<br />
<br />
　　《冷齋夜話》云：曾子宣夫人魏氏，作《虞美人草行》云：<br />
　　鴻門玉鬥紛如雪，十萬降兵夜流血。<br />
　　咸陽宮殿三月紅，霸業已隨煙燼滅。<br />
　　剛強必以仁義主，陰陵失道非天亡。<br />
　　英雄本學萬人敵，何用屑屑悲紅樁。<br />
　　三軍散盡旌旗倒，玉帳佳人坐中老。<br />
　　香魂夜逐劍光飛，青血化為原上草。<br />
　　芳心寂寞寄寒枝，舊曲聞來似□眉。<br />
　　哀怨徘徊愁不語，恰如夜聽楚歌時。<br />
　　滔滔逝水流今古，漢楚興亡兩丘土。<br />
　　當年遺事久成空，慷慨樽前為誰舞？<br />
<br />
　　結交行<br />
<br />
　　古人結交惟結心，此心堪比石與金。<br />
　　金石易消心不易，百年契合共於今。<br />
　　今人結交惟結口，往來歡娛等著酒。<br />
　　只因小事失相酬，從此生嗔便分手。<br />
　　吁嗟乎！大丈夫，貪財忘義非吾徒。<br />
　　陳雷管鮑莫再得，結交輕簿不如無。<br />
　　水底魚，天邊雁，高可射兮低可釣。<br />
　　萬丈深潭終有底，只有人心不可量。<br />
　　虎熟不堪騎，人心隔肚皮。<br />
　　休將心腹事，說與結交知。<br />
　　只恐無情日，翻成大是非。<br />
<br />
　　浩歌行<br />
<br />
　　天長地久無終畢，昨夜今朝又明日。<br />
　　鬢髮蒼浪牙齒疏，不覺身年四十七。<br />
　　前去五十有幾年，把鏡照面心茫然。<br />
　　既無長繩係白日，又無靈藥駐朱顏。<br />
　　朱顏日夜不如故，青史功名在何處？<br />
　　欲留年少待富貴，富貴不來年少去。<br />
　　去復去兮如長河，如赴東海無遺波。<br />
　　賢愚貴賤同歸盡，比卻塚墓高嵯峨。<br />
　　古來如此非獨我，未死有酒且高歌。<br />
　　顏回短命伯夷餓，我今所得亦已多。<br />
　　功名富貴須待命。命苟不來如奈何。 <br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬錦情林 - 　賣婦化蛇記</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>賣婦化蛇記</font></h4>
			　　秀水人張鑒，落魄無魂，不事生產，日惟買笑纏頭，縱情趨孽，家計為之一空。其妻織紡自給，略無怨意。鑒則反生薄倖，謀諸牙婆，賣妻於江南人，得重價焉。妻負死不往，江南人驅迫下船，載至一處，四面都水鄉茂林，中崇垣疊屋。叩門有老嫗出，喜曰：「行貨至矣。」須臾，鑒妻入一室，木柵旋繞，不異囹圄。間中婦十餘，有顰眉而坐者，有揮涕而立者。鑒妻與俱，終日不食，達旦不睡，惟號泣以求死。守者怒，究其故。鑒妻貽之曰：「妾有金飾一匣，乃亡母所貽者。因夫浪費，不與知之，寄在舅家，自以不忍捨去也。」守者聞言，告於主人，欲行所有，不逆其詐也，遂復載之回。至則鑒妻疾走呼救，鄰眾悉聚，江南人被擒到官。比及拘鑒，先已遁去矣，情竟不白。今適遇鑒妻，道掠人之事，因作《賣婦歎》一篇，欲獻執政而不果，並載此集以警世。<br />
　　西家有女少且妍，嫁與東鄰惡少年。<br />
　　可憐一旦成反目，寶刀擬絕瑤琴弦。<br />
　　西南有等掠人虎，潛令牙嫗來吾所。<br />
　　百金無吝買佳人，落花已被風為主。<br />
　　悠上夜抵武林村，有舍無鄰牢閉門。<br />
　　其中坐臥多女伴，彼此泣下難相存。<br />
　　置婦如在囹圄內，鵠寡鸞孤不成對。<br />
　　掠人更待掠人來，此時計財寧計類。<br />
　　晨昏逼逐下江船，江水茫茫恨接天。<br />
　　回首鄉關雲樹隔，未知落在阿誰邊。<br />
　　假令賣作良人婦，以順相從苟如故。<br />
　　若教為妾得專房，負妒招嫌恩不固，<br />
　　又或賣為富家奴，汲水負薪歷若途。<br />
　　供承少錯即凌虐，有路難歸空怨夫。<br />
　　無端墮落風塵裡，向人強以悲為喜。<br />
　　知心日少惡交多，送舊迎新徒免死。<br />
　　人間情愛莫妻孥，忍賣何異吳起徒。<br />
　　寄言並致買臣婦，貧賤相守當永圖。<br />
　　江南人深恨鑒妻之詠，不吝揮金贖之，係以鐵扭，恣吆捶楚，不勝痛苦。過江時，議欲賣與娼家。詎料鑒妻受責頗多，絕粒又久，臥病竟不起矣。<br />
　　一日，忽長吁而逝，黑氣瀰漫，上有巨蛇躍出，居人甚駭，買棺貯而之。時遇醫人經其處，草際見蛇蛻一條，腮紅鱗白，異而收於囊，將為藥餌之料。是夜即夢少婦，拜於前曰：「妾秀水人也，被夫賣至此地，不願忍辱偷生，已至況珠碎玉。但關山迢遞，冤氣趑趄。今公有龍舌之游，妾敢效驥尾之托，萬弗疑拒為幸。」言訖大慟，醫人遂覺。反覆思之，莫曉夢婦所謂。至嘉興東柵外，少憩白蓮寺前，藥籠中聞閣閣之聲，極力不能舉。怪而起之，見蛇蛻化為白蛇，奮起越湖而去。佇望間，隔岸車水人，倏然擁沸。急往其處，則蛇將一人噬其咽喉，絞結而難脫。久之，人蛇俱死矣。審知其人，即張鑒。昔嘗賣妻於江南，其地即龍舌頭上。始知夢婦變幻之靈，報復之速。嗚呼，可不懼哉。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
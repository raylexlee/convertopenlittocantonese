<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬錦情林 - 　白生錦娘佳會</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>白生錦娘佳會</font></h4>
			　　翌夕，生入候母。錦見尚有赧容。生坐片時，因母睡熟，生即告退。錦送至堂帷。見天色將昏，四旁杳無人跡，錦與生同入寢所。倉卒之間，不暇解衣，摟抱登床，相與歡會。女雖有微拒之態，怎奈生興發如狂。況其嬌羞無言。正是春風入神髓，裊裊妖嬈夜露滴。芳顏融融，懨悒罷戰，整容而起。錦娘不覺長吁，謂生曰：「妾之名節，盡為兄喪。不為柏舟之烈，甘赴桑間之期，良可丑也。君其憐之。但此身已屬之君，願生死不忘此誓。兄一戒漏泄，二戒棄捐，何如？」生曰：「得此良晤，如獲球琳，持之終身，永為至寶。」生欲求終夜之會，錦以侍女頻來為辭。且曰：「再為兄圖之，必諧通宵約也。」因送生出，則明月在天矣。闔扉而入，靜想片時，方憶瓊姐、奇姐聞知，惶愧措身無地。<br />
　　自是，結納二妹，必欲同心。瓊姐長於詩章，錦娘精於刺繡。昔時針法稍秘，至是女工盡傳。奇姐茂年，天成聰穎，學錦刺繡，學瓊詩章，無不得其精妙。遂為莫逆之交。錦之侍女春英，瓊之侍女新珠，奇之侍女蘭香，向皆往來春閨，今皆以計脫去。此錦娘之奇策，實為生之深謀。自此母病既痊，生亦盛儀稱慶，仍厚賂童僕及諸比鄰，事不外揚，母無疑忌，因得鎮日來往，終夜與錦盡歡。然瓊、奇二姬，屬垣竊聽。雖其未湛春色，豈無盎然春情。中夜，瓊或長吁。錦知其情已動，暇間論及，錦桃之曰：「外間頗議白哥驕肆，自予視之亦然。」瓊姐曰：「豪門公子，年值青春，且風流人豪，文章魁首，將來非登金馬院，則步鳳凰池，無惑其驕人也。」錦知其有愛重之意，復曰：「白哥夜來有夢，與妹相會巫山。」瓊嗔曰：「我是女流，渠是男子，內言不出，況可同游。是何言也，不亦異乎？」錦撫掌而笑曰：「前言戲之耳。」是夕，錦與生密謀，作五言古詩一首曰：<br />
　　綺閣見仙子，心心不忍忘。<br />
　　東牆聽鶯語，一句一斷腸。<br />
　　有意蟠芳草，多情傍綠楊。<br />
　　何當垂青盼，解我重悲傷。<br />
　　錦以詩置瓊繡冊，瓊見而哂之，謂奇姐曰：「錦姐弄瓊妹乎？書生放筆花也。我若不即裁答，笑我裙釵無能。」乃次韻曰：<br />
　　遊春在昔日，春去情已忘。<br />
　　解笑花無語，看花枉斷腸。<br />
　　自飛風外燕，自舞隔江楊。<br />
　　芳節憑勁草，誰憐游子傷。<br />
　　瓊本與錦聯房，中間守隔障板，亦有門相達。但雖設常關耳。詩成，而生適來。因自板問傳遞。生見其詞，歎曰：「此瑯■妙句也。世間有此女英乎？」乃援筆立答曰：<br />
　　花貌已含笑，愛花情不忘。<br />
　　黃金嫩顏色，一見斷人腸。<br />
　　願結同心帶，相將舞綠楊。<br />
　　相如奏神曲，千載共悲傷。<br />
　　生亦於夜間傳遞。瓊見之，微笑曰：「白哥好逼人也，吾今不復答矣。」<br />
　　嗣後，生以入試屆期，不暇復入錦室。即日試畢，潛訪故人。錦既極歡，生亦盡樂。中夜謂錦曰：「細觀瓊姬，甚有美意。吾既得隴，又復望蜀何如？」錦曰：「君獲魚兔，頓忘筌蹄矣。」生誓曰：「異日果有此心，七孔皆流鮮血。」錦曰：「為君設策，事端可諧。」是夜，乘三更睡酣，潛開門，入瓊臥內。掀開帳衾，二姬睡熟。生按瓊，玉肌潤澤，香霧襲人，皓白映光，照床如晝。瓊側體向內而臥，生輕身斜傍相偎，惟恐睡醒，不敢輕犯。片晌，錦持被去，瓊陰知覺矣。錦笑謂生曰：「欲圖大事，膽無十分。然吾妹既醒，吾當往試。」錦至，而瓊已起，乃復巧說劣情，瓊正色曰：「既不能以禮自處，又不能以禮處人，吾若隱忍不言，豈是守節之女。若欲明之於父，又失姊妹之情。況吾等逃亂，所以全軀，豈宜以亂易亂。」遂明蠟炬，乃呼奇姐，則奇姐已驚汗浹背，蒙被而眠矣。聞呼，猶自戰驚。見火，瞿然狂起。瓊笑曰：「汝不被盜尚然，何況我親見賊乎？」二人共會，附耳細談。載笑載言，千嬌百態。生在門隙竊視，神思飄蕩。時錦娘頗有逸興，因與白生就枕。生慕瓊之雅趣，盡皆發洩於錦娘。搖曳歡謔多時，二女潛來窺視。少者猶或自禁，長者不能定情。是時，生慕瓊之意無窮，瓊思生之心不置。然瓊深自強制，不肯吐露真情。但每日常減餐，終夜多飲水。奇知其情，密以告錦，錦娘撫床謂曰：「爾之病根，吾所素稔，姊妹深愛，何必引嫌。況吾翁即若翁，白丈非爾丈乎？」瓊曰：「姊誤矣，豈謂是歟！」居一二日，生來，錦告以瓊病，生遂問安，奇姐避入帳後。錦拽生裙登床，笑謂生曰：「好好醫吾妹。」笑呼瓊曰：「好聽良醫。」錦因辭去，生留少坐。生問瓊病，因笑而不答。奇帳後呼曰：「好與四哥細言，莫使夜來發熱。」瓊笑曰：「有時亦熱到汝。」生以玉簪授瓊姐，瓊以金簪復白生。生執手固請其期，瓊以指書四月十日。<br />
　　至期生至，又復不納。錦苦勸之。瓊厲聲曰：「爾等裝成圈套，絡我於中，吾不能從，有死而已。」生、錦聞言，含羞而退。奇姐笑曰：「姊食楊梅又怕齒酸，不食楊梅又須口渴；前日許人，今又退心。今番錦姐不管，白哥不來，牢抱衾枕，長害相思誰顧。」<br />
<br />
 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
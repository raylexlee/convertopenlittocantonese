<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>萬錦情林 - 　華陽奇遇記</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>華陽奇遇記</font></h4>
			　　天歷二年，己巳之歲，於潛秀才文信美，偶出遊，至半道，忽有二使，布袍葛履，聯袂而來，長揖於前曰：「華陽丈人，薰沐而請！」信美倉卒辭避曰：「信美天目之鄙人，華陽地肺之靈境，仙凡既隔，造詣何由？」二使曰：「已辦軒車，願勿多讓。」遂與同行。果有竹兜子一乘，俟於道左。信美既上，舁去如飛，頃刻即至。使者偕信美入，丈人玉冠綃衣，秉簡出迓，且致辭云：「潛越奉邀，曲承枉顧，幸勿以牽率見罪也！」與之抗禮，並坐於堂。茶罷出，杯珍羅列，丈人親執盞於信美前曰：「老夫叨處洞天，久思閒逸，而男婚女嫁，尚爾關心。今弱息及笄，議婚震澤，將納其次子為婿。佳期式屆，聘禮已臨，諸事皆備，惟回書未得人耳。稔聞名士，尤擅才華，特此樊迓，無非借重。」命左右，取筆硯鸞箋，置於几案之上。信美肘若神運，思如泉流，揮灑無停，略不經意。云：<br />
　　福地陰陽合，洞天諧二姓之緣；龍池歲月深，水府締萬年之好。專憑兔穎，虔復鸞緘。恭維震澤主者順濟昭■王親家闕下：乾坤粹氣，星斗寒芒。果證真仙，受害資於上界；位齊海瀆，膺顯號於明時。為霖運仁靜之施，體道存智之用。涓流必納，廓其量於有容；眾派爰歸，匯其涯於無際。久著朝宗之望，夙推潤下之功。視事坐魚鱗堂，斑行肅睦；休退晏玳瑁殿，歌舞鮮妍。官聯天上之豪華，廟食吳中之綿，遠民虔崇於香火，世尊俯仰於威靈。福祿攸同，商農均賴。某，志耽衝素，體法謙虛，通籍金門，生殺忝司於下土；秉鈞玄省，朝參幸近於清光。既交鄰壤之歡，仍羨華腴之盛。如令嗣某，■昂聞望，允為白面繡衣；即小女某，婉娩聽從，詎謂紅樓富家。仁厚慕象美之公子，肅雍愧下嫁之王姬。自顧何人，敢辭非耦。宜其家，宜其室，納微式謹於初盟；投以桃，投以李，將意莫酬於厚貺。長春不老，永世齊芳。<br />
　　丈人讀罷，稱歎再三，遂留宿以光花燭之會。於是遣價齎書。遍請附近洞府群仙，壯觀禮席。至日駢集，車馬之多，旗麾之盛，蓋世所未有。<br />
　　丈人頂九旒之冠，佩五嶽之圖，被赤霜之服，宿客於別殿。俄而千騶萬騎，擂鼓鳴笳，翠蓋文旌，擁雕鞍之先後；繡裳袞服，儼珠履之尊崇。燈燭輝煌，笙歌繚亮。待者走報：「新婿及門也！」群從起迎，引入幕次。忽內間傳命，索催妝詩甚急。而婿所帶相行之人，艱澀殊甚。從者數十輩，絡繹不絕。婿緝知信美在坐，私下遣人致。信美即代吟之。詩曰：<br />
　　玉鏡台前綠鬟，象牙梳滑墜床間。<br />
　　寶釵金鳳都簪遍，早出紅羅繡幔看。<br />
　　又<br />
　　十八鬟鬢氣力橋，妝成不覺夜迢迢。<br />
　　風流自有張生筆，留取雙眉見後描。<br />
　　媒持以入，眾皆喝采。但見得，紅妝百隊，畫燭兩行。簫管喧嘩，香風淡蕩。引婿入洞房合巹。執事者又忘將撒帳文來，左右皆失色。婿呼媒耳語，復使出致信美，信美撰附之曰：<br />
　　伏以■未判，固溟滓之無形；清濁既分，使剛柔之有對。粵從開闢之始，已生配匹之名。至道所存，大婚尤謹。恭惟震澤新婿郎君，華陽元姬淑女，早鍾間氣，夙孕真姿。禮樂文章，端可作吳彩鸞之倩；工容言德，允宜為王君迥之妻。非能自從於靈源，紅華肯題於流水。天作之合，神助其成。惟化工不離於陰陽，而道妙造端乎夫婦。曲房窈窕。羅幃翠被。鬱金香盛服輝光，火烷罩衣繡方領。揭蓋露珠冠之飾，交杯互玉■之嘗。錦褥平鋪，軟襯金蓮之襪；黛螺濃染，輕描偃月之眉。二姓百年，一雙兩好。燕婉既諧於伉儷，綢繆宜合於琴瑟。於以採藻，於以彩蘋，蒸嘗之薦。載弄之璋，載弄之瓦。合歡詎讓於名花。並帶宛同於奇果。嘁嘁似朝陽之鳳，雍雍類春渚之鴻。響犀幃幔，蹙龍鱗之輕細；夢回鴛枕，口含雞舌之芳馨。奇逢已遂於結縭，善頌更陳於撒帳。請歌辭語，庸助歡聲。<br />
　　撒帳東：羅幃繡幕圍春風，紅綻櫻桃含白雪，元精耿耿貫當中。<br />
　　撒帳西：歌舞留人月易低，驚起芙蓉睡新足，倚風情態被春迷。<br />
　　撒帳南：新人轎上著春衫，雲鬢半偏新睡覺，斷腸春色在江南。<br />
　　撒帳北：雲樓半開壁斜白，小語低聲問玉郎，春色腦人眠不得。<br />
　　撒帳上：兩雨紅妝笑相向，淡雲輕雨拂高堂，睡覺不知新月上。<br />
　　撒帳下：滿山明月東風夜，水簞銀床夢不成，美酒清歌曲房下。<br />
　　伏願撒帳之後，姑媳交慶，家室攸宜。一掬瓊漿，謾說裴航之奇遇。五雙白璧，可知雍伯之陰功。縱石爛而海枯，諒天長而地久。螽斯秩秩。麟趾振振。<br />
　　奈何婿之儐相，多作吳語，不善於讀，復傳呼文秀才抵內寢。珠玉相輝，綺羅交映；桃腮杏臉，粉頸酥胸者，不知其幾千百人，如非女與婿對坐象床，斷不能辨其孰為新歸也。信美抗聲郎誦，從容閒雅，抑揚高下，甚得其宜，聽者齊聲道好，禮成而出。須臾，婿遣媒致謝，利市冰綃二匹，明珠二顆。信美拜受，便赴禮筵。所設皆非煙火之食，不能名識。丈人遍告坐賓，贊譽信美之才調。且作而言曰：「惟茲嘉禮，曠劫罕遇。今文士賁臨，群仙光降。願留珠玉，以為洞天之重，不識可乎。」信美獻《洞天花燭》。詩曰：<br />
　　玄黃初分□靈壤，峭璧穹岸絕來□。深岩不遣俗人到，窈窕惟宜法宮敞。重重疊疊峙華構，畫棟凌霄掛金榜。丈人華蓋鈞軸相，佐治蓬萊生殺掌。神明自與世塵異。婚嫁本無情慾想。陰陽動靜合橐龠，示有偶配非惚恍。高閎孰是可作對，震澤尊居百川長。時良日嘉車輛多，瓊樹瑤柯頓成雙。烹龍鳳設賓筵，拷鼓撾鍾震霆響。蹇予凡陋忝司箋，利市平分珠與鏹。雍容喜得廁衣冠，賓相寧期近屏幌。庖丁絡繹進珍羞，座客紛紜□□□。飲河鼹鼠愧盈腹，止魯慚厚享。幸觀花燭獻新篇，留與千年洞天賞。<br />
　　眾賓傳玩，咸贊新奇。宴罷酒闌，扶攜而出。明日，丈人於玄清內殿，特待新婿，專命信美陪席。信美固讓不敢當，翁婿交請，乃就坐。酒三行，美人捧紅羅二端、文錦二匹為謝。既終宴，遣前二使送出。還家，家人驚怪，失已半月矣。信美悉出諸物貨賣，遂成富室，子孫甚盛，號遇仙文氏。於潛人至今稱之不絕。<br />
<br />
　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
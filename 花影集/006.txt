

    
	
		
			夢夢翁錄
			　　夢夢翁者，初號華胥國人，後更是號。年近八旬，好學不怠。然為人不為修飾，言行從心。舉止怠肆，衣垢而不滌，食糲而不擇，於人不欺，於物不忤，不戚戚形無益之愁，不揚揚動肆心之喜，恒以詩酒為樂。冬夏述作，春秋遊賞。或有人謂曰：「予觀先生見富貴不求，處貧賤不憂，人尊而不喜，人欺而不怨，真有道之君子也。」夢夢翁大笑曰：「噫！子今年逾不惑，而發此騃稚之言，其愚又可知也。且夫吾之為人也，仰觀有天宇無窮，俯視有山河無際，四海之廣，兆庶之眾，金玉珠貝，珍玩綿綺，五穀之豐，百才之備，魚蟲鳥獸之盛，花果草木之盛，天之所生，地之所產，皆為人有，而眾人之中而有吾君主焉。且吾君端居九重，玉樓金闕，垂流裳滾，乃吾之父也。其卿相百辟，著緋束玉，華堂綺寶，列鼎重裀，乃吾之伯叔也。又若臣室豪家，跨州藉縣，集貨連田，乃吾之兄弟也。仗父兄之威靈，竊伯叔之庇廕，居天地之中土，為衣冠之丈夫，處人不爭之地，居無人礙，行無人止，無強暴之凌，絕虎狼之害，圜視九州，俯接夷夏，享四海之珍，納八方之貢，晝居無疑，夜寐不驚，不耕而食，不織而衣，讀書習禮，問學求知，續道統之源流，承聖賢之命脈，或以詩書聘懷，或以琴樽取樂，賞四時之佳景，覽江山之秀麗，留連花月，玩弄風光，白首無虞，生平康樂。君試熟思，吾今有何貧賤之可棄，又何富貴之可求乎？」言者赫然而退。
　　一日，夢夢於讀書之暇，夜靜之時，意有所寓，瞑目凴几而坐。俄有一童自外歌舞而入。夢夢曰：「子從何自而來乎？」童曰：「自君心所來耳！」夢夢曰：「予心在子胸次，今子自外而入，何云心所？」童大笑曰：「夫心如風之無形，如水之無質，止如游雲，動如飛電，入水不溺，入火不焚，透金石，窮變化，遠越萬里，近在目前。大彌六合，小入沙塵，如狂猿之莫馭，如奔鹿之難遏。所謂大道無恒而有天地，天地無恒而生萬物。公獨何人，能使心居胸次乎！今在公胸次者，乃心室也。觀公之言，非妄則愚，不足與較也。但吾成命在躬，須申誠款。」復告夢夢曰：「吾師旅幻子聞君之賢，遣僕敬邀一會，伏希勿阻為幸。」夢夢亦不問其師者何人，居止何所，遂同往焉。
　　少頃，達彼一水岸，遙望則煙水鴻濛，浩渺無際，其中隱隱若有島嶼蟠峙，樓閣聳起。童指其處曰：「此是也。」夢夢曰：「無舟可濟。」童曰：「適間所謂入水不溺，但行不須舟也。」遂履水而往。
　　既至，則主人深衣藜仗候於門左，拱讓而入，肅夢夢於堂。升之以首席，備盡主賓之敬。而旅幻復恭揖而告曰：「僕素嘗讀《易》，其中未能盡解。聞公溫故多知，是敢仰讀枉駕，欲盡未知，伏冀勿吝。」遂設講諜，一一咨訪。夢夢盡已所知。講畢，旅幻幸甚，再拜而謝。
　　已而導夢夢之宴所。乃越台殿數重，設廣席於大庭。其庭高敝。四無周壁，陳以金屏，彩絢奪目。不設燈燭，直有皓月當空而與水光周接，上下淹映，皎於白晝。所設珍饌器物，不可名狀。揖夢夢於首席，兩傍有席十數，夢夢辭不敢當。旅幻笑曰：「設此微儀特奉先生，其他諸客佐樽者耳，不勞多讓。」話間報客至，見四人入焉。衣冠樸古，動止閒雅。一人形容灑落，號瀟然散人。一人精神明粹，稱清虛海客。一人性質混厚，稱益元道士。一人賦性文雅，稱無邪真隱。既而復有四客亦至。一人支體清苦，稱蒙山長老。一人形相輕清，稱映形先生。一人身材枯瘦，稱扶衰住持。一人風流瀟灑，稱驅炎揮使。於是各行揖讓，然後就坐。旅幻舉觴夢夢，眾樂畢作，清冽遏雲。復有女童數十，各按凌波之舞。侍從疊供，撙罍雜進，賓主歡酬，談笑徑席。
　　已而旅幻告眾曰：「今日之會雖無盛款，然人生百年，為歡幾何？不有歌詩，無以紀其勝集。」遂置紙筆於前。夢夢固辭不能，旅幻曰：「此雖先生過謙，然須我輩吟畢，然後先生押趣，乃見尊崇之敬。」於是瀟然散人吟曰：
　　瀟然心性本清狂，曾富吾民啟聖王。
　　戛竹有聲清似玉，吟鬆入調細知篁。
　　蘭臺賦就生雄志，沛國歌殘動感傷。
　　珍重故人情慨爽，幾推花氣佐壺觴。
　　清虛海客：
　　清虛本住海東頭，萬里凌空步鬥牛。
　　冷浸長門天寂寂，光涵平樂夜悠悠。
　　洞庭波斂冰千頃，赤壁山高玉一鉤。
　　對影舉杯相約處，怡然三友共歡酬。
　　益元道士：
　　益元道士擅風流，今古常陪達士游。
　　楚負包茅勞小白，漢徵助酬責諸侯。
　　維持元氣供奇句，掃蕩猶疑散旅愁。
　　自笑老夫無個事，鬆壇石榻日扶頭。
　　無邪真隱：
　　無邪真隱產靈台，應處還從觸處來。
　　有料自然隨口得，無題空費用心裁。
　　閒中苦煉辭方穩，醉後推敲理自該。
　　風月滿庭光景好，清樽莫惜對花開。
　　蒙山長老：
　　蒙山長老本來清，陸羽經中注姓名。
　　驅逐睡魔回午夢，勾除詩課解春酲。
　　枯腸遍潤搜文字，輕汗微生散不平。
　　謾取竹枝煨石鼎，西窗臥聽轉車聲。
　　映形先生：
　　映形相與不相離，偃仰眠行是處隨。
　　日落一時辭院宇，燈來依舊上屏帷。
　　陰晴不定追陪約，晝夜無窮聚散期。
　　向晚一樽花下酌，三人幽興此心知。
　　扶衰住持：
　　可歎扶衰老住持，濟人功業世應奇。
　　石橋苔滑隨身策，花徑泥乾緩步齎。
　　投水化龍欺翠竹，吹光照閣壓青藜。
　　憑君莫厭鳩頭異，曾佐明時錫老耆。
　　驅炎揮使：
　　驅炎揮使氣揚揚，曾障鸞輿出建章。
　　竹帛有工成運用，丹青無體妙多方。
　　忠歸諸葛兵車上，孝在黃香枕簟旁。
　　誰寫故人方酷吏，為除炎暑散清涼。
　　旅幻子：
　　無極太極，道器以立。理具氣成，理形氣質。一動一靜，陰陽莫測。
　　陽施陰受，神玄鬼密。二五媾合，萬化一則。回煥有無，顛倒虛實。
　　一馳一張，更闔更辟。不緩而遲，不速而疾，真假無端，夢寤莫直。
　　來寄往歸，死順生逆。變而複化，消而又息。純雜多岐，代謝無跡。
　　各擅汝我，互為主客。不欠不餘，無損無益。虛實通貫，去住無適。
　　何喜揚揚，何愁戚戚。萬本同途，千古一日。四時迭催，兩儀競逼。
　　天道難窺，人道可習。隨事用宣，順常取給。玄亦可鑒，妙亦可悉。
　　羈而不縻，幻而不惑。倏乎不淆，湛然常寂。與物不忤，與道可匹。
　　物我既亡，天人乃一。少滯即磨，微玭力滌。遠是避非，省勞就逸。
　　風月既交，詩酒為敵。落魄亡情，徜徉自釋。尺璧非珍，寸陰可惜。
　　眾吟既畢，旅幻舉觴告夢夢曰：「吾儕之胡說，非敢弄斧班門，實乃投磚望玉也。萬冀勿吝揮金之賜。」夢夢辭謝不能，乃援筆吟曰：
　　神仙招我入冰壺，水接周天皓月孤。
　　台殿重重金氣化，屏風面面鬼工圖。
　　雲韶款案和青鳥，沆瀣頻斟舞玉奴。
　　乘醉欲將心事吐，……
　　其結句未就，夢夢致思之際，其向來童子忽然進曰：「某雖不學，願代先生足成此句。」旅幻急叱止之，童已高聲誦出曰：「庭槐無奈一聲烏。」復作鴉鳴一聲，舉席哄然大笑。夢夢赫然失驚而覺，猶屈肱於幾，乃一夢也。
　　但見月色在簷，晨光漸白，遠寺鐘聲，庭烏正起。自疑自笑，徹曉不己。更思：「坐中八客，皆吾平生相須之物，何乃憑藉若此耶？殆恐氣感神化耳！但不知旅幻之稱，又何謂乎？」自後嘗謂門人曰：「予思處世若夢，故號華胥國人。今則夢復如此，真乃夢中作夢。」因改其號為夢夢翁雲。


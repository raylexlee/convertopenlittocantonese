

    
	
		
			序
			花影集序
　　夫文詞必須關世教、正人心、扶綱常，斯得理氣之正者矣。不然雖風雲其態，月露其形，擲地而金玉其聲，猶昔人所謂虛車無庸也。《花影集》四卷，凡二十篇，乃夕川居士陶公所著。予啟卷閱之，首之以《退逸子傳》，公自道也。雖有絕世自高之言，卒章不忘躬自厚而薄責於人之意，此固偉矣。終之以《晚趣西園記》，間以《夢夢翁錄》，則又敘其休致林泉幽雅自適之情懷。蓋自巢許夷齊而下，嚴子陵、陶靖節、林君復之後，我朝而有若人，此其最高歟！於中若《劉方節義傳》、《東丘侯傳》，則皆實錄其忠教節義，足為世勸。而東丘一門之死節尤烈，其妾孫氏植孤之功尤大。其它雖皆寓言，潦倒子以宋社之傾歸之天道，而抑奸獎忠之意溢於言表。雲溪子又言宋末之禍由於果報，而臣子忠憤之情自不容已。《郵亭午夢》則獎人臣之忠義，雖不見伸於人，終當獲報於天也。《華山採藥記》深明黃白導引之非，以醒世人之狂惑。《閒評清會錄》深明鬼神造化之理，以覺斯世之昏迷。《四塊玉傳》與《心堅金石傳》托詞比事，以為淫邪私媚敗德致禍之懲。《廣陵觀燈記》與《管鑒錄》雖皆假托，一則辟異端之為害至矣，一則辯善惡之果報詳矣。《賈生代判》則本古人錢神之遺意，以激斯世之貪，而使之廉也。《邗亭宵會》則托士女佳遇之風情，以戒世人之淫邪，而歸之以正也。《翟吉翟善》則因人情之趨吉避凶而導迪之，使為善去惡也。龐觀老曲盡酒色財氣之情狀，使人之知所懲。《丐叟歌詩》一明富貴貧賤之自取，使人之知所擇。凡此皆於世教有關。視前人《新話》、《餘話》、《效顰》諸作，文詞不同而立意過之。蓋公之先人以大功烈擢大同伯，公以貴游子薄武藝而不事，專志於經史翰墨間，其蓄之深固有自矣。暨襲應天親衛昭勇之爵，又不苟合於時，即丐恩休致，尋山玩水，以豁其趣；操觚染翰，以肆其博；尚友古人，樂觀時變，以極其情。少有餘暇而作是集，抑亦嘲弄風月之一唾耳。其他述作尚多傳於時者，茲序未之及也。公有輔，字廷弼，夕川其別號，又號安理齋海萍道人云。
　　正德丙子春正月燈夕，浙江安吉州學正事三山張孟敬書 
  
花影集引
　　太倉之粟，豈料必無鼠矢？寶庫之土，寧辭不藏珠璣？是以理無盡得不失之事，人無純是不非之心，此實物理之自然，人欲之彼此也。予昔壯年，嘗得宗吉瞿先生《剪燈新話》、昌祺李先生《剪燈餘話》、輔之趙先生《效顰集》，讀而玩之。其間有褒善貶惡者，有托此喻彼者，有假名寓意者，有舞文為戲者，有放情肆欲者。大率三先生之作，一則信筆弄文，一則精巧競前，一則持正去誕。雖三家造理之不同而各有所見，然皆吐心葩、結精蘊，香色混眩鬼幻百出，非淺學者所能至也。予不自揣，遂較三家得失之端，約繁補略，共為二十篇。題曰《花影集》，亦自以為得意之作也。是後數年，得暇求學，方知聖賢旨意。深以前作為非，擲而不睹者三四十載。今予之年八十有三，衰耄已至，兒輩點予書篋，出其生平稿帙，意欲裝輯以為遺澤，適有花影一集存焉。告予曰：「此亦成書，何不序乎？」予頷而歎曰：「欲存而序之，實非當為之事；欲棄而焚之，其奈三先生何！予獨何人，敢望每事盡善乎！」故勉以為引。
　　嘉靖二年夏四月吉旦，夕川老人八十三翁書


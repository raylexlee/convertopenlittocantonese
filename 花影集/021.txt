

    
	
		
			晚趣西園記
			　　有夕川翁者，又號海萍道人，或書安理齋人，皆彼此稱之。寓都城之西南隅。居後有小園，花卉叢雜，曰「西園。中有軒，曰「晚趣」，翁所常處也。每以種蔬取給，日以詩酒徜徉於其間，而不捨晝夜。客至則取蔬易酒，以盡情款。然翁之為人不學無術，而不知己之愚，壽逾六紀而不知己之老，囊無一錢而不知己之貧，處眾人之下而不知己之賤。豁然有雄放之言，毅然有強健之態，肆然有仗義之風，傲然有自居之樂。從皆敢笑而不敢言也。
　　翁之言行雖多放誕，然其所作詩文似近清逸，故錄於左。其「晚趣西園記」曰：
　　弘治辛酉七月，徒宅隅南偏為處。身處市廛，與門最近，喜易薪米便。屋後有餘地，隙繚土障，周遠數尋，與鄰為比。分界矩將折百步許，二井各際乾巽，機軸汲具備，畦隔鱗次張，有古井田氣。渠走周極，遍沃群蔬，品名殊別，蒼M際目，力烹鮮，日乾足，為飲食，佐有餘。可充易酒質，槐揖柳讓，濃雍有屏，N意鬆拱，竹扶疏導，作幢蓋形。蘚簟莎毯，疊藉巨礪，盤坦堪踞，篁徑紆環。自左右鑿坎，停繚墳土，高下相陂，甸勢可以坐眺，嘯步放聘，滌洗心目，睛陰寒燠，宜琴棋吟飲。可有亭懸扁，寫「晚趣」字，實假此寓人意。繚蘿界踐，以嚴局次。柴塌土牀，瓦爐陶斝，且樸古昔，書子卷史若干。幾屏亦小可，然渺渺漭漭，太行支嶠在睫。嘗鋪青紫錦爛，金碧絢虛，或疑似雲，與山競伯仲。應龍岡象。幻弄莫已，返景草樹，精精神神各互燭射，疑非塵人處處，或恐是異境。況有風月日夜朋比，是酒濫傾，亡稔疾詩，淫哦亡費。正物我入化，心天不外，形象何可指點？言辭何可張白？此也，予敢專樂？願與達者共。夕川生有此，故為記。
　　而更有五言逐韻「西園行樂詩」二十律，曰：
　　行樂西園裡，群芳競爛紅。
　　老懷惟自得，春意與人同。
　　酒興超塵想，詩形逼化工。
　　欲求精妙趣，須在月明中。東
　　行樂西園裡，春容欲返冬。
　　冷香梅牖榻，殘雪石壇鬆。
　　鍾韻因風咽，亭陰受月重。
　　四時風致好，端為養疏慵。冬
　　行樂西園裡，情高俗慮降。
　　動花風有伴，舉酒月成雙。
　　石榻團團竹，茅亭面面窗。
　　浩歌無節奏，多是出塵腔。江
　　行樂西園裡，乘陰坐小池。
　　藉莎蝸上稿，近樹蟻迎卮。
　　竹杪山含日，鬆根夢破時。
　　小孫知我醉，牽袖學扶持。支
　　行樂西園裡，登台眺夕暉。
　　眼窮孤鳥沒，山遠斷霞飛。
　　句拙漸黃菊，樽空憶白衣。
　　乘時宜縱賞，莫遣寸陰違。微
　　行樂西園裡，心閒體自舒。
　　倒觴花下醉，得句壁間書。
　　步月拖藜杖，當風袒褐裾。
　　七旬身且健，藉此復何如。魚
　　行樂西園裡，琴書足自娛。
　　也宜新寓意，獨樂舊規模。
　　塵遠蒼苔靜，亭虛皓月孤。
　　因詩成醉癖，日每子孫扶。虞
　　行樂西園裡，陶樽手自提。
　　剖榴開紫貝，燒筍剝文犀。
　　得句先登稿，成聯始命題。
　　也宜亭子上，終日醉如泥。齊
　　行樂西園裡，幽然一小齋。
　　驅馳塵世遠，懶散素心諧。
　　抱葉蜂巢壁，游根筍上階。
　　一樽花月下，日每獨開懷。佳
　　行樂西園裡，軒窗竹底開。
　　燕塘風斂絮，鶴徑雨封苔。
　　花落童慵掃，棋閒客未來。
　　敲詩成晚坐，自舉月中杯。灰
　　行樂西園裡，清幽迥出群。
　　琴書供逸興，風月伴閒身。
　　淡薄杯肴儉，推遷景物新。
　　詩成隨醉臥，遍地草如裀。真
　　行樂西園裡，乘酣坐夜分。
　　晚風收過雨，新月出閒雲。
　　小沼涵光景，遙岑帶夕曛。
　　洞簫何處起，清調隔花聞。文
　　行樂西園裡，佳時自倒樽。
　　竹風清醉思，池月浴詩魂。
　　流火螢穿牖，凝雲鶴傍門。
　　應何更夜賞，真趣在黃昏。元
　　行樂西園裡，盤游任放歡。
　　鮐軀恒曳杖，鶴髮不勝冠。
　　地僻吟魂爽，天空醉眼寬。
　　小庭春晝永，花影壓欄杆。寒
　　行樂西園裡，荊扉盡日閒。
　　池分穿竹水，霞襯隔城山。
　　葵藿心雖在，桑榆興已闌。
　　西林盤石上，常醉月明間。刪
　　行樂西園裡，何殊物外仙。
　　托天全暮景，幸我保衰年。
　　詩酒雖耽債，風光不費錢。
　　朝昏常落魄，清分豈徒然。先
　　行樂西園裡，幽齋遠市囂。
　　月輝明竹露，花信漲鬆潮。
　　綠酒樽常滿，紅塵夢已遙。
　　往來車馬絕，日每伴漁樵。蕭
　　行樂西園裡，情疏絕世交。
　　鄰翁常送酒，砌筍足充肴。
　　得雨花爭豔，乘風竹自敲。
　　日斜回午夢，坐數燕營巢。肴
　　行樂西園裡，窮蟬入夜繅。
　　雨餘秋氣早，天靜月明高。
　　陋室迎佳客，新詩薦濁醪。
　　肆然貧賤樂，到此近雄豪。豪
　　行樂西園裡，鬆亭錦錦莎。
　　窺簷新月淡，話砌候蟲多。
　　門掩客初去，詩成酒半酡。
　　四圍天似洗，獨坐一高歌。歌
　　行樂西園裡，晴餘景倍佳。
　　池蓮紅倚鑒，煙竹碧籠紗。
　　撲蝶貓緣濫，窺魚鶴傍槎。
　　亂峰排紫翠，日隱暮天霞。麻
　　行樂西園裡，茅亭日正長。
　　碧池垂柳色，紅萼趁風香。
　　景美詩難狀，心閒地自涼。
　　衰遲逢盛世，安享老年光。陽
　　行樂西園裡，荒台夕照明。
　　雁歸秋漸晚，蟬歇雨初晴。
　　黃葉燒茶灶，蒼苔繡石秤。
　　坐來花露冷，起向月中行。庚
　　行樂西園裡，桑榆七十齡。
　　年來頭漸白，老去眼終青。
　　課句朝還暮，貪杯醉復醒。
　　靜中心眼闊，遐思入空冥。青
　　行樂西園裡，高台眺夕登。
　　明霞隨日落，皓月帶雲升。
　　好句閒中得，危欄醉處憑。
　　天邊孤鳥沒，日極暮山層。蒸
　　行樂西園裡，投閒老更優。
　　抱愚人共笑，愛懶孰堪儔。
　　畫虎羞成狗，謀生痛學鳩。
　　西園多晚趣，詩酒足悠遊。尤
　　行樂西園裡，操存物理心。
　　亭台成雅趣，風景動孤吟。
　　宿雨含朝露，輕嵐閣晝陰。
　　下簾清坐久，幽鳥隔重林。侵
　　行樂西園裡，遨遊老更耽。
　　屯香蓮並笑，醉暑竹群酣。
　　雨過風猶北，雲開月正南。
　　呼童陳榻具，詩酒興何堪。覃
　　行樂西園裡，閒將往事占。
　　當年雙插手，今日獨掀髯。
　　故態因詩見，□□□□□。
　　□□□□□，□□□□□。咸
　　行樂西園裡，流光過眼□。
　　疏□□□□，□□□□□。
　　□□□莘畝，歸雲斂傅岩。
　　光風原自妙，不用口喃喃。鹽


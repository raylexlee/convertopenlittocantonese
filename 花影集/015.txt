

    
	
		
			四塊玉傳
			　　繆以文者，淮陰之佳士也。幼而聰穎勤學，既長才貌絕倫，任俠使氣。家世富饒，但為聲妓所溺，遂不留志於功名。時永樂萬歲之元，因與同流十許人，各攜重貨，往陝右生理。星行露宿，備及辛苦。月有二旬乃達彼矣，遂居旅館。其同伴中有賈其姓者鄒其姓者，與以文最相親昵，雖飲食必同，居宿必共，然二子亦能吟詠。時值新秋，其三子雖在旅間，而倜儻吟弄之志，略不少怠。以文曰：「此間漢唐所者，山川秀麗。幸而得暇，欲與二兄挾C一遊，可乎？」賈鄒曰：「諾。」
　　翌日，攜酒餚從童僕，緩轡從容，且游且詠。雖駐蹕蹉峨之山，澧謂灞滻之水，細柳長平之坂，昆明太液之池，明光舍元之宮殿，褒姒柏梁之台觀，其它苑囿陵墓、寺觀祠廟，遊賞將遍。每遇故宮廢址，未嘗不發於吟弔。其以文之洪詞，二友之璧和，惜乎不得悉筆，幸錄共一二云耳。
　　題溫泉云：
　　長安西望暮雲愁，宮枕空山草木秋。
　　泉水溶溶渾似舊，更無人露玉雞頭。
　　影娥池：
　　斷雲橫樹古台荒，人去千年事渺茫。
　　惟有舊時池上月，為誰清夜靜涵光。
　　褒姒台：
　　一灣野水抱沙流，台畔閒雲任去留。
　　當日但期開一笑，那堪終古笑無休。
　　阿房宮：
　　遺惡秦兒苦運危，函關再破勢崩雷。
　　可憐六國生民血，盡作咸陽一炬灰。
　　其三子往來必經同昌門，於門外白馬寺為中食之所。其住持不知何許人，號和光上人，年逾耳順，甚有清規。又能援接逢迎，騷人詩客多與交狎。以文等往來既熟，遂相契厚。
　　是後，值中秋節，和光自念二三君子俱在客邸，遇此佳辰，不無有孤雲之望耶？遂備瓜果之酌，命行童竟往招焉。三子欣然而赴。至彼，和光笑而迎曰：「山僧有幸，何吾子之不我棄也。」至暮，移席於臨流亭畔，所設雖不豐厚，齊楚可愛。四人圍坐而飲，少間，東山月上，水天一碧，河漢介空，萬籟俱寂。和光曰：「吾儕文土也，不可同俗子之會，須各吟一章，以較勝負，如詩不成，浮以巨觥，亦足以賞心歟？」眾曰：「唯命。」和光又曰：「作詩故佳，但短章促句不能暢幽述景。今者宜為古詞，以先吟者為韻，眾續而和之。」眾曰：「善。」又曰：「主人致酒客致令，以文先生當立題意。」以文沉思允之，曰：「水亭夜宴『滿庭芳』，和上人為東，當啟也。」於是和光推讓不獲，而吟曰：
　　幻體如漚，浮生若夢，風燈石火誰憐。一塵無翳，萬慮盡須捐。得悟真空不二，莫教色相拘牽。獨臥白雲山岫裡，蒼翠古岩邊。水滿磯頭，雲屯洞口，紛紛花雨龕前。曹溪不遠，別有定中天。方得騰身性海，瑤空寶月如鈿。惟見梅開知臘去，誰管是何年。
　　賈生續曰：
　　一帶青山，半林黃葉，三秋佳景宜憐。蒼苔翠老，庭樹帶霜捐。碧漢露華初重，澄空月魄霞牽。共賞芳筵清夜永，亭子蓼花邊。契合三生，醉談千古，不須紅袖樽前。青山倒影，清鑒淨涵天。喜煞吾師好士，竟賡險韻分細。問道別來重會日，約在二三年。
　　鄒生賡曰：
　　萍梗相逢，期文雅會，難期易別堪憐。上人洪什，珠玉笑相捐。繞岸溪光碧湛，沿堤風柳青牽。古寺原頭紅樹裡，流水小亭邊。風月襟懷，林泉氣味，塵埃悔殺從前。花陰滿地，皓月正當天。水荇巧分翠縷，金波睛漾荷鈿。此地勝游難再也，風景自年年。
　　以文和曰：
　　客底心情，水亭佳趣，姮娥有意相憐。青春難再，歲月莫輕捐。可惜無花白醉，教人忽忽相牽。暗想前朝佳麗質，多少古叢邊。唐室楊妃，漢家飛燕，芳魂疑似從前。晴宵良夜，清恨抱中天。零落翠翹金雁，塵埋珊珮珠鈿。幽□漆燈空自照，玉匣夜如年。
　　吟畢，哄然一笑。賈生執二巨觥，斟滿於和光以文前，曰：「二公之詩雖佳，其中似有可論者。和公之作，失水亭夜宴之格。以文之詞，失之淫放。不可不浮之。」鄒生曰：「當。」以文曰：「予不能飲。」遂下堤奔去，良久不返。
　　和光命行童曰：「汝可告以文先生，但歸坐，吾不復勸酒矣。」其行童遠近尋請不見，眾皆驚訝。隨命僧徒或持炬燭，或持火把，周遍十餘里間，並無蹤跡。賈、鄒大痛曰：「欲意落於岩，則山平；溺於水，則河淺。山野空原亦無村舍，其為魑魅所攝耶？虎狼所啖耶？」和光曰：「貧僧處此四十餘年，未嘗有魍魎虎狼之害。」
　　至曉，問於漁樵則不知，訪於耕牧亦不見。或告諸官，或榜諸市、叩諸佛、禱諸聖，將及旬月，並無影響。雖本處居人亦以為異。
　　後及一年，鄒、賈買賣事畢，欲回，對眾泣曰：「吾儕三人同來，以文獨不知所向，不無失此良友，亦恐至家遭其告累耶。」眾慰解曰：「予輩共備酒餚，再至白馬寺，一則給二兄釋悶，再加留意一尋，可也。」
　　至期，由舊路而往。將及便橋，遙見沙際有二人席地而飲。眾疑曰：「此山野之處有此金綺之人，又無從者，得無為妖歟？」少近視之，則一男子、一婦人也。再近，則以文同一美人也。以文見眾至，急起與美人攜手而逝。眾人大呼而逐之，不半里遂及焉。其女赧甚，遂自投於河。眾急挽救，不及矣，皆驚愕不知所為。賈、鄒執以文手，且泣曰：「子為如此事而不使我知，幾迫人至死地。今又累人婦女投溺，如何是好？」以文低首長吁，竟無一語。眾曰：「到寺度之。」至寺，眾告和光以前事。和光曰：「以文所為，已無可改，勿相迫責。但言誰氏婦女，緣何相從。」
　　以文俯首不答，眾解譬良久，則曰：「向者吾於水亭被酒，披襟D腹，乘月沿流而東。將裡許，側顧水左桂花一株，下有盤石，吾遂坐於石上，仰瞻天宇，俯對清流，露華澄寂，桂香襲人，雖仙境不若也。」遂將前詞朗吟數遍。偶見一姝拜於前曰：「妾本寺東鄰賀宅侍兒紅牙也，妾之女郎知公避酒，令妾敬請過臨寒寓一茶，萬冀勿托，幸幸。」況予久離家室，一旦聞女郎見招之言，不料可否，欣然即往。
　　其女導前，屈折幽徑，陰林蔭翳，約裡許，至彼矣。華屋粉牆，朱門掩映，其女郎候於門左，迎予笑曰：「水亭之作，何相憐之至耶！」遂攜予手入焉。越庭閣數重，皆極華麗，最後一小軒，乃女朗所居也。予憶貴室，無故而入，似有難色。女曰：「無傷也。」命茶畢，女曰：「妾本比鄉巴氏女也，名玉玉。幼時潔白，尊執又號妾為四塊玉。少習音律，為此富人賀郎之妻。不料賀郎輕情重利，遠商交廣，將越五霜，捐妾與紅牙二人守此空宅。況當青年，負此良夜，豈不有孤鸞之憶乎？久窺君於鄰寺，故含恥以相邀。倘不見鄙，實腐穢之有憑，鬱情之得遂。」予曰：「某故幸矣，奈二友何？」玉玉曰：「和光與妾夫最善。若二友知之，妾事敗矣。」予遂從之。
　　少間，設奇肴異饌，命侍兒紅牙歌以侑樽。於是紅牙理喉演拍，將發停雲之聲。玉玉笑而目之曰：「對新人不可歌舊曲。」謂予曰；「妾雖不敏，勉欲足貂，僭用夫子前韻，亦作『滿庭芳』以自況。仰承夫子，幸勿以見嗤耶。」於是玉玉白令紅牙歌曰：
　　愁鎖蛾眉，倦開海眼，絲絲腸斷誰憐。春秋空度，珠淚暗中捐。倚遍樂山玉品，難忘翠結絨牽。漸愧雙環塵土蝕，風月玉樓邊。斜耽匙頭，橫偎郎袂，停停每對樽前。梁州一曲，雲葉遏遙天。彩縷雙蟠金鳳，紅牙笑拾花鈿。薄倖賀郎何在也，孤枕度方年。
　　歌畢，觥籌交雜，杯斝疊酬。已而月沉西浦，畫燭再更，遂宿於彼矣。
　　「次早予欲暫回，玉玉曰：『妾已令人店中打聽，諸公事畢，自當奉別，焉敢久屈君子，仰誤歸期乎？』予不合苟聽斯言，久違諸契。」
　　賈曰：「若然，其居安在？」以文曰：「即寺東鄰也。」和光曰：「噫！寺之周回林木荒涼，皆廢陵古塚，烏得有此富室？其為妖不誣矣。不煩外論，但希以文導吾儕達彼，真偽自見矣。」以文窮迫，不免前行。
　　出寺東行裡許，指一古墓之側一小塚曰：「此是也。」和光笑曰：「吾得之矣。此大墓者，乃唐玄宗樂官賀懷知之墓也。此小塚人傳為琶琶塚也。以文言比鄉巴氏，又名四塊玉者，以四玉字加於比巴之上，豈非琵琶乎？彼所和詞中，又皆琵琶情狀也。言嫁賀郎者，實懷知之遺物也。」以文視其所處，聞其所論，魂魄俱失，憂怖之色擁萃於面。和光曰：「無傷，無傷。既得其詳，安知非發福之美歟？」遂命諸弟子發之。啟土才一尺，得一石函，銘其蓋曰：「天寶御賜。」啟視，果有百香攢成七寶妝嵌琵琶一面，紅牙縷金板六扇，煥然如新，異香襲人，光彩奪目。背有金泥小篆「琵琶頌」一章，首尾一百三十五韻。頌曰：
　　天寶四載西羌平，遠夷懷化舒忠誠。
　　慇懃不憚萬里程，重譯十土勞遠伻。
　　梯山航海來神京，春官柔禮司賓迎。
　　紋騮之載奇錦帡，鱗馳之負黃金籯。
　　山呼萬歲朝天閎，五雲高處列霓旌。
　　麾幢羽葆絡未瓔，彤庭大啟天顏赬。
　　歌謠齊賀聲嚶嚶，紋身編發如狙猩。
　　陳階列陛獻土籯，斯足用表蕃臣盟。
　　珍奇詭異不可名，黃琮紫貝同天璜。
　　白圭碧璞雜丹珩，其中一物由為精。
　　偉哉製造規模宏，玳瑁匣瑣艮緘盛。
　　冰紈擁襯雲錦繃，異香馥鬱百寶成。
　　光華閃灼奪人睛，雲是胡樂形猙獰。
　　名曰琵琶價連城，背圓桿直休窨弸。
　　雲光霞影紋楸怦，胚胎自是崑崙檉。
　　紫檀槽內沉香桁，紋犀牙品珊瑚楨。
　　匙頭偃仰曲鳳脛，蛾眉海眼雙瞠瞠。
　　四軸均布如飛蜻，不山巧琢玄石瑛。
　　拂手壁碾澄寒泓，春秋雙換蟠雕鸚。
　　鵝項曲折玉芝莖，彩絨結帶芳香衡。
　　鵾雞之弦白且瑩，直列首尾如星槍。
　　潤於寒玉潔於冰，明如秋水淨如瓊。
　　壓盡秦樓雁柱箏，不數章台鸞侶笙。
　　梨園弟子睹如盲，談奇辨異爭喧□。
　　咨嗟吮呷不能評，其年署退鬥建庚。
　　黎元富庶百物贏，好雨初斂風日睛。
　　聖皇賜宴開迎英，千宦陪位餐大烹。
　　禮設八座迎公卿，太官尚食進杏餳。
　　司虞薦臘貢鹿麖，割鮮炙脯炮巨牲。
　　陳觴列俎排鼎鐺，簪貂執玉曳珂珵。
　　拱手鵠立丹陛楹，鳳吹嘈雜腔回縈。
　　龍鍾喧吼聲雄鍠，紫馳之峰調玉羹。
　　赤虯之脯和芥青，艮繫之膾斲鯉鯖。
　　金盤之味呈嚇蟶，商瓶周鬲閒漢罌。
　　瓊漿玉液皆滿盈，玻璃洸漾飛大觥。
　　珊瑚灼爍燃長檠，怯聞九樂聲囂訇。
　　敕令出此異域韺，教坊空多不敢偵。
　　弦是鵾勈如鐵勍，塵埃肉指豈堪攖。
　　就中惟有賀司伶，向前竟奏心無怦。
　　勇然取向胸前橫，當御鵠立來獨呈。
　　調弦轉軸聲軤軤，新腔才起拍早榜。
　　偃手一掃風雨驚，回顧眾樂如秋虻。
　　大如巨海吼長鯨，小如幽谷遷嬌鶯。
　　急如怒濤古壑砰，緩如春澗泉溋溋。
　　高如霄漢雷電轟，低如暗冗蜂羽悰。
　　巧如老樹啼蒼鶊，淒如夜雨滴寒更。
　　猛如兩陣嚴鼓鉦，清如仙境天球鳴。
　　近如殿角風搖錚，遠如砧杵聲東叮。
　　輕如一點琉璃錚，繁如萬斛珍珠傾。
　　翻然轉作霓裳聲，滿空花雨飄雲霙。
　　悠悠天際行雲輕，紛紛彩棟塵落甍。
　　其它眾樂不敢賡，聲漸韻怯圖薨薨。
　　金石空多若積橙，頗容湘瑟為弟兄。
　　幸逢盛世海宇清，幸遭聖德日月明。
　　萬國歌頌康衢氓，巍巍成化遍八紘。
　　溶溶德澤滋群生，四夷歸化不煩徵。
　　奎星耿耿休戈兵，北狄八覲趨幽並。
　　西羌歸化越河涇，東番獻貢涉滄瀛。
　　南蠻納土來楚荊，罷卻清風細柳營。
　　問卻奔電汗血騂，官衙寂靜無訟爭。
　　市裡貨易均平衡，萬民安業樂鋤耕。
　　黎庶殷富過田彭，此樂遠至應休貞。
　　兆我大唐昌且榮，堪隨天仗助郊枋，堪隨朝晏解春酲。
　　可與聖主卻微惸，可與聖主釋間情。
　　宜在西苑駕前行，宜在東閣花邊擎。
　　願祝吾皇壽彭鏗，願祝吾皇壽彭鏗。
　　千年萬載昭佳禎，千年萬載昭佳禎。
　　其後題曰：「天寶某年秋仲望後一日，開國男太子洗馬東阿公某」云云。惜乎微被土花所蝕，失其姓名。遂攜歸寺，眾皆傳玩，喜異不能去手。
　　話間，有賈胡數人突入寺曰：「吾輩睹此中有異寶氣，如果有之，乞為見貨，雖價萬金而不惜也。」和光等遂將琵琶示之，而紿曰：「此吾寺世傳之寶，如果能貨之，公價白金百錠。」胡無異言，如數酬之。眾曰：「以文遇此奇禍，理同再生。當以此金入寺，以資E福。」和光卻之不能，遂從納焉。是後以文等各歸家，亦無他恙焉。


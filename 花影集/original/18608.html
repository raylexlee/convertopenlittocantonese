<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>花影集 - 　節義傳</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>節義傳</font></h4>
			　　予友周君彥博，常談宣德初，彼嘗住鼓樓街後。其鄰有陳揮使者，名安，字以寧，妻郝氏，相敬如賓，敦尚義禮，奉父母以孝聞。夫婦年近三旬，尚未有子，而陳非見任之官，身居營伍，朝出暮歸，辛苦甚至。一日忽得損疾，醫莫能效。輾轉年餘，更至危急。安自料必不能起，思其妻乃名家之女，性復貞潔剛正，倘己一旦不諱，妻必殺身以成節。若然，則父母無所依托，而更以自己之不幸而累及人之非命。欲言，則不忍；欲不言，則不已；惟端視其妻，每與太息而已。郝知其意，泣謂安曰：「妾自侍巾櫛，蓋今一紀。妾之不才，君備知之，何苦疑妾之太深，慮妾之太遠？君若無恙，妾亦無羌；君若有不虞，非獨君子之不幸，妾亦不幸也。君存與存，君亡與亡，豈肯偷生世間，口稱未亡人，污君清譽，使親知懷疑？妾決不獨戴天日，以負君之寵也。」安曰：「予之苦心難言者，正恐卿之堅立此意，若卿果不允勸，一則父母在堂無人侍養，一則卿乃違孝從恩，未為切當。莫若暫屈高見，則父母受終身之托，卿亦享未盡之年，豈不節義兩全乎？」郝復泣曰：「君止慮其一而已，妾若從死，則親鄰恤而有資，官府旌而有廩；妾若不死，則舅姑懷憂恤之心，親鄰啟猶豫之論。君卒則祿停，養資焉出？脫若妾命先於舅姑，不但妾之微誠舉而棄之，亦且舅姑反有失所。莫若順天履道，豈不美哉？」安亦無言可答，但相視而泣耳。<br />
　　又一月，而安疾至甚，舉家環守而泣。安遂令人喚其知友王官人者至。安乃謂眾曰：「我有心事久不忍言，目下永別，告乞父母並外父母、王賢契，必皆依允。倘不從我，雖死亦不瞑。」眾皆泣應。安曰：「予妻堅意死節，決不可聽。王某忠厚君子，尚未娶妻，待我沒後，急令贅入。是我父母喪子而有子，妻之亡夫而得夫，雖子禮教有疑，其於我心則為萬幸。倘有一人不從，使我孝義不伸，九泉之下永為抱恨之鬼矣。」眾未敢言，而王官人徑前答曰：「仁兄之言大有深意，敢不從命！但恐過日有變，即今宜取何物對眾與我，以為信約。」安遂呼其妻近牀，親取其髻上銀釵一隻與王，曰：「若事有變，持此赴官告之。」王得釵痛哭，拜辭而去。舉家皆哭，郝亦隨眾而哭，別無異言。眾以為怪。<br />
　　至夜安卒，郝致喪設奠，哀毀特甚，晝夜號慟，水漿不入，無復人形。<br />
　　至殮後，王官人設祭儀，攜一客為文以祭之。其文曰：<br />
　　惟宣德三年歲次戊申，九月庚子朔，越十有四日癸丑，友弟王某謹以清酌之奠，致祭於仁兄陳公以寧之靈曰：「惟靈秉一元之正氣，感二五之英華，有德有才，多知多學。職居武弁，未登軍旅之權；學擅文名，不遂風雲之至。正期國家有用，父母有光，家室有榮，親知有望，遽爾天不假年，奄棄長往，使其父母在堂，不盡劬勞之恨；幼妻居室，痛無繼嗣之依。出意外之思，托不盡之謀於我，處世之常，報終身之義於君。雖承重寄之言，敢犯天倫之敘？是以求人濟事，變禮從權。今者謹舉予友某，乃予素期之管子，堪以代僕，孝父母必體公心，待室家必如公義。憶恐引薦非人，靈其鑒察。嗚呼，哀哉！尚享。<br />
　　祭告既畢，乃請於安之父母及諸親鄰曰：「此人，予友也，姓某，名某，居某職，年苦乾，亦未有室。其才德淳良，蓋尚義之士也，堪贅府上以奉孝養。其誠謹終始，必勝他人。然我之初見陳兄也，乃一時權變。某雖不才，豈敢亂朋友之倫，敗嫂叔之分？此是狗彘之不為也。適間祭文備以告祝，恭乞父母、尊嫂容允，以成亡兄之願。」舉家皆以為全美。郝氏告舅姑曰：「前日所言使我配王叔，非人所為。今攜來之人素非親知，有何不可？他若肯養舅姑，我豈不從？乞為上答王叔，向日之釵今當見還，不然我終不從。」王以為實，遂還其釵。<br />
　　至發引前一日，郝乃去素服、盛妝飾，設饌柩前，默有所禱，人莫得聞。祭畢，號叫盡一夜。人恐其自盡，皆防之。至次日，柩遷，及塋入壙，眾皆環泣，郝乃投身壙中，伏哭柩側。眾急挽之，不料郝氏潛刃在手，忽然自刎而死。眾皆震掉不已。遂議復開安棺，依屍同葬焉。安之父母愴惶無措，如失魂魄，慟曰：「兒既夭折，止賴媳婦。今復自盡，我等不如即死。」於是王乃泣扶其父母曰：「某初誓待父母有托，尊嫂有歸。我來墓次與亡兄廬伴幾時。今幸尊嫂大節通天，夫婦雙美，然父母之養不可少缺，其責在我。古人有刻木為母者，所以盡其不盡之心耳。予不幸父母早亡，其未盡之心正無所施，得人為父母，豈不勝於木乎，況以當養之父母哉！兄嫂雖亡，王某見在，父母正當安養，何必介懷。」<br />
　　既歸，王即移家於陳宅，待親承服如安親弟。糾合親鄰，上狀郝氏之節於官，致蒙旌表其門，其父母月給廩米二石。<br />
　　越三載，王乃服除，乃議婚娶妻，夫婦克盡孝養。如此者十餘年，父終於前，母沒於後，備盡人子之道，始終如一。嗚呼，賢哉！至景泰間，聞王官人尚在，但周君彥博遷居年久，王之後事不得悉知。又忘其名字，惜乎！<br />
　　海萍道人曰：古之孝子、順孫、義夫、節婦代不乏人，然未嘗有此三美生於一門者。當時王能申郝之節，而王之義無人申之，此傳是所以作也。復從而銘之曰：<br />
　　天理本一善，人性備五常。逆之為賊孽，順之為忠良。寥寥千載間，屈指思遺芳。<br />
　　陳家有孝子，侍親在高堂。夫能謹溫清，妻復勤羹湯。夫婦和且順，不異雙鴛鴦。<br />
　　一朝災眚作，自料必成殃。親老誰可依，妻少孰堪將。益友惟王生，義氣直且方。<br />
　　我親即爾親，我妻即爾房。若此心始畢，免使魂魄傷。王生振金諾，質釵為關防。<br />
　　陳君即瞑目，王乃易新郎。設奠哭靈幾，誓心說衷腸。朋友天之倫，雖愚非犬羊。<br />
　　眾以好事定，具不思他詳。豈料掩壙時，郝氏悲如狂。飛身投柩側，頸血淋衣裳。<br />
　　雙親如失生，眾人皆驚惶。王生心獨喜，舉手感穹蒼。復啟陳子棺，附葬夫之傍。<br />
　　移宅侍陳親，自丁三年喪。告官乞旌贍，門閭生輝光。服除娶妻室，供養雙親行。<br />
　　養生盡子職，送死繼烝嘗。嗟哉陳侯賢，積德感禎祥。友乃獸中麟，妻乃禽中凰。<br />
　　代天宣正氣，為人立紀綱。一門三義烈，萬古芳名揚。他年逢太史，昭煥簡編香。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
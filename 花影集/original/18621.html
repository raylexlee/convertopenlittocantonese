<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>花影集 - 　閒評清會錄</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>閒評清會錄</font></h4>
			　　有生姓閒氏，名評，無何鄉詩酒社人。其為人也，形如沌混而不能歌舞，性如木石而頗解語言，無晝夜之分，無寒暑之易，不知趨利避害，不知敬善畏惡。不驕不諂，不迂不避，愚而通，俗而端，拙而謹，癡而詳。不以富貴為榮，不以貧賤為辱，仰天俯地以享其大，處眾伍物以樂其同。執常無疑，將順無異，心無所向，志無所期，無憂喜之見，無得失之慮。雖曰讀書，未嘗以書為資；雖曰習文，未嘗以文為辭。但知飢而食，渴而飲，困而眠，閒而適。以詩為功，以酒為樂。怡怡乎似有所得，洋洋焉似有所遂，人莫能詳夫然者。<br />
　　一日，與諸友會飲，偶談及鬼神之事。一友曰：「予嘗見人家信向師巫，請神畫案，作諸非禮，甚是無益。但其中預知先亡名姓，死生來歷，疾病禍福，每每有驗，更不可曉。」一友曰：「予亦見人家有怪，投磚擊瓦，移物搬財，迷惑男女，為害太甚。其稱神鬼，又莫之可考。」又曰：「且如扶鸞降筆，斷事決疑，長篇短句，咸動時俗。至有小兒能計前生之事，大人談再活之因。又或有見形說話者，或有嘯於梁隱於壁者，傷化敗俗，傅會遠近，法不能禁。其間誕妄，不知果皆實歟？虛歟？在理端謂何如歟？吾儕忝為聖門之徒，亦嘗讀書窮理，其於格物之學，豈可不致知乎？」或評之曰：「俗習之妄也。」或曰：「邪人之術也。」或曰：「妖也，怪也。」又曰：「神鬼昭彰，胡可誣也！」眾口喧較，各出己意，紛紛瑣瑣，終無定論。<br />
　　獨評瞑然閉目，端坐不語。眾友怪而問這，亦微笑而不答。及會散歸家，讀書窗下。讀已，默思日間所談，及夜分燭至，忿然揮筆而作詩曰：<br />
　　造化原來本自然，因人靈悟究根源。<br />
　　機神積習為常事，秘幻驚聞作異傳。<br />
　　身在化中還覓化，心當天職更求天。<br />
　　世間萬物皆含妙，眼底諸形各抱玄。<br />
　　神鬼良能潛體用，屈伸消息隱推遷。<br />
　　陰陽著像垂經緯，聖哲遺心在簡編。<br />
　　久失穢途通擾擾，不亡義禮僅綿綿。<br />
　　成仁學業真堪痛，敗俗遺風實可憐。<br />
　　草率四民甘鄙俗，昏盲千古混愚賢。<br />
　　琢靡自恨難超達，習染誰能為洗蠲。<br />
　　巧設淫祠求感應，妄崇非鬼致精虔。<br />
　　修心淡似秋雲薄，破俗工如鐵石堅。<br />
　　格物致知當自勵，隨邪悖理是誰愆。<br />
　　才疏學淺知求少，見惑聞疑視聽偏。<br />
　　自把昭明甘穢塞，卻將疑畏自拘牽。<br />
　　佛燈光像明山寺，鬼火妖磷出野田。<br />
　　通語現形言禍福，耗財擊瓦更投磚。<br />
　　稱神稱鬼乘時見，欺女欺男遇夜纏。<br />
　　老者未終先見怪，幼童才語說生前。<br />
　　病中恍惚神相祐，死後分明鬼放還。<br />
　　反覆是非恣妄誕，支離言語縱狂顛。<br />
　　一言偶合人心惑，半事相符眾口宣。<br />
　　義者傷心仁者歎，懦夫敬信匹夫□。<br />
　　清渾不遂賢人志，成敗翻歸術士權。<br />
　　左道荒唐無不至，邪風狂鼓任滋延。<br />
　　書符咒水拘精爽，禱聖扶鸞致降仙。<br />
　　解使返魂談往事，能揮箕筆寫長篇。<br />
　　灶前灰跡看亡故，紙上圓光見祖先。<br />
　　土地灶神點米碗，家親外祟問香煙。<br />
　　呼爺喚母形圖案，擊鼓搖刀掛紙錢。<br />
　　可法遺經空萬卷，難除宿敝已千年。<br />
　　異同類叱炎涼別，真偽何殊黑白懸。<br />
　　矯俗欲期遵古治，移風空想廢宵眠。<br />
　　塵勞本自常多缺，人事由來故不全。<br />
　　獨對短檠窗下坐，為思疑理自評焉。<br />
　　吟詩既畢，撫幾大笑。誦之數過，自賞自歎。既乃呼童，湯酒以為自賀。<br />
　　方斟酌間，忽有一人自燈下踴起，衣冠整肅，狀類儒流，眉目疏秀，偉然一丈夫，向評揖而笑曰：「適間公之佳作，自謂鬼董狐之遺筆也，以僕觀之，不過排眾口之鄙言，示己見之避論。僕是以有所未安也，故不即幽明之隔，人鬼之分，冒理而奉辨也。夫元氣之在天地也，周際充滿，混淪無朕；萬物之居氣中也，通貫互涵，IJ不離。人之呼吸常與氣通，一息不調則病，呼吸不續則死，如魚之不可去水也。何謂鬼神？陰陽之功用也。何謂陰陽？一氣之動靜也。人與天地萬物共此一氣，實無大小之差，己彼之別。內外互含，巨細該貫，理具氣從，感通應達。是以人心所在謂之理、理之所在接乎氣。理著氣積，神鬼昭矣。其間邪正之差，又在人心之趨向。趨向之是非，又在學與不學爾。學也，燭識真恪，心正意誠，德合元氣，祀神則享，祭鬼則格。不學也，主見不明，心疑意惑，恐畏交至，妖邪怪誕由斯而致。公不能力學致知，教人以正理，而乃唱瞽言以責世愚，此僕所以為公惜也。」<br />
　　評聞之，喜不自勝，降榻揖之上座，曰：「感君不吝，論及天地一元之本，氣理通貫之源，鬼神功用之妙，人神感格之實，愚智邪正之分，精切無遺矣。但其間所謂人心所在、理之所在者，故知理者氣之率，則先儒所謂『有是理則有是氣』之言，端不誣矣。若以我之精誠相感，其神鬼昭著可想，實不謬矣。敢問今之子孫致祭來格者，果是我之祖先否？」其人笑曰：「是何言歟！藏柩於墳，奉主於廟，以時致思，以鬼致享，運用設施皆出此心。此心我心，此理我理。氣有屈伸，理實一定。其來格者非我祖先而何？且如人之生子，不過形交氣化，尚且無中生有。何況以我之精誠而感實有之定理。古云：『祖宗積善子孫昌，祖宗積惡子孫殃。』此又氣理通貫之驗也。」言畢，起而告別。評曰：「僕受君之德，不知其名，可乎？」其人返顧曰：「夫人乃陰陽之合，神鬼之會，其靈妙之精，極幽玄之粹。己彼在心，夫何詳問！欲知我之是誰，當察汝之誰是。汝乃合體之予，予乃分形之汝。」<br />
　　評更挽留不能，颯然凴几一夢。既覺，備錄夢中之事，以為自警雲。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
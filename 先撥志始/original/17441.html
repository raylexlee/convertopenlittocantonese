<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>先撥志始 - 第三章　卷上三</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三章</br>　　卷上三</font></h4>
			　　○東林點將錄 <br />
　　開山元帥托塔天王南京戶部尚書李三才。 <br />
　　總兵都頭領二員： <br />
　　天魁星及時雨大學士葉向高 <br />
　　天罡星玉麒麟吏部尚書趙南星 <br />
　　掌管機密軍師二員： <br />
　　天機星智多星左諭德繆昌期 <br />
　　天閒星入雲龍左都御史高攀龍協同參贊軍務頭領一員： <br />
　　地機星神機軍師禮部員外即顧大章 <br />
　　正先鋒一員： <br />
　　天殺星黑旋風吏科都給事中魏大中 <br />
　　左右先鋒二員： <br />
　　天暗星青面獸浙江道御史房可壯 <br />
　　地周星跳澗虎福建道御史周宗建 <br />
　　馬軍五虎將五員： <br />
　　天勇星大刀手左副都御史楊漣 <br />
　　天雄星豹子頭左僉都御史左光鬥 <br />
　　天猛星霹靂火大理寺少卿惠世揚 <br />
　　天威星雙槍將太僕寺少卿周朝瑞 <br />
　　天立星雙鞭將河南道御史袁化中 <br />
　　馬軍八驃騎八員： <br />
　　天英星小李廣福建道御史李應昇 <br />
　　天捷星沒羽箭陝西道御史蔣允儀 <br />
　　天空星急先鋒山東道御史黃尊素 <br />
　　天退星插翅虎浙江道御史夏之令 <br />
　　天凶星沒遮攔吏科給事中劉宏化 <br />
　　天滿星美髯公刑科給事中解學龍 <br />
　　地犭曷星毛頭星刑科給事中毛士龍 <br />
　　地鎮星小遮攔工科給事中劉懋。 <br />
　　總探聲息走報機密頭領二員： <br />
　　天速星神行太保尚寶司丞吳爾成 <br />
　　地速星中箭虎光祿寺少卿丁元薦。 <br />
　　行文走檄調兵遣將頭領一員： <br />
　　地囚星旱地忽律廣西道御史游士任。 <br />
　　掌管錢糧頭領二員： <br />
　　天富星撲天雕禮部主事賀烺 <br />
　　地狗星錦毛犬尚寶司卿黃正賓。 <br />
　　定功賞罰軍政司頭領二員： <br />
　　地正星鐵面孔目左僉都御史程正 <br />
　　地奴星催命判官左通政涂一榛。 <br />
　　掌管行刑劊子手頭領二員： <br />
　　地損星一枝花禮部尚書孫慎行 <br />
　　地平星鐵臂膊刑部侍郎王之宷。 <br />
　　捧把帥字旗將校一員： <br />
　　地賊星鼓上皂內閣中書汪文言。 <br />
　　守護中軍大將十二員： <br />
　　天壽星混江龍大學士劉一燝 <br />
　　天微星九紋龍大學士韓爌 <br />
　　地短星出林虎大學士孫承宗 <br />
　　地轉星（轉一作劍）立地太歲吏部尚書周嘉謨 <br />
　　地角星獨角龍吏部尚書張問達 <br />
　　天傷星武行者左都御史鄒元標 <br />
　　天貴星小旋風右都御史曹於汴 <br />
　　地軸星轟天雷禮部尚書王圖 <br />
　　天牢星病關索刑部尚書喬允升 <br />
　　地強星錦毛虎工部尚書馮從吾 <br />
　　地巧星笑面虎吏部左侍郎陳於廷 <br />
　　天巧星浪子左春坊左諭德錢謙益。 <br />
　　四方打聽邀接來賓頭領十二員： <br />
　　地明星鐵笛仙戶部左侍郎鄭三俊 <br />
　　地壯星母夜叉禮部右侍郎張鼐 <br />
　　地妖星摸著天光祿寺少卿史記事 <br />
　　地全星鬼臉兒光祿寺寺丞李炳恭 <br />
　　地文星聖手書生翰林院修撰文震孟 <br />
　　地闊星摩雲金翅翰林院簡討姚希孟 <br />
　　地陰星母大蟲翰林院檢討顧錫疇 <br />
　　地異星白面郎君翰林院庶吉士鄭鄤 <br />
　　地滿星玉幡竿吏部員外郎周順昌 <br />
　　地獸星紫髯伯吏部員外郎張光前 <br />
　　地惠星一丈青吏部員外郎孫必顯 <br />
　　地暗星錦豹子禮部主事荊養喬 <br />
　　馬步三軍頭領四十六員： <br />
　　天慧星拼命三郎刑部尚書王紀 <br />
　　天孤星花和尚兵部左侍郎李瑾 <br />
　　天暴星兩頭虵兵部右侍郎孫居相 <br />
　　地勇星病尉遲兵部右侍郎李邦華 <br />
　　地惡星沒面目兵部右侍郎劉策 <br />
　　地佐星小溫侯兵部右侍郎何士晉 <br />
　　地奇星聖水將戶部右侍郎陳所學 <br />
　　天哭星雙尾蠍左副都御史孫鼎相 <br />
　　天佑星金槍手右僉都御史徐良彥 <br />
　　地刑星菜園子右僉都御史周起元 <br />
　　地丑星石將軍右僉都御史張鳳翔 <br />
　　地火星獨火星右僉都御史朱世守 <br />
　　地巧星玉臂匠右僉都御史程紹 <br />
　　地暴星喪門神右僉都御史王洽 <br />
　　地健星險道神右僉都御史李若星 <br />
　　天異星赤發鬼左通政使劉宗周 <br />
　　地俊星鐵扇子大理寺少卿韋藩 <br />
　　地定星小霸王太常寺少卿韓繼思 <br />
　　地會星神算子太常寺少卿趙時用 <br />
　　地佑星賽仁貴太常寺少卿李應魁 <br />
　　地闔星火眼狻猊太常寺少卿程註 <br />
　　地稽星操刀鬼光祿寺少卿沈應奎 <br />
　　地飛星八臂哪叱吏部郎中夏嘉遇 <br />
　　地走星飛天大聖吏部郎中鄒維璉 <br />
　　地察星青眼虎吏科給事中陳良訓 <br />
　　地煞星鎮三山兵科給事中甄淑 <br />
　　地雄星井木犴戶科給事中郝土膏 <br />
　　地杰星丑郡馬兵科給事中沈惟炳 <br />
　　地幽星病大蟲戶科給事中薛文周 <br />
　　地孤星金錢豹子兵科給事中蕭基 <br />
　　天罪星短命二郎湖廣道御史劉芳 <br />
　　天敗星活閻羅江西道御史方震孺 <br />
　　地僻星打虎將山東道御史李元 <br />
　　地微星矮腳虎福建道御史魏光緒 <br />
　　地捷星花項虎四川道御史練國事 <br />
　　地威星百勝將河南道御史謝文錦 <br />
　　地數星小尉遲雲南道御史李日宣 <br />
　　地猛星神火將貴州道御史張慎言 <br />
　　地樂星鐵叫子山東道御史劉思誨 <br />
　　地伏星金眼彪湖南道御史劉其忠 <br />
　　地隱星白花蛇河南道御史楊新期 <br />
　　地耗星白日鼠湖廣道御史劉大受 <br />
　　地遂星通臂猿山西道御史侯恂 <br />
　　地靈星神醫手雲南道御史胡良機 <br />
　　地魔星雲裡金剛四川道御史宋師襄 <br />
　　地理星九尾龜河南道御史熊則禎 <br />
　　鎮守南京正將一員： <br />
　　地然星混世魔王操江右僉都御史熊明遇 <br />
　　分守南京汛地頭領六員： <br />
　　天竟星（一作天平）船火兒南京廣東道御史王允成 <br />
　　天損星浪裡白跳南京吏部郎中王象春 <br />
　　地英星天目將南京江西道御史陳必謙 <br />
　　地進星出洞蛟南京山西道御史黃公輔 <br />
　　地退星翻江蜃南京四川道御史萬言揚 <br />
　　地劣星活閃婆南京工科給事中徐憲卿 <br />
　　天啟四年甲子冬歸安韓敬造。 <br />
　　按：天罡地煞之名，計氏《北略》所載：天罡星李三才等，有名者僅九人；地煞星顧大章等，有名者僅四人；而以青面獸屬左光鬥，金眼彪屬魏大中，亦與此不同。此則青面獸為房可壯，金眼彪為劉其忠，而左光鬥則豹子頭，魏大中則黑旋風；且青面獸為天暗星，亦非地煞也。惟某氏《遣愁集》所載天罡、地煞之名較詳，其略言王紹徽為忠賢乾兒，官至吏部尚書，進退一人必稟命於忠賢，時稱王媳婦，嘗造《點將錄》獻之忠賢。忠賢閱其書，歎曰：「王尚書嫵媚如閨人，筆挾風霜乃爾！真吾家之珍也！」其稱東林開山元帥托塔天王南戶部尚書李三才。總兵都頭令：天魁星呼保義大學士葉向高，天罡星玉麒麟吏部尚書趙南星。掌管機密軍師：天機星智多星右諭德繆昌期，天間星入雲龍左都御史高攀龍。協同參贊軍務頭領：地魁星神機軍師禮部員外顧大章。掌管錢糧頭領：天富星撲天雕禮部主事賀註，地狗星金毛犬尚寶司少卿黃正賓。正先鋒：天殺星黑旋風吏科都給事中魏大中。左右先鋒：地飛星八臂哪吒吏部朗鄒維璉，地走星飛天大聖浙江道御史房可壯。五虎將：天勇星大刀手副都御史楊漣，天雄星豹子頭左僉都御史左光鬥，天猛星霹靂火大理寺少卿惠世揚，天威星雙鞭手浙江道御史袁化中，天立星雙槍將太僕寺少卿周朝瑞。又所列李應升、蔣允儀、解學龍、吳爾成、孫慎行、陳於廷、鐵謙益、文震孟，方震孺、徐憲卿、鄭三俊、毛士龍、夏嘉遇、周順昌、何士晉、趙時用等，皆南直人也。按：文氏此編，一百八人全具，意即照《點將錄》之原本錄出者。證之《遣愁集》所載，惟左右先鋒二員，一為房可壯，一為周宗建，與《遣愁集》以為鄒維璉、房可壯者異。又以維璉為地走星，夏嘉遇為地飛星，與《遣愁集》以維璉為地飛星，房可壯為地走星者亦異。其餘悉同。考之《水滸傳》所謂一百八人者，除開天元帥，數之今文氏所載，合開天元帥，共一百九人，正與《水滸》合。惟天罡星少一人，地煞星多一人，蓋立地太歲，《水滸》作天劍星，此誤作地劍耳。至青面獸，本係天暗星，計氏誤入之地煞，此傳寫之繆，當以此編與《水滸傳》合者為正。 <br />
　　十月，蘇鬆兵備道朱童蒙前任省中以疏攻理學大臣鄒元標等，癸亥京察例出此任，在任多為不法，心不自安，引病求退。有旨：「朱童蒙不准養病，並前例推郭允厚、李春煜與朱童蒙俱升京堂用。」巡撫周起元具疏劾奏童蒙，時織監李實以楊、姜事疏劾起元，給事中李魯生復攻之急。而巡漕御史俞思恂（按俞當作喻）又飛書長安，言其可殺。奉旨：「周起元護庇楊、姜，今又誣朱童蒙，排陷正人。姑著削籍為民，追奪誥命。」 <br />
　　南京御史呂鵬雲，以例推僉事請告。奉旨：「呂鵬雲不准告病，並諭例推考察各官，徐大化、孫杰與呂鵬雲俱升京堂用。霍維華、王志道、郭興治、徐景濂、賈繼春、楊維垣，俱起復原官，催來到任。」（按：此起復原官者六人，前校《剝復錄》以為當補揚維垣，此其證也。） <br />
　　給事中李恒茂具疏申理崔呈秀等。奉旨：「御史崔呈秀事情，顯係誣蔑，不必行勘，著回道管事。知縣石三畏既經多薦，暫擬部銜，仍候考選。其薦主陳九疇，即升京堂用。」 <br />
　　十一月，上諭內閣：「朕覽李魯生本內會推武臣一節，因思交臣票擬，不知只應元輔注思耶？抑次輔等與聞一二也？前時鴻臚寺數起批行，外廷嘖嘖。近日，巡視科道本，止乞嚴行相視，遽擬領埋，且乞討肩輿者，乞進侯爵者，卿概應之如響，平章之謂何？今後元輔還當同寅協恭，集思廣益。次輔等亦勿袖手坐視，伴食依回。大家殫力抒忠，共期於平，以副眷注。」時魏廣微欲專政，遂於告病之際，求逆賢傳特諭分票商量，廣微與逆賢通譜，凡遞消息，親手書就外題曰「內閣家報」，釘封鈐送至王朝用，朝用復加封記送至逆賢。直房黃汝良、史記事，皆以書勸廣微停止中旨，大拂其意。隨有李魯生「帝曰執中，王曰建中，旨不自中出而誰出之」疏，天下嘩然笑之。嗟乎！魯生之逢迎求媚若此，尚足齒於人耶！ <br />
　　大學士韓爌因有票擬不當之諭，遂引罪求斥，略曰：「臣以譾劣，備員中書。詰戎宜先營衛，而觀兵肘腋，無能紓宵旰之憂。忠直尚稽召還，而榜掠朝堂，無能回雷霆之怒。以至後先多官之黜，諭旨中出之變。在聖明祗肅紀綱，乃中外懼興黨禍。而臣既不能先時深念，有調劑之方，又不能臨事執持，為封還之戇。此皆罪狀之大且著者。請亟褫臣官，仍治臣罪，為輔弼溺職之戒。」奉旨：「卿親承顧命，當矢公盡職，乃歸罪於上，退有後言。今既悻悻求去，著馳回籍。」閣中揭請如故事，稍加禮貌，無失侍大臣體。不報。 <br />
　　督師大學士孫承宗揭稱：「臣奉違天顏三年，當此普天嵩呼之日，不勝瞻戀。今閱歷薊邊，去京數十里，擬於十二日入都門，十三日早朝，十四日與同賀萬壽，另日面奏機宜，與文武各官商榷可否，事畢回任。」上諭兵部：「督師輔臣，既膺重任，未奉明旨，親歷薊邊，以朕萬壽為名，欲入京隨班申賀，擅離汛地，非祖宗法度所容。倘中途有意外之變，關門有倉卒之虞，相機調度，將誰屬乎？兵部即速馬上差人傳諭樞輔，馬首即東。真有秘計，何妨便宜封進？朕志以綏靖為期，必不從中牽制也。欽此。」蓋高陽德望素為內廷所嚴憚，而熹廟於高陽獻替，每多嘉納。時朝政一變，賢奸倒置，高陽擬陛見痛陳利害，冀悟君心，其非晉陽比也。嫉者謂高陽帶甲五千，欲清君側，左樞李邦華實召之，內外合謀定矣。逆賢急奏熹廟，而顧秉謙欲乘間以圖首揆，遂擬諭以進。高陽得諭，即日東行，邦華引疾回籍。次年逆賢即分遣內閹鎮守各邊，以奪諸大吏之權雲。 <br />
　　十二月，大學士朱國禎為李蕃、劉微等參劾，遂連奏三疏引病。有旨：「著馳驛回籍。」加少傅，蔭子一人，賜銀幣頗厚，差官護送，歲給廩米、輿夫如例。逆賢語人曰：「此老頭兒也，是邪人，然卻不作惡事，故獨優禮之。」 <br />
　　御史崔呈秀疏薦孫杰、吳淳夫等十四人才品宜擢用，並諛逆賢修城之功。頌璫始此。自是而後，朝政混淆，諂諛成風，日以謀害諸賢為計，而國事有不可言者矣。 <br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
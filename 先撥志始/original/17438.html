<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>先撥志始 - 敘　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>敘</font></h4>
			　　憶童時侍先君子，言及世務，未嘗不致歎於門戶也。 <br />
　　蓋門戶之局，胎兆於婁東，派岐於四明，釁開於淮撫，而究以國本為歸宿。其為東林者，則羽翼國本者也。其為四明者，則操戈東林者也。外此，則秦、晉、齊、楚、西江稱強，然聲應氣求，要不出此二者。左右分袒，元黃互戰，具曰予聖，誰知烏之雌雄？迨逆賢用事，而君子小人判矣。凡逆賢所摧折者必東林人也，否則必不求異於東林者也。凡逆賢所尊顯者必四明人也，否則必不敢與四明忤者也。嗚呼！四維不張，國乃滅亡！而廉恥道喪，諂附成風，孰甚於逆賢之時！教猱升木，翼虎而食，孰甚於贊導逆賢諸人！馴至於烈皇之世，所謂雖有善者，亦無如之何矣！是以鑒微察影之論，謂天不祚明，不在於震驚九廟，闖逆犯順之秋，而萌於慘戮多賢，璫黨煽虐之際；又不在於稽首投誠，搖尾乞憐之輩，而釀於同心擁戴，建祠頌德之徒。詩曰：「枝葉未有害，本實先撥。」是貴辨之於早也。 <br />
　　餘年來屏居深山，先世遺書一散不可復返。日長如年，追憶家庭見聞，輒錄片紙，投入甓中，至今春而甓且滿矣。因出己見，稍為次第：首紀國本，著門戶之所由始也；終以逆案，著貞佞之所由判也。名曰《先撥志始》所謂辨之於早也。後之君子，流覽於此，其於邪正之辨，得失之故，亦洞若觀火矣乎！ <br />
　　文秉蓀符甫題於南溪石室。 <br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>


    
	
		
			第三十七種　旌烈妻　程氏
			　　　五倫為世之綱領。予不知程氏不過一女流，乃即知夫綱之大義，豈不深可敬哉！忠孝節義，皆秉乾坤之正氣。是以古今許多聖賢仙佛，俱從此立定根本。程氏可為秉正矣。忠臣不事二主，烈女不更二夫。具此志氣，程氏若係男子，必盡忠孝無疑。程氏年少女流，並不知書識字，即志重夫婦之倫，視死如歸。今世之堂堂男子，讀聖賢書籍，每有置倫理大義於不問者，觀此可不愧煞。　　予舍旁隔十數家，有鄰人項起鵠。娶妻程氏，年方二十三歲，美貌端莊，夫婦和好，最孝敬公婆。未兩月，同友往廣東貿易，不意數月病故。凶信至家，程氏即換喪服，日夜痛哭，湯水不食者五日。公婆忍淚，謊言勸慰道：「路途遙遠，生死未知確實，何即輕信？」再三婉解，程氏少食粥湯。　　忽死信又至，程氏即哭辭公婆，又哀托夫弟竭力孝養公婆，程之父母齊來力勸。彼囗哭泣，答：「以無子，相守何人？公婆幸有夫弟相托，我可閉目於地下矣。」是夜自縊，時在雍正三年十月初七夜也。　　王縣尊詢知其實，隨捐俸買地，葬於平山堂旁，起牌坊題「義烈堪誇」四字。又刊對聯云：　　烈烈轟轟，我羨勝鬢眉男子。　　生生死死，伊自了宿世因緣。　　安葬之日，王縣尊備許多祭品鼓樂，親自至墓，焚香再拜，淚流滿面，停佇多時方回。是日，合城鄉宦土民，遠近觀者，填塞山崗。又有諸名公題贈輓詩歌章，黏滿坊柱。　　要知程氏不過一尋常貧婦，乃本縣父母官，以及士宦祭拜感歎，何等光榮！直至今日，每年四時，凡游法海、平山之人，必至墓前瞻仰，無不悲傷歎息，實可垂諸不朽。


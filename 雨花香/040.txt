

    
	
		
			第三十九種　定死期　葛老者
			　　　甚矣，因不可種。有因必有果，未有無因而果者，亦未有種瓜不得瓜而得豆者，試看葛老事，因撫抱知府喜愛，又因公子被狗害命，輾轉牽引，都有前世來因，豈是旋作而致耶？　　一飲一啄，俱有定數，何況死生大事？所以死之時刻地境，皆不可移易。世人奸謀妄想，究何益乎？總之，惟要現今時刻，存心多種善因，而戒惡因，最為緊要。今之過河渡船，每每平板鋪在船之上層，兩邊並無遮攔，取其站得人多，又因撐船人易於前後用力。殊不知船之上重下輕，或遇陰雨濕滑，或人多擁擠，或衰病老稚，或立腳不穩，倘船一歪欹，人多墜水。若在冬寒，性命難保。予欲造渡船，當著底鋪板，人皆站立船底，且四圍高攔，撐船人只在船之首尾用篙，則船下重實，不致上浮，何等安穩？但未試驗，另日與老船家議之。　　凡過渡上船，人眾擁擠，不可搶爭先後，最要留心略緩，足站穩實。昔有「過渡莫爭先」格語也。　　撫抱小兒，惟出恭之時，切防犬來吃糞，致誤大事。　　揚州東關過渡，往來擁擠，最要小心。康熙初年，渡船人多，舟人手滑，船忽半斜，墜落十餘人。其時冬寒，隨時撈救俱死。　　只有一葛老者，六十多歲，自言落河時，但見水底明如白晝，堂上有一官員，查點人數。至葛老者，即高聲說：「此人陽壽尚有二年，當死於蘇州獄內，不該死在此處，速著人推上岸去。」葛老聽得明白，切記在心，因而救活。　　過了半年，有官船由揚經過，差人四處尋葛老面會。拉至船上，只見一少年官員，說道：「本府乃蘇州府知府，因老太太每常說本府幼時，感你小心撫抱成人，又因你年老單身，時每掛念。今本府生有小公子，年方週歲，特來尋你，跟隨本府至署內，撫抱公子。每年厚給工食，以為養老之用，又可報答向年之情。」葛老跪下，力辭不去。　　府官再三詢問，纔將東關落河，死蘇獄之話細稟。官笑道：「本府現任蘇府，下獄不下獄都在本府執掌。況你年老，既不為盜，又不作惡，從何犯法，致令下獄？此虛謬之言，切不可信。」再三強勸同行。葛老遂依允，收拾行裝，隨船至蘇府署內。夫人太夫人喜極，小公子一見如同舊識，極相親愛，小心撫抱。　　約有年餘，其時奉督院傳蘇府赴江寧會審。葛老偶一日，在署內把小公子出大恭，旁邊突出一狗來吃糞。葛老未曾防閒，狗竟一口將小公子腎囊吞下，公子即時疼死。夫人哭得死而復甦，急呼家丁：「將狗立刻打死。將葛老送獄，候老爺回署發落。」葛老至獄，仰天大哭道：「二年前東關落水時，即知蘇獄是我盡命之處，又何能活？」因於是晚自縊獄內。　　蘇府回署，悲歎不已，方悟諸事皆是前生積業注定，各有來因，俱非人力可以逃避也。




    
	
		
			序
			　　　夫人之立言，惟貴乎於世道人心有所裨益。若不切於綱常倫理修齊治平之學者，雖字字珠璣，篇篇錦繡，亦泊如也。余自乙巳秋，秉鐸江部，月進諸生而課之，又凜遵新令，更以策、論、經、史相劘切，庠序多士，固已烝烝向道矣，至於市井鄉野，略讀書與不讀書之人，余不能一一萃而教之也。今有天基石子，為人長厚，每喜立言曉示愚蒙，撰刻甚夥。茲觀《雨花香》一編，並不談往昔舊典，是將揚州近事，取其切實而明驗者，彙集四十種。意在開導常俗，所以不為雅馴之語，而為淺俚之言。令讀之者，無論賢愚，一聞即解，明見眼前之報應，如影隨形，乃知禍福自召之義，一予一取，如贈答焉。神為之悚懼，心為之憬悟，志行頓然自新。若以此書遍佈戶曉，人各守分循良，普沾聖天子太平安樂之福，亦有補於名教不小，又何可計其言之雅馴淺俚也耶？因樂為之序。時在雍正歲次丙午仲春望日。　　文林即內閣中書改授揚州府江都縣儒學教諭兼訓導事年家眷弟袁載錫拜題　　　雨花香自敘　　　昔雲光禪師於江寧城南，據江阜最高處設臺講經說法，每日聽者，日常千餘人。如欲涉世者，聽講而善愈進於善，雖有不善，亦悔改而從善；或有志出世者，聞此法心明性朗。其功勝於恒沙寶施，緣此而感召上天雨花，異香遠襲，後名其地為雨花臺。遊人登其巔，則江彩與林巒交相映帶，大是奇觀。自梁歷今，昭然耳目，垂諸不朽。予欣羨久矣，乃將吾揚近時之實事，漫以通俗俚言，記錄若干，悉眼前報應，須如警醒，明通要法，印傳寰字。凡暗昧人聽之而可光明，奸貪刻毒人聽之而頓改仁慈敦厚，若有憂愁苦惱之人聽講而即得大快樂，或遇毀仙謗佛之輩自聞談說亦變虔信皈依。若夫出世之高哲，任習淨土，任專參悟，可照其功而證果位。是為善有如此善報，為惡有如此惡報，皆現在榜式，前車可鑒。種種事說，雖不敢上比雲師之教濟雨花，然而醒人之迷悟，復人之天良，與雲師之講義微同，因妄以《雨花香》名茲集。　　　　　　　　　　雍正四年二月花朝石成金天基撰寫



			　　卻說沮授被執，曹操待以上賓。授但求死，義不肯屈；放於軍中，盜馬欲歸。操恐為後患，殺之而後甚悔，親自設祭，遂與建墳於黃河渡口，立碑曰「忠烈沮君之墓」。

　　操乘袁紹之敗，整頓軍馬迤邐追襲。冀州城邑聞操大破袁紹，盡皆膽裂，詣軍前投降。操皆撫慰之。

　　卻說袁紹幅巾單衣，引八百餘騎，至黎陽北岸，有大將蔣義渠出寨迎接。紹以心腹事盡訴與義渠。義渠乃招諭離散之眾。眾聞紹在，又皆蟻聚。軍威復振，議還冀州。軍行之次，夜宿荒山。紹夜聞哭聲，遂私往聽之。軍皆訴說喪兄失弟，亡伴去親者不可計數，都捶胸而哭曰：「若聽田豐之言，我等怎遭此苦也！」紹大悔曰：「吾不聽田豐之言，兵敗將亡。吾今回去，有何面目而見田豐耶？」次日上馬，正行之間，逢紀引軍來接。紹對逢紀曰：「吾不聽田豐之言，致有此敗。吾今歸去，羞見此人。」逢紀曰：「豐在獄中，聞主公兵敗，撫掌大笑曰：『果不出吾之料也！』」紹大怒曰：「豎儒怎敢笑吾！吾必殺之！」逢紀又曰：「田豐常對獄卒曰：『袁本初再求我時，我卻不用謀矣！』」逢紀累被田豐面折，心中常恨。至此，因紹問，故發譖言。

　　卻說田豐在獄中，獄吏曰：「與君賀萬全之喜。」豐曰：「何喜可賀？」獄吏曰：「袁將軍全師大敗而回，想必見重於君也。」豐笑曰：「吾死矣！」獄吏問曰：「人皆為君喜，君何言死也？」豐曰：「袁將軍貌寬而內忌，不念忠誠。若勝而喜，猶能赦之；今戰敗則羞，吾不望生。」獄吏未信。忽使人齎劍至，取田豐之首。獄吏方驚，乃具酒食與之。豐曰：「吾知必死，願借利刀。」獄吏皆不忍與之。眾人流淚。豐曰：「大丈夫生於天地間，不識其主而事之者，是無智也！不識嫌疑而進之者，是不明也！今日受死，夫何足惜！」自刎於獄中。

　　巨鹿田元皓，天姿邁等倫。周朝齊八士，殷室配三仁。

　　直諫乾袁紹，忠心救兆民。堪嗟牢內死，黃土蓋麒麟。

　　又有詩歎袁紹雲：

　　昨朝沮授軍中失，今日田豐獄內亡。

　　河北棟樑皆折斷，本初焉不喪家邦！

　　孫盛曰：

　　觀田豐、沮授之謀，雖良、平何以過之？故君貴審才，臣尚量主。君用忠良，則伯王之業隆；臣奉暗後，則覆亡之禍至。存亡榮辱，常必由茲。豐知紹將敗，敗則己必死，甘冒虎口，以盡忠規。烈士之於所事，慮不存己。夫諸侯之臣，義有去就。況豐與紹非純臣乎？《詩》云：「逝將去汝，適彼樂土。」言去亂邦，就有道可也。

　　田豐死於獄中，知者皆哭。

　　袁紹回冀州，心煩意亂，不理政事。其妻劉氏勸立後嗣，共掌軍權。紹所生三子，一甥：長子袁譚，字顯思，出守青州；次子袁熙，字顯奕，出守幽州；三子袁尚，字顯甫，是紹後妻劉氏所生；甥高幹，出守並州。袁尚生得形貌俊偉，紹甚愛之，劉氏常於紹前稱贊尚有才德，紹故留在身邊。自官渡兵敗之後，譚再往青州起兵。熙、乾皆不在，劉氏勸紹立尚為後嗣，令掌軍馬。當初，審配、逢紀與袁尚為輔佐，辛評、郭圖與袁譚為輔佐。四人各為其主，常有不足之心。當時，袁紹與審、逢、郭、辛四人商議，曰：「今吾命弱，吾立其後，為河北之主：長子譚，為人性剛好殺，雖然聰明，事多暴躁；二子熙，善懦難成；三子尚，有英雄之表，禮賢敬士，吾欲立之。汝意何如？」郭圖進曰：「昔日沮授曾諫主公，言猶在耳。授有言曰：世稱『萬人爭逐一兔，一人獲之，貪者遂止，分定故也』。譚為其長，今居於外，此為亂之萌也。自古遷長立幼，家邦不定；廢嫡立庶，天下不安。今軍勢稍挫，曹操壓境，又使譚、尚爭之，乃自取亂之道也。主公且宜理會拒敵之策，勿使家亂。」袁紹不決。人報袁熙自幽州引兵六萬，前來助戰；高幹引兵五萬，自並州來；袁譚引兵五萬，自青州來。紹喜，再整冀州人馬，來戰曹操。

　　此時操引得勝之兵，陳列於河上，有土人簞食壺漿，以迎王師。操見父老數人，鬚髮盡白，皆拜於地。操請入帳中賜坐，問之曰：「老丈多少年紀？」答曰：「皆近百歲。」操曰：「吾軍士驚擾汝鄉，何喜之？」父老曰：「桓帝時，有黃星見於楚、宋之分，彼遼東殷馗善曉天文，夜宿於此，對老漢等言：『黃星見於乾象，正照此間。後五十年，當有真人起於梁、沛之間，其鋒不可當，天下無敵矣！』今以年紀之，整整五十年。袁本初重斂於民，民皆生怨。丞相興仁義之兵，弔民伐罪，官渡一戰，破袁紹百萬之眾，正應當時殷馗之言，兆民可望太平矣。」操笑曰：「如老丈所言，何以當之！」取酒食絹帛以賜老人。號令三軍：「如有下鄉殺人家雞犬者，如殺人之罪！」於是軍民震服，操亦心中暗喜。

　　人報袁紹聚四州之兵，得二三十萬，前至倉亭地名下寨。操提兵前進，下寨已定。次日，紹下戰書，操批回：「日下決戰。」使回見紹。兩軍擂鼓，各披掛上馬，布成陣勢。操引諸將出陣，喚紹答話。紹引三子一甥、文官武將，擺於兩邊。操曰：「計窮力盡，不思投降，只待刀臨項上，恐悔不及矣！」紹大怒，回顧眾將曰：「誰敢出馬？」袁尚欲於父前耀武揚威，便舞雙刀，飛馬出陣，來往奔馳。操指曰：「此何人也？」有識者答曰：「此袁紹三子袁尚也。」言猶未畢，一將挺槍早出。操視之，乃徐晃部將史渙也。兩騎相交，不三合，尚撥回馬刺斜而走。史渙趕來，袁尚拈弓搭箭，翻身背射，正中史渙左目，墜馬而死。袁紹見子得勝，揮鞭一指，大隊人馬擁將過來，混戰。從午至酉，各折軍校，日暮分開，鳴金收軍還寨。

　　操與眾將商議破袁紹必勝之策。程昱獻「十面埋伏」之計，可擒袁紹，令操退軍於河上，先令軍十隊伏之，「紹若追至河上，軍必死戰矣」。操然其計，左右各分五隊：左一隊夏侯惇，左二隊張遼，左三隊李典，左四隊樂進，左五隊夏侯淵；右一隊曹洪，右二隊張郃，右三隊徐晃，右四隊於禁，右五隊高覽。中軍許褚為先鋒。次日，十隊先進，埋伏左右已定。操待半夜，令許褚引兵前進，偽作劫寨之勢。袁紹五寨人馬一齊俱起。許褚回軍便走。袁紹引軍趕來，喊聲不絕；比及天明，趕至河上，曹操軍無去路。操大呼曰：「吾亦在此！諸軍何不死戰？」軍急回身，奮力向前。許褚飛馬當先，力斬十數將。眾皆大亂。袁紹退軍急回，背後曹軍趕來。正行之間，一聲鼓響，左邊夏侯淵，右邊高覽，兩軍衝出，惡殺一陣。袁紹聚三子一甥，死衝血路奔走。又行不到十里，左邊樂進，右邊於禁，肋下殺出一陣，殺得紹軍屍橫遍野，血流成渠。又行不到數里，左邊李典，右邊徐晃，兩軍截殺一陣，殺得袁紹父子膽喪心驚，奔入舊寨。令三軍造飯，方欲待食，左邊張遼，右邊張郃，透寨而入。紹慌上馬，前奔倉亭。人困馬乏，欲待歇息，後面曹操大軍趕來。袁紹捨命而走。正行之間，前面兩軍擺開，乃曹氏宗族魏家枝葉：右壁廂曹洪，左壁廂夏侯惇，當住去路。紹大呼曰：「若不決死戰，必為所擒矣！」奮力衝突，得脫重圍。袁熙、高幹皆被箭傷。
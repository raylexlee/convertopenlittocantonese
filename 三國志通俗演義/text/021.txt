
			　　卻說孔明用「減兵添灶」之法，退兵到漢中；司馬懿恐有伏兵，不敢追之，亦收兵回長安去了，因此蜀兵無折一人。孔明大賞三軍已畢，回到成都，入見後主，奏曰：「老臣出了祁山，欲取長安，忽承陛下詔回，有何大事？」後主曰：「朕久不見丞相之面，心甚思慕，故詔回還，餘無他事。」孔明曰：「此非陛下本心，必有亂臣言臣有篡逆之意也。」後主無言可對。孔明曰：「若內有奸邪，臣安能討賊乎？」後主曰：「皆宦官所言，取丞相回還。今日朕茅塞方開，悔之不及矣！」孔明遂喚眾宦官問之，方知是苟安也，急令人捕之，已投魏國去了。孔明將妄奏的宦官殺之，餘皆廢出宮外；又深責蔣琬、費禕曰：「奸臣於天子前害吾，汝等何不諫之？」二人告曰：「此言實不知之。」孔明遂拜辭後主，復到漢中，一面持檄文令李嚴應付糧草，仍運赴軍前；孔明又議出師。楊儀曰：「前者興兵，軍士多有怨心，不如分為兩班，以三個月為期：且如二十萬之兵，只領十萬出祁山，住了三個月，卻教這十萬替回，循環相轉，如日落月升，月沒日出之狀。若此則蜀兵不能乏也，然後徐徐而進，中原可圖矣。此乃重大之事，非一朝一夕之故，丞相若從，可為長久之計也。」孔明笑曰：「汝言正合吾意。」即分兵兩班，限一百日為期，循環相轉，違三日者，杖五十；五日者，杖一百；十日者，處死。

　　時建興九年春二月上旬日，孔明引一半出師。魏太和五年，魏主曹叡升殿，近臣奏曰：「邊庭告急，西蜀孔明又寇中原。」，叡急召司馬懿曰「邊庭又報孔明入寇。卿每向關外禦敵，未能剿除，今日如之奈何？」「懿奏曰：「今子丹已亡，臣等竭力剿寇以報陛下；若不剿除，臣當萬死！」叡大喜，設宴待之。次日，又報蜀兵寇急。叡即排鑾駕，送司馬懿出城。懿辭帝，徑到長安，大會諸路人馬，計議破蜀兵之策。大先鋒張郃曰：「吾願引一軍去守雍、郿，以拒蜀兵，如有差失者立斬。」懿阻之曰：「吾遍觀眾將，獨公一人，可以當先破敵；若守雍、郿，非大將之任也。吾與公立志報國，公肯為大先鋒否？」郃大喜曰：「吾素懷忠義，欲盡心報國，惜乎未遇其主；今都督肯委重任，雖萬死不辭！」懿曰：「天子盡情托吾，吾欲倚公同立大事，故委重職也。」郃喜曰：「惟命是從！」於是司馬懿令張郃為大先鋒，總督六軍。又令郭淮守隴西諸郡，其餘眾將各分道而進。

　　卻說孔明率大軍望祁山進發，前部先鋒王平、張嶷徑出陳倉，過劍關，由散關望斜谷而來。司馬懿正提兵出關，張郃回問曰：「今孔明長驅大進，再出祁山，當復如何？」懿曰：「此人定來割隴西小麥，以資軍糧。汝可結營以守祁山，吾與郭淮巡略天水諸郡，以防蜀兵割麥也。」說畢，留兵四萬，令郃守祁山。懿引大軍望隴西而去。

　　此時蜀兵盡出祁山，安營了畢，隨後孔明亦到，見渭濱有魏軍提備，乃謂諸將曰：「此必是司馬懿也。即目營中乏糧，李嚴處催並去久，未見運到。吾料隴上麥熟，吾密引兵割之。只留王平、張嶷、吳懿、吳班四將，守祁山之營。」孔明遂自引魏延、姜維等諸將，前至齒城。此城太守素知孔明，慌忙大開城門而降。孔明問曰：「此時何處麥熟？」太守告曰：「隴上麥熟，惟上面最盛。」孔明留張翼、馬忠守齒城，自引諸將並大小三軍，望隴上而來。前軍回報，說司馬懿引兵在此。孔明驚曰：「此人算知吾來割麥也！」即沐浴更衣，令軍士推過一般三輛四輪車來，車上皆要一樣妝飾。此車乃孔明在蜀中預先造的。孔明令姜維引一千軍護車，五百軍擂鼓，伏在上邽之後；馬岱在左，魏延在右，各引一千軍護車，五百軍擂鼓。每一輛車，用二十四人，皂衣跣足，披頭仗劍，在左右推車。一人在前，執著七星皂旙，如此行之。三人各受計，引兵推車而去。孔明又令三萬軍皆執鐮刀馱繩，伺候割麥。卻選二十四個精壯之士，各穿皂衣，披髮跣足，仗劍簇擁四輪車，為推車使者；令關興結束做天蓬模樣，手執七星皂旛，步行在車前。孔明端坐於上，望魏營而來。

　　那哨探軍見之大驚，不知是人是鬼，火速報知司馬懿。懿自出營視之，只見孔明簪冠鶴氅，手搖羽扇，端坐於四輪車上；左右二十四人推車，皆披髮仗劍；前面一人，手執皂旛，隱隱似天神之狀。懿怒曰：「這個又是孔明作怪也！」遂撥二千人馬，吩咐曰：「汝等疾去，連人帶車，盡都捉來！」魏兵一起追之，孔明見魏兵趕來，便教回車，徑往蜀營，緩緩而行。魏兵皆驟馬追趕，但見陰風習習，冷霧漫漫。盡力趕了一程，追之不上，各人大驚，都勒住馬言曰：「奇怪！奇怪！我等趕了三十里，只見在前，追之不上，如之何也？」孔明見兵不來追趕，又令推車過來，朝著魏兵歇下。魏兵猶豫了良久，又放馬趕來。孔明便回車，慢慢而行。魏兵又趕了二十里，只見在前，不曾趕上，盡皆癡呆。孔明又教回車，朝著魏軍，推車倒行。司馬懿在後趕來，傳令曰：「孔明善會『八門遁甲』，能驅六丁六甲之神。亦能呼風喚雨，袖褪乾坤。此乃六甲天書內『縮地』之法也。眾軍不可追之！」懿急收兵退時，左勢下戰鼓大震，一彪軍殺來。懿令兵拒之，只見蜀兵隊裡二十四人，披髮仗劍，皂衣跣足，擁出一輛四輪車，車上端坐孔明，綸巾鶴氅，手搖羽扇。懿大驚曰：「方才那個車上坐著孔明，趕了五十里，追之不上；如何這裡又有孔明？怪哉！」言未畢，右勢下戰鼓又震，又一彪軍殺來，只見軍中推出一輛四輪車，車上亦有孔明，左右亦有二十四個皂衣人，披髮仗劍，擁車而來。懿心中大疑，回顧諸將曰：「此必神兵也！」眾軍心下大亂，魏兵因此不敢交戰，各自奔走。正行之間，忽然鼓聲大震，又一彪軍殺來。懿舉目視之，又見一輛四輪車，孔明端坐於上，左右前後推車使者同前一般。魏軍無不駭然。司馬懿不知是人是鬼，又不知多少蜀兵，十分驚懼，急急引兵奔入上邽，閉門不出。此時孔明早令三萬精兵將隴上小麥割盡，運赴齒城打曬去了。

　　司馬懿在上邽城中，三日不敢出城。後見蜀兵退去，方敢令軍出哨，在路捉一人來見懿。懿問之，其人告曰：「某乃割麥之人，因走失馬匹，被捉前來。」懿曰：「前日何等之兵耶？答曰：「三路伏兵，皆不是諸葛丞相，乃姜維、馬岱、魏延也。每一路只有一千軍護車，五百軍擂鼓。只是先來誘陣的車上乃諸葛也。」懿仰天長歎曰：「孔明有神出鬼沒之機也！」忽報副都督郭淮入見。懿接入禮畢，淮曰：「吾聞蜀兵不多，見在齒城打麥，可以擊之。」懿細言前事。淮笑曰：「只瞞過一時，今已識破，何足道哉！吾引一軍攻其後，公引一軍攻其前，齒城可破，孔明可捉矣！」懿從之，遂分兵兩路而來。

　　卻說孔明引軍在齒城打麥，忽喚諸將聽令曰：「今夜司馬懿必來攻城。吾料齒城東西麥田之內，足可伏兵；誰人敢去？」姜維、魏延、馬忠、馬岱四將出曰：「某等願往。」孔明大喜，乃與姜維、魏延曰：「汝二人各引五千兵，伏在東南、西北兩處。」又喚馬岱、馬忠曰：「汝二人亦引五千兵，伏在東北、西南兩處，只聽炮響，四角一齊殺來。」四將受計，引兵去了。孔明自引百餘人，各帶火炮出城，伏在麥田之內等候。

			　　卻說姜維退兵屯於鍾題，魏兵屯於狄道城外。王經迎接陳泰、鄧艾入城，拜謝解圍之事，設宴相待，大賞三軍。泰將鄧艾之功，申奏魏主曹髦。髦與司馬昭計議，封艾為安西將軍，假節，領護東羌校尉，同泰屯兵於雍、涼等處。艾申表謝思已畢，泰設席與艾作賀曰：「姜維夜遁，氣力已竭，再不出矣。」艾曰：「王經敗於洮西，非小失也：折軍損將，倉廩空虛，百姓流離，幾致危亡！姜維雖夜遁，不曾損兵折將，他日安肯不出乎？吾料蜀兵必出有五。」泰曰：「何謂蜀兵必出有五也？」艾曰：「蜀兵雖退，終有乘勝之勢；吾兵終有弱敗之實，共必出一也。蜀兵皆是孔明教演精銳之兵，隊伍容易調遣，兼人馬整齊，將士雄烈；吾將不時更換，軍又訓練不熟，甲仗未完，所事不備，其必出二也。蜀人多以舡行；吾軍皆在旱地，勞逸不同，其必出三也。狄道、隴西、祁山、南安四處皆是守戰之地，不知蜀人來攻何處，或聲樂擊西，或指南攻北，吾兵必須分頭守把；蜀兵一處而來，以一分敵四分，其必出四也。若蜀兵自南安、隴西，而可取羌胡之谷為食。若出祁山，熟麥千頃為之懸餌，蜀人以此圖之，其必出五也。姜維乃孔明弟子，有謀者也，必然又出矣。」泰以手加額曰：「朝廷有福，又出此異人，蜀兵不足慮哉！」於是陳泰與鄧艾結為忘年之交。忘年者，不較老幼年齒之交也。艾遂將雍、涼等處之兵，每日操練；各處隘口，皆立營寨，以防不測。泰見艾事事有法，其是敬愛。

　　卻說姜維在鍾題，大設筵宴，會集諸將，商議伐魏之事。一人諫曰：「將軍累出，未獲全功。今日洮西之捷，魏人既已服威名，何故又欲出也？萬一不利，蜀人怨矣。」維視之，乃義陽人也，姓樊，名建，字長元。舊為武侯帳前令史，與董厥為正副。維曰：「汝等只知魏國地寬人廣，急不可得，卻不知攻魏者有五。吾軍有此五勝，故汝等不能知也。」眾問之，維答曰：「彼有洮西一敗，挫盡銳氣；吾兵雖迫，不曾損傷，今若進兵，一可勝也。吾兵船載而進，不致勞困；彼兵皆從旱地來迎，二可勝也。吾兵久經訓練之眾，彼皆烏合之徒，不曾有法度，三可勝也。彼軍須各守備，軍力分開；吾兵一處而去，彼安能救之？四可勝也。吾兵自出祁山，掠抄秋谷為食，五可勝也。不就此時伐魏，更待何時耶？」夏侯霸曰：「鄧艾年紀雖幼，機謀深遠，近封為安西將軍之職，必於各處準備，非同往日矣。」維厲聲曰：「彼丈夫也，我丈夫也，吾何畏彼哉！汝等休長他人銳氣，滅自己威風。吾意已決，必先取隴西。」眾諫不從。

　　維自領前部，令眾將隨後而進。於是蜀兵盡離鍾題。殺奔祁山來。前哨馬回報說：「祁山連絡下九個寨柵，皆是魏兵。」維不深信，乃自引數騎，憑高望之，果見祁山九寨，勢如長蛇，首尾相顧。維回顧左右曰：「夏侯霸之言，信不誣矣。此寨柵止吾師諸葛丞相能之。今觀鄧艾所為，不在吾師之下也。」遂回本寨，喚諸將曰：「魏人準備，必知吾來矣。吾料鄧艾必在此間。汝可虛張吾之旗號，據此谷口下寨，每日令百餘騎出哨，一回換一番衣甲旗號，按青、黃、赤、白、黑五方旗幟相換，示兵之多也。吾卻提大兵，偷出董亭，徑襲南安去也。」遂令鮑素屯兵於祁山谷口，維盡率大兵而來。

　　卻說鄧艾則蜀兵出祁山，早與陳泰下寨準備，見蜀兵連日不來搦戰，一日五番哨馬出寨，或十里、十五里而回。艾憑高望畢，慌入帳與陳泰曰：「姜維不在此間，必取董亭襲南安去了。出寨哨馬只是這幾匹，更換衣甲，往來哨探驟躍，其馬皆困乏，主將必無能者。將軍可引一軍攻之，必然取勝。若打破寨柵，便引兵襲董事之路，先斷姜維之後。蜀兵之勢必崩矣。吾當先引一軍，去救南安。有一條路徑取武城山，若先占此山頭，姜紹必取上邽。上邽有一谷，名曰段谷，地狹山險，正好埋伏。彼來爭武城山時，吾先伏兩軍於段谷，破維必矣。」泰曰：「吾守隴西二三十年，未嘗如此明察地理。公之所言，真神算也！公可速去，吾自攻此處寨柵。」於是鄧艾引數萬軍，星夜倍道而行，徑到武城山。下寨己畢，蜀兵未到，即令帳前司馬帥纂與子鄧忠，各引五千兵，先去段谷埋伏，如此如此而行。二人受計而去。艾令偃旗息鼓，以待蜀兵。
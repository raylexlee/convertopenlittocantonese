
			　　卻說獻計者，乃尚書孫資也。曹叡問曰：「卿言若何？」資奏曰：「昔太祖武皇帝收張魯之時，危而後濟；常對群臣曰：『南鄭之地，真為天岳。』中斜谷道為五百里石穴，非用武之地也。今若盡起天下之兵，則東吳又入寇矣，願陛下深慮之。不如以見在之兵，分命大將據住險要，以鎮邊疆，則百姓可安也。不過數年，中國日盛，吳、蜀二國必自相殘害，那時圖之，豈不勝哉？乞陛下聖鑒。」叡大悟，乃問司馬懿曰：「此論若何？」懿奏曰：「此乃公論易安之理也。」叡從之，命懿分撥諸將守把險要，留郭淮、張郃守長安。大賞三軍，駕回洛陽。

　　卻說孔明回到漢中，計點將士，只少趙雲、鄧芝，心中甚憂，乃令關興、張苞，各引一軍接應。二人正欲起身，忽報趙雲、鄧芝到來，並不曾折一人一騎；輜重等器亦無失遺。孔明大喜，親引諸將出迎。子龍慌忙下馬，伏地而言曰：「敗兵之將，何勞丞相遠接？」孔明自覺羞慚，急扶起子龍，執手而言曰：「是吾不識賢愚，以致如此！各處兵將敗損，惟子龍不折一人一騎，何也？」鄧芝告曰：「子龍獨自斷後，某引兵任意先行。子龍斬將立功，驚迫敵人，因此軍資什物不曾遺棄，豈有失軍也？」孔明稱賀曰：「真將軍也！」遂歸本寨，取庫內金五十斤以贈子龍，又取絹一萬匹以賞諸軍。子龍辭曰：「三軍無尺寸之功，某等俱各有罪；若蒙反受其賞，乃丞相賞罰不明也。且請寄庫，候今冬賜與諸軍未遲。」孔明歎曰：「先帝在日，常稱子龍之德，今果如此，言不謬也。」乃倍加欽敬。

　　忽報馬謖、王平、魏延、高翔來見。孔明先喚王平入帳，責之曰：「吾令汝同馬謖守街亭，汝何不諫之？」平曰：「某再三相勸，要在當道築土城，安營守把。參軍大怒，責令無禮，某因此自引五千軍離山十里下寨。魏兵驟至，把山四面圍合，鐵桶相似，某來衝殺十餘次，皆不能入。次日土崩瓦解，降者無數。某孤軍難立，故投魏延求救。半途又被魏兵困在山谷之中。某奮死殺出。比及歸寨，早被魏兵占了。同投列柳城時，路逢高翔，遂分兵三路去劫魏寨，指望克復街亭。某見街亭並無伏路軍，以此心疑。登高望之，只見魏延、高翔被魏兵圍住，某又殺入重圍，救出二將，就同參軍並在一處。某恐失卻陽平關，因此急來回守。非某之不諫也。丞相不信，可問各部將校，便見某虛實矣。」孔明喝退，又喚馬謖入帳。

　　謖自縛跪於帳前。孔明變色曰：「汝自幼飽讀兵書，熟諳戰策。吾累次叮嚀告戒，以街亭是吾根本。汝以全家之命，領此重任，今復如何？」謖告曰：「某因魏兵勢大，不能抵擋，以致如此。」孔明曰：「亂道！汝若聽王平之言，豈有此禍？今敗軍喪師，失地陷城，皆汝之過也！若不明正其罪，軍律難逃。汝今正犯軍法，休得怨吾。汝之家小，吾按月給與俸祿，汝不必掛心。」叱左右推出斬之。謖泣曰：「丞相視某如子，某以丞相如父。某之死罪實已難逃；願丞相思舜帝當日乃殛鯀用禹之義，鯀乃禹之父也。舜廢之，而用禹治水，後傳位與禹。謖引此告之。便某雖死，無恨於黃壤之下也。」言訖大哭。孔明揮淚曰：「吾共汝義同兄弟，汝之子即吾之子，吾安忍不用之？汝速正軍法，勿多牽掛也！」左右推出馬謖於轅門之外，三軍感歎不已。忽參軍蔣琬自成都至，正見武士欲斬馬謖，琬大驚，高叫：「留人！」入見孔明曰：「昔楚殺得臣，而文公喜。昔楚成闇弱，而殺得益之臣，晉文公聞而喜之。今天下未定，而戮智謀之臣，豈不可惜乎？」孔明流涕而答曰：「昔孫武能制勝於天下者，用法明也。今四海分爭，干戈交接，若復廢法，何以討賊耶？合當斬之！」須臾，武士獻首級於階下。

　　孔明大慟不已。蔣琬問曰：「今幼常得罪，既正軍法，丞相何故痛哭耶？」孔明曰：「吾非為馬謖而痛。謖與吾義同父子，今違令斬之，又何悔焉？吾想先帝在白帝城臨危之時，曾囑吾曰：『馬謖言過其實，不可大用。』今果應此言。乃恨己之不明，追思先帝之言，因此大痛也！」大小將士無不流淚。馬謖亡年三十九歲，時建興六年夏五月也。後人有詩曰：

　　失守街亭罪不輕，堪嗟馬謖枉談兵。轅門斬首嚴軍法，拭淚猶思先帝明。

　　又詩曰：

　　賞罰分明可告軍，賞無仇恨罰無親。街亭敗失堪誅戮，灑淚成行勸後人。

　　卻說孔明斬了馬謖，將首級遍示各營已畢，用線縫在屍首上，具棺葬之，自修祭文享祀；將謖家小用好意撫恤，按月給與俸祿。於是孔明自作表文，令蔣琬申奏後主，自貶丞相之職。琬回成都，入見後主，進上孔明表章。後主拆視之。表曰：

　　臣本庸才，叨竊非據，親秉旄鉞，以勵三軍。不能訓章明法，臨事而懼，至有街亭違命之闕，箕谷不戒之失。咎皆在臣，授任無方。臣明不知人，恤事多暗。《春秋》責師，臣職是當。自貶三等，以督厥咎。臣不勝慚愧，俯伏待命！

　　後主覽畢而言曰：「勝負乃兵家之常事，丞相乃國之大老元臣，豈可輕易出此言也！」遂遣使下詔，宜當舊職。侍中費褘奏曰：「臣聞治國者，必以奉法為重。法若不行，何以服人耶？丞相敗績，自行貶降，正其宜也。若復原職，何以激勸群下乎？」後主從之，貶孔明為右將軍，行丞相事，照舊總督軍馬，就命費褘齎詔，徑到漢中。

　　孔明受詔，貶降訖。褘恐孔明羞赧，乃賀曰：「蜀中之民皆知丞相拔西縣入川，深以為喜。」孔明變色曰：「是何言也！普天之下，莫非漢民，國家威力未舉，使百姓困於豺狼之口。一夫有死，吾之罪也，汝此稱賀，豈不指吾而罵耶？」褘心實為愧，又曰：「近聞丞相又得姜維，天子甚喜。」孔明又怒曰：「兵敗師還，不曾奪得寸土，此吾之大罪也。量得一姜維，於魏何損？西縣之民，安能補街亭喪師之事乎？汝以此言，非為賀吾，乃諂佞也。」褘惶恐辭去。次日，又與孔明曰：「丞相見統雄師數十萬，再可伐魏乎？」孔明曰：「昔大軍屯於祁山、箕谷之時，我兵多如賊兵，而不能破賊，反遭賊兵所破：此病不在兵之多少，皆在主將耳。今欲減兵省將，明罰思過，須要計較變通之道於將來；若不能然者，雖兵多何用！自今以後，諸人有患慮於國者，但勤攻吾之闕，責吾之短，則事可定，賊可死，功可翹足而待矣。」費褘諸將皆拜稱其德。後人有詩贊曰：
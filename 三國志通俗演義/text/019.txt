
			　　卻說孔明平定蠻邦，班師回國。時值九月秋天，蠻王孟獲率引大小洞主酋長及諸部蠻夷，皆羅拜相送。前軍至瀘水，忽陰霧黑雲四下布合，狂風沙石從水面而起。兵不能進，回報孔明。孔明遂問孟獲，獲曰：「此水原有猖神作禍，往來者必須祭之。」孔明曰；『用何物祭享？」獲曰：「舊時國中因猖神作禍，用七七四十九顆人頭並黑牛白羊以祭之，自然風恬浪靜，方才渡之，更兼連年豐稔。」孔明曰：「吾今事已平定，安忍又殺生靈耶？吾不為之。」遂自到瀘水岸邊，果見陰風大起，波濤洶湧，人馬皆驚，亦不能渡。孔明甚疑，即尋土人問之。不時，老少數十親人皆來告說：「自丞相經過之後，夜夜只聽得水邊鬼哭神嚎，自黃昏直至天曉，哀聲不絕。瘴煙之內，陰鬼無數。因此作禍，無人敢渡。」孔明曰：「此乃吾之積惡也。舊時馬岱引蜀兵數百，皆死於水中；更兼殺死蠻兵數多，盡棄於水個：狂魂怨鬼，不能解釋，以致如此。吾今晚自當祭之。」老人曰：「須依舊例，可殺四十九顆人頭以祭之，則怨鬼自散也。」孔明曰：「吾班師回國，安可妄殺一人？吾自有主見。」喚行廚宰殺牛馬，和面為劑，塑成人頭，內以牛羊等肉代之，名曰『饅頭」。傳至今日。出《事物紀源》當夜於瀘水岸上設祭。亮金冠鶴氅，親自臨祭，令董厥讀祭文。其文曰：

　　維大漢建興三年秋九月日，武鄉候，領益州牧．丞相諸葛亮，謹陳祭儀，享於故歿王事蜀中將校、本土神袛及蠻夷亡者陰魂曰：昨自遠方侵境，異俗起兵，縱蠆尾以興妖，恣狼心而逞亂。且我大蜀皇帝，威勝五霸，明繼三皇，定乾坤於戰場之中，立社稷於干戈之內；一自蠻夷罔窮天道，來叩皇風。吾奏君王，請三軍暫別龍駕，諸公祖餞，棄六親遠辭家國。於是問罪南蠻，莫不逢山開路，息浪為橋；大舉貔貅，將除螻蟻；大軍雲集，狂寇冰消；才聞破竹之聲，便是失猿之勢。但士卒兒郎，盡是九州豪傑；將校官僚，皆為四海英雄：習武從戎，投明事主，莫不同伸三令，共展七擒，齊堅奉國之誠，並是忠君之志。何期汝等偶失兵機，緣落奸計：或流矢所中，魄掩泉台；或槍劍所傷，魂歸長夜。志堅忠孝，命終於刀斧之前，正直奉公，骸棄於塵埃之內。生則有勇，死且成名。今則凱歌欲還，獻俘將及。汝等英靈尚在，所禱必聞：隨我旌旗，逐我部曲，同回上國，各認本家，受骨肉之蒸嘗，領妻子之祭祀；莫作他鄉之鬼，徒為異國之魂；當念親姻泣哭於朝昏，子女嚎啕於旦暮。吾奏皇帝，使汝等各家盡沾恩露，年年請給衣糧，月月不絕俸祿，用茲酬答，以慰汝心。父子傳孫，名題蜀史。今則聊表丹誠，陳其祭祀，各領酒食，共享一餐，依此靈旛，隨我歸國！嗚呼，哀哉！伏惟尚饗。

　　董厥讀畢文，孔明放聲大哭，痛切不已，情動三軍，無不下淚；蠻貊之人，盡皆大慟。只見愁雲怨霧之中，隱隱有數千鬼魂，皆隨風而散。於是孔明令左右將祭物盡棄於瀘水之中。

　　次日，孔明引大軍俱到瀘水南岸，但見雲收霧散，風靜波平。因此蜀兵盡渡了瀘水，果然「鞭敲金鐙，人唱凱歌」。行到永昌之時，孔明留王伉、日凱以守四郡；吩咐孟獲勤政馭下，善撫居民，勿失農務，便回蠻邦。孟獲拜別而去。

　　孔明引大軍而回成都，後主整排鑾駕，出廓三十里迎接。探知丞相至近，後主遂下輦，立於道傍，候孔明如事父。孔明慌忙下車，伏道而言曰：「臣不能速平蠻方，使主上懷憂，臣之罪也。」後主扶起孔明，並車而回，大設太平筵會，重賞三軍。蠻邦進貢來者二百餘處，皆厚待之，重賞護送，各還本國。孔明奏准後主將歿於王事者之家，一一重賞。西蜀之地，年豐歲稔；人心歡悅，萬物咸寧。

　　卻說魏主曹丕在位七年，乃黃初七年，即蜀之建興四年也。丕先納夫人甄氏，極有顏色，乃中山無極人也，上蔡令甄逸之女，自三歲失父。建安中，袁紹知其美，娶與中子袁熙為妻。熙出鎮幽州；丕父曹操打破鄴城，丕見甄氏之美，遂納為妻。後生一子，名叡，字元仲，自幼聰明，丕甚愛之。後丕又納安平廣宗人郭永之女為貴妃。此女極美，其父曰：「吾女乃女中之王也。」故號為「女王」。自從丕納為貴妃後，因甄夫人失寵，郭貴妃欲謀正宮，卻與倖臣張韜商議。時丕有疾，郭貴妃令張韜刻一桐木偶人，上書丕年命，妃卻呈於丕，言：「適於甄氏位下掘得此物，係魘鎮陛下也。」丕見之大怒，不究其真假，將甄夫人勒死於冷宮，遂立郭貴妃為後。因無出，養曹叡為已子。雖甚愛之，不立為嗣。時叡年一十五歲，弓馬熟閒。當年春二月，丕帶叡出獵，行於山塢之間，趕出子母二鹿。丕一箭射倒母鹿。丕回視小鹿，見臥於曹叡馬下。丕大呼曰：「吾兒何不射之？」叡在馬上泣告日：「陛下已射其母，臣安忍復殺其子也。」丕聞之擲弓於地，曰：「吾兒真乃仁德之主也！」遂立叡為齊公，後改為平原王。

　　夏五月，丕感傷寒，百家醫治不可，乃召中軍大將軍曹真、鎮軍大將軍陳群、撫軍大將軍司馬懿。此三人乃掌國家重大之事，皆入寢宮。丕喚曹叡至，乃與曹真等曰：「今朕病已沉重，多是不痊。此子年幼，卿等三人可以輔之，勿負朕心。」三人皆告曰：「陛下何故出此言也？臣等願竭力以事陛下千秋萬歲。」丕曰「今年許昌城門無故自崩，乃不祥之兆，朕故知其死也。」忽徵東大將軍曹休入宮問安。丕曰：「卿等四人皆國家柱石之臣也，今已在此，朕有何慮耶？」言訖，墮淚而崩。時年四十歲，歿於洛陽宮嘉福殿。在位七年。後晉平陽候陳壽評曰：

　　魏文帝天資文藻，下筆成章；博聞強識，才藝兼修。若加之曠大之度，勵以公平之誠，邁志存道，克廣德心，則古之賢主，何遠之有哉！

　　又史官孫盛評曰：

　　魏王處莫重之哀，而設享燕之樂。居貽厥之始，而墮王化之基。及至受禪，顯納二女，忘其至恤，以誣先聖之典，將何以終？
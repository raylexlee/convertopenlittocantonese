
			　　卻說南郡守將糜芳，聞知東吳孫權令呂蒙等用詭計襲了荊州，正無計可施，忽報公安守將傅士仁至。芳忙接入城，問其事故。仁曰：「吾非不忠，奈勢危力困，不能支持。我今已降吳侯矣。」芳曰：「吾等累受漢中王厚恩，安忍背之？」仁曰：「關公去日，痛恨我二人；倘一日得勝而回，必無輕恕也。公細察之。」芳曰：「吾弟兄久事漢中王，實難背之。」正猶豫之間，忽報關公使至。接入廳上，使曰：「軍士缺糧，特來南郡、公安二處取白米十萬石，令二將軍星夜解去軍前交割。遲誤一日，杖四十；二日，杖八十；三日，立斬。」芳大驚，回顧傅士仁曰：「今荊州已被東吳所取，此糧怎得過去？」仁大怒，拔劍斬使於階下。芳大驚曰：「公如何斬之？」仁曰：「關公此意，正要斬我二人，安可束手受死也？公今日不如早降東吳，以圖生計；若不早降，必被關公所殺矣。願公察之！」芳只得投降。正說間，忽報呂蒙引兵圍了城池。芳大驚，急同傅士仁出城投降。蒙大喜，引見吳侯。孫權重賞二人。撫民勞軍，南郡居民，無不忻悅。

　　卻說曹操坐於殿上，忽報吳使至。操召入，使呈上書。操拆視之，乃是令魏兵夾攻關將，「切勿洩漏，使關將有備也」。操聚文武商議，忽一人出曰：「王上若聽孫權勒兵不救，樊城危矣。」操視之，乃濟陰定陶人，姓董，名昭，字公仁，言曰：「行軍之法，各有所之，勿秘之。今樊城困之至急，引頸盼望救軍；若聽孫權秘之不發，則樊城早晚危矣。樊城一失，則荊州之勢愈大也，安可圖之？不如令人將書射入城去，令曹子孝不生他意，子孝，曹仁字也。以寬軍心；使關公知之，心持兩端，前後不能相顧，恐家有失，必速退兵。卻令徐晃乘虛掩殺，可獲全功。若秘兵不發，使孫權得志，此非上策也。」操大喜，先差人催徐晃急戰；自引大兵，徑往雒陽之南陽陵陂駐紮，以救曹仁。陽陵陂，地名也。

　　卻說徐晃正坐於帳上，忽報魏王使至。晃接入問之，使曰：「今魏王引兵已過雒陽，令將軍急戰關公，以解樊城之困。」言未畢，忽一人來報：「關平屯兵在偃城，廖化屯兵在四塚地名，前後一十二個寨柵，連絡不絕。」晃聽得這個消息，即差副將徐商、呂建，假執徐晃旗號。晃自引精兵五百，循沔水投小路，去取偃城之後。

　　且說關平聞徐晃自引兵至，遂提本部三千精兵迎敵。兩陣對圓，鼓角震天，關平出馬與徐商交鋒，只三合，徐商大敗而走；呂建出戰，五六合亦敗走。平乘勢追殺二十餘里。蜀軍忽報城中火起。平乃勒兵回救偃城，正撞一枝軍擺開。徐晃立馬在大旗下，高叫曰：「關平賢姪，好不知死！汝荊州已被東吳所取，猶然在此狂為！」平大怒，縱馬輪刀，直取徐晃。戰至三十餘合，三軍喊叫：「偃城中火起！」平不敢戀戰，殺條大路，徑奔四塚寨來。廖化接著。化曰：「人言荊州已被呂蒙襲了，軍心驚慌，如之奈何？」平曰：「軍士再言者斬之！」忽流星馬到，報說正北第一屯被徐晃領兵攻打。平曰：「若第一屯有失，諸屯豈得安也？此間皆靠沔水，賊兵必不敢到此。吾與汝去救第一屯。」廖化喚手將曰：「汝等堅守營寨，如有賊到，急便舉火。」手將曰：「此寨鹿角十重，雖飛鳥亦不能入，何況賊兵乎！」於是關平、廖化盡起四塚寨精兵，奔至第一屯駐紮。平見魏兵屯於淺山之上，遂與廖化曰：「徐晃屯兵不得地利，今夜可引兵劫寨。」化曰：「將軍分兵一半去，某當在此謹守。」

　　是夜，關平引一枝兵殺入魏寨，不見一人。平知中計，火速退時，左邊徐商，右邊呂建，兩下夾攻一陣。平敗走，奔至原營，四面皆是魏兵。平同廖化支持不住，棄了第一屯，徑投四塚寨來。早望見寨中火起，急到寨前，皆是魏兵旗號。關平等退軍，忙奔樊城大路而走。前面一軍攔住，為首大將乃徐晃也。蜀兵大驚。平、化二人奮力死戰，奪路而走，回到大寨，來見關公曰：「今徐晃奪了偃城等處。又兼曹操自引大軍，分十三路來救樊城。多有人言，荊州已被呂蒙襲了。」公大喝曰：「此乃疑軍之計，不可聽也！呂蒙病危，孺子陸遜代之，不足為慮！」言未畢，忽報徐晃兵至。公令備馬。平諫曰：「父體未痊，不可與敵。」公怒曰：「徐晃與吾故舊，深知彼能；若彼不退，吾先斬之，以警魏將。汝勿犯我！」左右謀士皆勸不住。

　　公遂披掛，提刀上馬，奮然而出。魏軍見之，無不驚懼。公勒馬問曰：「徐公明安在？」魏營門旗颭處，徐晃出馬，背後十員驍將，雁翅擺在兩邊。晃欠身而言曰：「自別君侯，倏忽數載，不想君侯鬚髮蒼白。憶昔壯年相從，多蒙教誨，感謝不忘矣！君侯英風震於華夏，天下之士莫不羨服。今幸得一見，不勝忻喜也！」公曰：「吾與公明交契甚厚，非比他人，何故數窘於吾兒耶？」晃聽畢，綽兵器在手，回顧眾將，厲聲大叫曰：「若取得關公首級者，重賞千金！」公驚而言曰：「公明何出此言耶？」晃曰：「此國家之事，非某之私。」言訖，揮大斧直取關公。公大怒，亦揮刀迎之。戰八十餘合，公雖武藝高強，終是右臂少力。關平火急鳴金，公撥馬回寨。四下裡喊聲大震，乃是曹仁見魏王救兵到，急引軍殺出城來，與徐晃會合，兩下夾攻，荊州軍大亂。關公上馬，引眾將急奔襄江，上流頭呂常引兵殺來，背後魏兵追至，亦有死於水中者。

　　公急渡過襄江，來奔襄陽。忽流星馬到，報說：「荊州已被呂蒙所奪，家眷被擄。」公不敢投襄陽，提兵卻奔公安來。探馬又報：「公安傅士仁已降了東吳也！」公罵猶未息，催糧人到，報說：「公安傅士仁往南郡殺了使命，招糜芳同降東吳了。」公聞言，怒氣衝塞，瘡口迸裂，昏絕於地。眾將救醒，公告司馬王甫曰：「悔不聽足下之言，今果遭此事也！沿江上下，何不舉火？」有知者答曰：「呂蒙將水手盡穿白衣，扮作客商撐舡，精兵伏於【舟冓】【舟鹿】之中，先擒了守台士卒，因此不得舉火。」公跌足歎曰：「吾中豎子之謀矣！有何面目而見兄長耶！」都督趙累曰：「主公事急矣，可一面差人往成都求救，即從旱路去取荊州。」關公遂差馬良、伊籍為使，齎文三道，星夜赴成都求救；一面引兵來取荊州。
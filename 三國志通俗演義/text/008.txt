
			　　曹仁忿怒，意欲踏平新野，大起本部之兵，投新野來。先差人於河岸收拾船隻，準備渡河。

　　卻說單福與玄德曰：「曹仁近有樊城，知二將被誅，必起本部人馬來取新野。」玄德曰：「當何以迎之？」福曰：「吾料曹仁若盡提兵而來，樊城空虛，雖隔白河，可唾手而得。」玄德問計，福附耳低言，如此如此。玄德大喜，預先調撥已定。白河邊人報曹仁準備渡河。單福對玄德曰：「若按兵不動，未可便得；今全師而來，此出下策，吾必擒曹仁矣。」軍勢擺開，趙雲出馬，喚彼將答話。李典出陣，與趙雲交鋒。約戰十數合，李典料敵不住，拔馬走回本陣。雲縱馬追襲，兩翼軍射住，雲遂回。各罷兵歸寨。

　　且說李典見曹仁，言趙雲英雄不可抵當，不如回樊城。曹仁大怒，叱李典曰：「汝未出軍時，己慢吾軍心；今又賣陣，可以斬之！」喝刀斧手推轉李典。正欲斬時，眾將苦告方免。曹仁教李典為後軍，自引兵為前部。次日離寨前進，布成陣勢。單福上山觀看畢，與玄德曰：「公識此陣否？」玄德曰：「不識。」福曰：「此『八門金鎖陣』也。雖布得是，可惜不全。八門者休、生、傷、杜、景、死、驚、開也。如從生門、景門、開門而入，則吉；從休門、傷門、驚門而入，則帶傷；如從杜門、死門而入，則亡。今八門雖布得整齊嚴肅，只是中間通欠主持。如從東南角上生門而入，往正西景門而出，擊之必亂也。」玄德傳令，教軍把住陣角，命趙雲引五百軍，從東南而入，徑往西出。趙雲得令，挺槍驟馬，引軍徑投東南角上，吶喊而入，軍中鼓噪助威。趙雲殺入中軍，曹仁徑投北走。雲不趕，卻突出西門，又從西殺東南角來。曹仁大亂。玄德領軍亦擊，曹兵大敗而退。單福命休趕，自收軍回。

　　卻說曹仁輸了一陣方悔，始信李典，請典商議，言：「劉備軍中必有能者。吾布『八門金鎖陣』，趙雲自東南殺入，投正西而出，安得無能者耶？」李典曰：「吾雖在此，甚憂樊城。」曹仁曰：」今晚出劫劉備寨，如勝，可住；如不勝，可退軍回。」李典又諫曰：「惟恐劉備有準備」仁曰：「若如此疑，卻難用兵。」不聽李典言語，傳令已畢。

　　卻說單福與玄德在寨中議事，忽信風驟起。福曰：「今夜曹仁必來劫寨。」玄德曰：「何以敵之？」福曰：「吾預算定了。」

　　卻說曹仁盡起軍士為前隊，李典為後應，當夜二更來劫寨。將至寨內，四圍火起，燒著寨柵。曹仁知有準備，急退軍。趙雲掩殺將來。仁急棄本寨，望北河而走。將到河邊，才欲尋船，河岸上一彪軍殺到，為首大將張益德也，引眾掩殺。原來益德預先埋伏在此。曹軍死戰。李典保護曹仁下船渡河。曹軍太半水中淹死。曹仁上岸，奔至樊城，令人叫門。城上一聲鼓響，一將引五百軍而出，乃關雲長也。原來單福預使雲長早已襲了樊城。兩軍混戰。曹仁、李典又被雲長大殺了一陣，因此失了樊城，投許昌而走。於路打聽，方知有單福為軍師，設謀定計。
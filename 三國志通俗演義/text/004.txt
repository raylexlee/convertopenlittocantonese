
			　　楊大將曰：「今劉備軍屯小沛，雖然易取，奈呂布虎踞徐州，前次許他金帛糧馬，至今未與。即可令人付糧食金帛，以利其心，使他按兵不動，劉備立可擒之。先擒劉備，後圖呂布，此先除一患之計。」術喜，便令韓胤齎密書往見呂布。書曰:

　　昔董卓作亂破壞王室禍害術門戶術舉兵關東未能屠裂卓。將軍誅卓送其頭首為術掃滅仇恥使術明目於當世死生不愧其功一也。昔金尚向兗州甫詣封部為曹操逆所拒破流離迸走幾至滅亡。將軍破兗州術復明目於遐邇其功二也。術生年以來不聞天下有劉備備乃舉兵與術對戰。術憑將軍威靈得以破備其功三也。將軍有三大功在術術雖不敏奉以生死。將軍連年攻戰軍糧若少今送米二十萬斛迎逢道路非直此止當絡繹致。若兵器戰具他所乏少大小唯命。

　　呂布看書畢，得物甚喜，重待韓胤。

　　胤回告術，術遣紀靈為大將，雷薄、陳蘭為副將，進攻小沛。人報與玄德，玄德聚眾商議。張飛要出戰。孫乾曰：「今小沛糧寡兵微，如何抵敵？可修書告急與呂布。」飛曰：「那廝如何肯來！」乾曰：「不如棄小沛去投曹操。」飛不悅。玄德曰：「乾之言善。」遂修書齎呂布。書曰：

　　伏自將軍垂念，令備於小沛容身，實拜雲天之德。今術欲報私仇，遣紀靈領兵到縣，亡在旦夕，非將軍莫能救之。望驅一旅之師，以救倒懸之急，不勝幸甚！

　　呂布看了書云：「兩下都發書到一邊求救援一邊言休要救教我無奈何。」陳宮曰：「劉備今雖受困久後必縱橫乃將軍之患請休救之。」布曰：「袁術若並了劉備，則北連泰山諸將，吾亦在術圖中也,不得不救劉備。」遂點兵起程。

　　卻說紀靈起兵,長驅大進，已到沛縣東南紮下營寨：晝列旌旗，遮映山川；夜設火鼓，震明天地。玄德縣中止有五千餘人，亦出縣佈陣安營。張飛便要出戰,玄德阻之。人報呂布引兵離縣一里西南上紮下營寨。紀靈知呂布領兵來救劉備，急令人致書於呂布。呂布折書視之書曰：

　　靈聞大丈夫之志心無二意專在一圖可赴鼎鑊之烹。紀信就楚軍之戮〔魚專〕音磚諸受吳王之殺。前者溫侯既受袁氏之禮物今復納劉備之佞言非英雄之所為也。若蒙早斬劉備永為唇齒之援共圖王霸之基。願賜片言以決去就。幸甚!

　　呂布看畢笑曰：「我有一計，使袁術不恨於吾教劉備不怨於我。」高順曰：「願聞其計。」布曰：「臨期觀之難以口說。」令人往紀靈、劉備寨中，請二人來赴席。

　　玄德看書大喜，便欲上馬。關、張曰：「兄長不可去。呂布必有異心。」玄德曰：「非也。吾待溫侯不薄，彼安肯害我乎?」言畢就行。關、張跟去。到呂布營寨入見布曰：「吾今特來解你之危。你異日得志，不可相忘。」玄德頓首稱謝，坐布於側。關、張按劍背後而立。人報紀靈到寨。玄德大驚，欲避之。布曰：「吾特請你二人會議，勿生疑焉。」玄德未知其意，心下不安。紀靈下馬入，見玄德在帳上坐，抽身便回，左右留之不住。呂布向前扯住紀靈之臂，如提童稚。靈曰：「將軍欲殺紀靈也？」布曰：「非也。」靈曰：「莫非殺『大耳賊』乎？」布曰：「亦非也。」靈曰：「願將軍早賜一言以決心中之疑。」布曰：「玄德乃布之弟也。今為將軍所困，故來救之。」靈大驚曰：「若此則殺靈也！」布曰：「無有此理。布平生不好鬥，惟好解鬥。」靈問曰：「何為解鬥？」布曰：「解釋兩家之戰鬥。吾有一法，從天所決。」靈曰：「將軍既言請入帳中計較。」靈入帳與玄德相見。二人各心未穩。布居中坐，靈左，備右。布教且行酒。

　　酒行數巡，布曰：「你兩家看我面上，俱各罷兵。」玄德無語。靈曰：「吾奉主公之命，提十萬之兵，專捉劉備，如何罷得？」張飛拔劍在手大怒曰：「吾雖兵少，覷汝輩如兒戲耳！你比百萬黃巾如何？你敢傷我哥哥！」關公拖住飛手言曰：「且看呂將軍發落，那時各回營寨廝殺不遲。」呂布曰：「我請你兩家解鬥，須不教你廝殺。」這邊紀靈不忿，那邊張飛只要廝殺。

　　布大怒，教左右：「取我戟來！」布提畫戟在手，紀靈、玄德盡皆失色。布曰：「我勸你兩家不要廝殺，盡在天命。」令左右接過畫戟去，立在轅門外，遠遠插定。布教取弓箭來。布拈弓搭箭在手，回顧與紀靈、玄德，曰：「轅門離中軍一百五十步，吾一箭射中戟小枝，你兩家罷兵；如射不中，你各自回營安排廝殺。如不遵吾言者，並力殺之。」眾皆應諾。玄德暗告天地曰：「只願射得中！」布都教坐，再各飲一杯酒。酒畢，布挽起袍袖，搭上箭，扯滿弓，口呼：「箭中！」這的是劉玄德有福處弓開如秋月行天，箭去似流星落地，一箭正中畫戟小枝。帳上帳下將齊喝一聲彩。後有史官題呂布射戟詩曰：

　　昔日將軍解鬥時，全憑射戟釋雄師。

　　轅門深處如開月，一點寒星中小枝。

　　又宋賢有詩曰：

　　溫侯神射世間稀，曾向轅門獨解危。

　　落日果然欺後羿，號猿直欲勝由基。

　　虎筋弦響弓開處，雕羽翎飛箭到時。

　　豹子尾搖穿畫戟，雄兵十萬脫征衣。

　　又詩曰：

　　呂布當年解備危，萬軍誰敢效公威？

　　早知「大耳」全無信，悔向轅門射戟時。

　　又贊玄德有福詩曰：

　　彎弓百步喜穿楊，休說當年有紀昌。

　　射戟萬年誇呂布，誰知天佑漢中王。

　　呂布見射中戟小枝，棄弓就坐。布起，執紀靈、玄德之手曰：「此乃天令汝兩家罷兵不征戰也。今日盡醉，來日各自罷兵。」紀靈曰：「將軍之言，不敢不聽。奈紀靈回去，主人如何肯信？」布曰：「吾自作書。」當日玄德暗稱「慚愧」。酒又數巡，紀靈求了書先回。布與玄德曰：「非吾，則弟危也。」玄德拜謝，與關、張回。次日，三處軍馬都散。

　　不說玄德入小沛，呂布歸徐州。卻說紀靈回淮南見袁術，說呂布轅門射戟解圍之事，呈上書信。袁術大怒曰：「呂布受吾許多物，反向劉備，射戟為名，故相戲弄。吾自提淮南之兵，親征呂布、劉備。」紀靈曰：「主公不可造次。呂布當世英雄，兼有徐州之地。若布與備首尾相連，不易圖也。靈聞布之妻嚴氏有一女，主公有一子，可令人求親於布。布有女在此，必殺劉備，此乃『疏不間親』之計也。」袁術即日遣韓胤為媒，齎禮物往徐州求親。胤不日到徐州，見布稱說：「袁術恭慕將軍，欲求令女為兒婦，永結『秦晉之好』。」

　　布受禮物，入見其妻，言袁術求親。嚴氏曰：「吾聞袁公路久鎮淮南，錢糧無數，早晚為天子。若成大事，則吾女有國母之望。只不知他有幾子？」布曰：「止有此子。」嚴氏曰：「何不便許之？縱不為皇后，吾徐州亦無疑矣。」布意遂決，請韓胤筵席，許其親事。回，備聘定禮物，送入府堂。布設筵席相待，留於館驛內安歇。

　　次日，陳宮徑往館驛內探聽韓胤，坐間叱退左右，對胤曰：「誰獻此計，教公來為媒妁？意在收劉備之首否？」胤失驚，遂跪於地上實告如此，乞公台情恕。宮扶起曰：「吾已有心久矣，奈溫侯不從。此事若遲，必被他人破了。吾入見溫侯，便教送女出城就親，若何？」胤便謝曰：「再生之德，袁公若聞之，亦感厚恩矣。」

　　宮乃入見呂布曰：「聞主公之女許嫁袁公路之子，此正合吾之心。徐州可保永遠之基業也！不知主公欲用何日？」布曰：「不曉。」宮曰：「古人結親，以受聘之良辰，已有定例：天子一年，諸侯半年，大夫一季，庶民一月。」布曰：「袁公路，天賜國寶，早晚為皇帝，當為天子例。」宮曰：「不可。」布曰：「今只是諸侯例。」宮曰：「亦不可。」布曰：「依我門風俗，就卿大夫例。」宮曰：「便也不可。」布曰：「吾今雖霸徐州，未受明詔，欲教吾依庶民例也？」宮曰：「豈有此理。」布曰：「汝意欲如何？」宮曰：「方今天下，遞相征伐，威震四海。今與公路結親，諸侯有嫉妒者多矣。倘若至吉日良時，半路伏兵並起，如之奈何？其親不許，便休；既許之，趁諸侯未知，便送女去。如到壽春，公路必自擇日而成事也。」布喜曰：「公台之言甚當。」入告嚴氏。嚴氏曰：「若非公台，幾廢吾女，將軍從之可矣。」布乃贈金帛與韓胤謝媒，安排首飾器皿、寶馬香車，令宋憲、魏續一同韓胤，送女前去。鼓樂喧天，送出城外。

			　　卻說董承等問曰：「公欲用何人？」馬騰曰：「見有豫州牧玄德在此，何不求之？」承曰：「此人雖漢室皇叔，今與曹操作牙爪，安肯行此事耶？」馬騰曰：「觀玄德素有殺操之心，前日圍場中，操迎萬歲之時，雲長背後欲殺之，玄德以目視之，關某遂退去。非不欲圖之，恨操爪牙多，恐力不及耳。公試求之，無不應允。」吳碩曰：「此事不宜太速，各得於心，再容商議。」眾皆散去。

　　次日，黑夜裡，董承懷詔，徑往玄德家來。門吏入報。玄德出迎董承，驚曰：「國舅何來？」請入小閣坐定。關、張立於面前。玄德曰：「國舅夤夜至此，必有事故。」承曰：「白日乘馬相訪，正當其禮；只恐曹操見疑，故黑夜相見。」玄德曰：「深荷厚意。」命取酒食相待。承曰：「前日圍場之中，雲長欲殺曹公，將軍動目搖頭而退之，何也？」玄德失驚曰：「公何以知之？」承曰：「人皆不見，獨某立於將軍之側，足見動靜。」玄德不能隱諱，遂曰：「舍弟見操僭越，故不容耳。」承聞，掩面而哭。玄德問其故，承曰：「漢朝若得雲長心地之人為股肱，何憂不太平也！」玄德又恐是操使來試探，乃佯言曰：「曹公治國，何憂不太平也！」承變色而起曰：「公乃漢朝皇叔，故剖肝瀝膽以言之，公何足詐也？」玄德曰：「只恐有詐，故相戲耳。」於是取衣帶詔令觀之，玄德不勝悲憤。又將義狀出示，上止有六位：一，車騎將軍董承；二，長水校尉種輯；三，昭信將軍吳子蘭；四，工部侍郎王子服；五，議郎吳碩；六，西涼太守馬騰。玄德曰：「既公有匡扶社稷之心，備豈不效犬馬之力。」承頓首拜謝。玄德曰：「既奉明詔，萬死不辭。」承曰：「請書大名。」玄德亦書「左將軍劉備」，押了字，付承收了。承曰：「尚容再請三人，共聚『十義』，以圖國賊。」玄德曰：「切宜緩緩施謀，且行事不可輕泄。」共議到五更，承相別去了。

　　玄德也防曹操謀害，就下處後園種菜，自己澆灌。雲長曰：「兄不留心於弓馬以取天下，而學小人之事？」玄德曰：「非汝所知也。」雲長但閒，看《春秋》、《左傳》，或演習弓馬。

　　次日，關、張不在，玄德正澆菜，許褚、張遼引十數騎，慌入園中曰：「丞相有命，請玄德便行。」玄德問曰：「有甚緊事？」許褚曰：「不知，只教我來請玄德。」玄德只得隨二人入府。曹操正色而言曰：「在家做得好事！」唬得玄德面如土色。操執玄德手，直至後園，曰：「玄德學圃不易！」學圃，種菜也。玄德方才放心，答曰：「無事消閒耳。」操仰面大笑曰：「適來見枝頭梅子青青，忽感去年徵張繡時，道上缺水，將士皆渴，被吾心生一計，以鞭虛指曰：『前面有梅林！』軍士聞之，口皆生唾，由是不渴。今見此梅，不可不賞。又值缸頭煮酒正熟，同邀賢弟小亭一會，以賞其情。」玄德心神方定。隨至小亭，已設樽俎：盤儲青梅，一樽煮酒。二人對坐，開懷暢飲。

　　酒至半酣，忽陰雲漠漠，聚雨將來。從人遙指天外龍掛，操與玄德凴欄觀之。操曰：「賢弟知龍變化否？」玄德曰：「未知也。」操曰：「龍能大能小，能升能隱：大則吐霧興雲，翻江攪海；小則埋頭伏爪，隱介藏身；升則飛騰於宇宙之間，隱則潛伏於秋波之內。此龍陽物也，隨時變化。方今春深，龍得其時，與人相比，發則飛升九天，得志則縱橫四海。龍乃可比世之英雄。玄德久歷四方，必知當世之英雄，果有何人也？請試言之。」玄德曰：「備愚眼目，安識英雄？」操曰：「休謙，胸中必有主張。」玄德曰：「備幸叨恩相，得仕於朝；英雄豪傑，實有未知。」操曰：「不識者亦聞其名，願以世俗論之。」玄德曰：「淮南袁術，兵糧足備，可為英雄。」操笑曰：「塚中枯骨，吾早晚必擒之！」玄德曰：「河北袁紹，四世三公，門多故吏；今虎踞冀州之地，手下能事者極多，可為英雄。」操笑曰：「袁紹色厲膽薄，好謀無斷；乾大事而惜身，見小利而忘命。乃疥癬之輩，非英雄也。」玄德曰：「有一人名稱『八俊』，威鎮九州，劉景升可為英雄。」操又笑曰：「劉表酒色之輩，非英雄也。」玄德又曰：「有一人血氣方剛，江東領袖，孫伯符乃英雄也。」操又笑曰：「孫策借父之名，黃口孺子，非英雄也。」玄德又曰：「益州劉季玉，可為英雄乎？」操大笑曰：「劉璋乃守戶之犬耳與主人死守其戶不出也，何足為英雄！」玄德曰：「如張繡、張魯、韓遂等輩，皆何如？」操鼓掌大笑曰：「此皆碌碌小人，何足掛齒！」玄德曰：「捨此之外，備實不知。」操曰：「夫英雄者，胸懷大志，腹隱良謀，有包藏宇宙之機，吐沖天地之志，方可為英雄也。」玄德曰：「誰當之？」操以手先指玄德，後指自己曰：「方今天下，惟使君與操耳。」言未畢，玄德以手中匙箸盡落於地。霹靂雷聲，大雨驟至。操見玄德失箸，便問曰：「為何失箸？」玄德答曰：「聖人云『迅雷風烈必變』。一震之威，乃至於此。」操曰：「雷乃天地陰陽擊搏之聲，何為驚怕？」玄德曰：「備自幼懼雷聲，恨無地而可避。」操乃冷笑，以玄德為無用之人也。曹操雖奸雄，又被玄德瞞過。有詩曰：

　　綠滿園林春已終，二人對坐論英雄。

　　玉盤堆積青梅滿，金斝飄香煮酒濃。

　　匙箸失時知肺腑，風雷吼處動心胸。

　　尊前一語瞞曹操，鐵鎖衝開走蟄龍。

　　又蘇東坡詩曰：

　　身外浮雲更有身，區區雷電若為神。

　　山頭只作嬰兒哭，多少人間落箸人！天下廬山最高。有修行人在上看雲，在山腰下聞霹靂之聲，上面聽得如嬰兒啼哭，正引這段故事出來。

　　大雨方住，見兩人撞入後園，手提寶劍，突至亭前，左右皆當不住。操視之，乃關、張也。原來二人城外射箭方回，聽得玄德被張遼、許褚請將去了，慌忙來相府打聽，知在後園，只恐有失，故衝突而入。卻見玄德與操對坐飲酒，二人按劍不入。曹操問二人何來，雲長答曰：「聽知丞相和兄飲酒，特來舞劍，以助一笑。」操知其意，笑曰：「此非鴻門會，安用項莊、項伯乎？」玄德亦笑。操命取酒與二「樊噲」壓驚。關、張拜謝。

　　須臾席散，玄德辭操而歸。雲長曰：「險些驚殺我兩個！」玄德以落箸事說與關、張，關、張不解。玄德曰：「吾之學圃懼雷，其理頗同。曹操奸雄之輩，早晚必有人在此窺覷。吾種菜之故，欲使操知我無用；失匙箸者，蓋懼操言我亦英雄矣。予未能答，忽一聲雷震，只說懼雷，使操看我如同小兒，不相害也。」關、張曰：「兄之高明遠見，瞞過曹操也！」

　　操次日又請玄德扶頭。正飲間，人報曰：「滿寵去體察袁紹而回。」操召入問曰：「吾差汝去河北採訪民物如何？」寵曰：「民物如故，公孫瓚已被袁紹破了。」玄德曰：「願聞其詳。」寵曰：「瓚與紹戰不利，退守冀州，築城為圈，圈上建樓，可高十丈，名曰易京樓，積穀三十萬以自守。戰士出入不息，或有被袁紹圍者，眾將請救之。瓚曰：『若救一人，後之戰者，只指望人救，不肯死戰。』因此袁紹兵來，多有降者。瓚勢孤，求於張燕，暗約舉火為號，內應外合。正去下書，差去人被袁紹擒之，卻來城外放火。瓚自出戰，伏兵四起，軍馬折其太半。退守城中，被袁紹穿地，直入瓚所居之樓下，放火為號。瓚無走路，先殺妻子，然後自縊，遂被一火焚之。」後史官論公孫瓚，論曰：

　　自帝室王公之胄，皆生長脂膄，不知稼穡，其能厲行飭身，卓然不群者，或未聞焉。劉虞守道慕名，以忠厚自牧，美哉乎季漢之名宗子也！若虞、瓚無間，同情共力，糾人完聚蓄，貢父曰：「按文『人』下少一字不成文，理當有一『眾』字。」保燕、薊之饒，繕兵昭武，以臨群雄之隙，舍諸天運，徵乎人文，則古之休烈，何遠之有！

　　「今袁紹得其瓚軍。紹弟袁術在淮南驕傲過度，不恤軍民，眾皆背反。術使人歸帝號於袁紹，紹始於北方登基。紹使人取玉璽，術約親送到。見今棄淮南，欲歸河北。若二人協力，急難收復。乞丞相作急圖之。」玄德起身曰：「術若投紹，必從徐州過。備請一軍，就半路絕擊，術可擒矣。」操喜曰：「來日奏帝，便教登程。」
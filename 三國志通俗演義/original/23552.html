<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　楊阜借兵破馬超</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>楊阜借兵破馬超</font></h4>
			　　法正曰：「主公既得雒城，蜀中危矣。欲以仁義布於四方，且按兵不動。某作一書呈，陳說利害，上與劉璋，璋自然降矣。」孔明曰：「孝直之言最善。」可以便作書。遣人徑往成都。<br />
　　卻說劉循逃回見父，說雒城已陷，慌聚眾官商議。益州從事，廣漢鄭度獻策曰：「今劉備懸兵襲我，兵不滿萬，士眾未附，野谷是資，軍無輜重，不如盡驅巴西、梓潼之民，過涪水以西。其倉廩野谷，盡皆燒除，深溝高壘，靜以待之。彼至請戰，勿許。久無所資，不過百日，彼兵自走，一擊而擒劉備耳。」劉璋曰：「不然。吾聞『拒敵以安民』，未聞『動民以備敵』也。此言非保全之計。」正議間，人報法正有書至。劉璋喚入，呈上書。璋拆開視之。書曰：<br />
　　昨蒙遣差結好荊州，不意主公左右不得其人，以致如此。今左將軍舊心依依，實無薄意。望三思裁划，音獲，剖也。可圖變化，以保尊門。不及進言，早賜回意示下。法正百拜。<br />
　　劉璋怒，扯其書，大罵：「法正忘恩失義之賊！賣主求榮，有何面目再相見乎！」逐其人出城。即時遣妻弟費觀提兵前去守把綿竹。費觀舉保一人同行，其人乃南陽人氏，姓李，名嚴，字正方。費觀、李嚴點三萬軍，來守綿竹。益州太守董和，字幼宰，南郡枝江人也，上言與劉璋，欲往漢中借兵。璋曰：「張魯與吾世仇，安肯相救？」和曰：「雖然有仇，劉備軍在雒城，勢在危急之時，不得不救。況是唇齒之邦。辰亡則齒寒也，陳說利害，必然從之。」修書遣使，前赴漢中。<br />
　　建安十八年秋八月，馬超自敗入羌胡，二載有餘，結好羌兵，攻拔隴西州郡。所到之處，盡皆歸降，惟冀城攻打連日不下。刺史韋康，字伯奕，累遣人求救於夏侯淵。淵不得曹操言語，未敢動兵，按住在長安。韋康見救兵不來，與眾商議：「不如投降馬超。」參軍楊阜，字義山，哭而諫曰：「超等叛君無父之徒，此城中之人，有死無二。今欲陷身於不義也！」康曰：「不然。事已極矣，不降何待？」阜苦諫不從。韋康大開城門，投拜馬超。超大怒曰：「汝今事急請降，非真心耳！」將韋康等四十餘口盡皆斬之，不留老幼良賤一人。有人言楊阜勸韋康休降，可斬之。超曰：「此人守義，不可斬之。」復用楊阜為參軍。冀城官軍梁寬、趙衢皆楊阜所保，超盡用焉。忽楊阜告馬超曰：「妻死於臨洮，告兩月假限，歸葬其妻便回。」馬超從之。<br />
　　楊阜過歷城，來見姜敘。敘與阜是姑表弟兄。姜敘乃受漢爵撫夷將軍。敘母大賢，是阜之姑。阜別馬超，徑來見姑，哭拜於地而言曰：「守城不能完，主亡不能死，愧無面目見姑。且馬超背父叛君，妄殺郡守，豈獨楊阜憂責，一州士大夫皆受其恥。今吾兄坐據歷城，竟無討賊之心，此趙盾所以書弒其君。」言罷，淚流出血。後人有詩曰：<br />
　　包胥向日哭秦庭，楊阜今朝慟歷城。欲報冤仇流血淚，千年萬載仰高清。<br />
　　敘母聞知，喚姜敘入，責之曰：「韋使君遇害，亦爾之罪，豈獨義山哉？」母又謂阜曰：「汝既降人，且食其祿，何故又興心討之？」阜曰：「吾從賊者，欲留殘生與主報冤也。」敘曰：「馬超英勇，急難圖之。」阜曰：「有勇無謀，容易圖之。吾已暗約下樑寬、趙衢，使為內應。兄若肯興兵，梁寬、趙衢必內應也。」敘母曰：「汝不早圖，更待何時？誰不有死，死於忠義者，死得其所也。勿以我為念。汝若不聽義山之言，吾先死矣，以絕汝念！」<br />
　　敘乃便與統兵校尉尹奉、趙昂商議。原來趙昂之子趙月，見跟馬超為裨將。趙昂當日應允。歸見其妻王氏曰：「吾今日於姜敘、楊阜、尹奉一處商議，欲報主人韋康之仇，早欲動兵。吾想其子趙月見跟馬超，必被害矣。因此持慮未定。」其妻厲聲應曰：「雪君父之大恥，喪身不足為生，何況一子哉？汝顧其子而不行，吾當先死矣！」趙昂乃決。次日，一同起兵。姜敘、楊阜屯冀城，尹奉、趙昂屯祁山。王氏乃盡將首飾資帛，亦親自往祁山軍中，賞勞軍士，以勵其眾。後有詩曰：<br />
　　趙昂妻王氏，催夫報主仇。喪身猶不重，滅子復何愁？<br />
　　盡把家財散，親將士卒酬。三分賢達婦，萬載姓名留。<br />
　　馬超聽知姜敘、楊阜會合尹奉、趙昂用事，超大怒，即將趙月斬之；喚龐德、馬岱盡起軍馬，殺奔冀城來。姜敘、楊阜引軍出。兩陣圓處，楊阜、姜敘衣白袍而出，大罵曰：「背父叛君無義之賊！」馬超大怒，衝殺過來，兩軍混戰。姜敘、楊阜如何敵得馬超，大敗而走。馬超聚兵趕來，背後喊聲大起，尹奉、趙昂殺來。急回時，兩下夾攻，首尾不能相顧。正鬥間，刺斜裡大隊軍馬殺來。原來是夏侯淵卻得曹操軍令，正領軍來破馬超。超如何當得三路軍馬，大敗奔回。後面殺來。走了一夜，比及平明，已到冀城叫門，城上亂箭射下，馬超大驚。梁寬、趙衢立在城上，大罵馬超；將馬超妻楊氏，從城上一刀砍斷，撇下屍首來；及將馬超幼子三人，並至親十餘口，都從城上一刀一個，剁將下來。馬超氣噎塞胸，幾乎墜下馬來。背後夏侯淵引軍趕來。超見勢大，不敢當抵，與龐德、馬岱殺開一條路走。前面又撞見姜敘、楊阜，殺了一陣；衝得過去，又撞著尹奉、趙昂，殺了一陣。零零落落，剩了五六十騎，連夜奔走。後軍不趕。四更前後，走到歷城下，守門者只道姜敘兵回，大開城門接入。超從城南門邊殺起，盡洗城中百姓。於姜敘宅內拿出老母，年八十有二。敘母全無懼色，指馬超大罵曰：「汝背父無君逆天之賊，天地久不容留汝！汝不早死，敢以面目視人乎？」超大怒，自取劍殺之。後史官有詩曰：<br />
　　賢哉姜敘母，勸子早興兵。報本如山重，捐軀若紙輕。<br />
　　王陵親可並，孟氏母重生。讀史應哀感，令人兩淚傾。<br />
　　馬超殺尹奉、趙昂全家，妻王氏在軍中免難。<br />
　　次日，夏侯淵大軍至，馬超棄城殺出，望西而逃。行不得二十里，前面一軍擺開，為首楊阜。超切齒而恨，拍馬挺槍刺之。阜宗弟七人，一齊來助戰。馬岱、龐德敵住後軍。宗弟七人，皆被馬超殺死。阜身中五槍，猶然死戰。後面夏侯淵大軍趕來，馬超遂走。只有龐德、馬岱五七騎後隨而去。夏侯淵自行安撫隴西諸州人民，令姜敘等各各分守，用車載楊阜赴許都見曹操。操封阜為關內侯。阜辭曰：「阜君存無扞難之功，君亡無死節之效，於義當絀，於法當誅。超又不死，阜何顏受職？」操曰：「君與群賢共建大功，西土之人以為美談。子貢辭賞，仲尼謂之止善。君則剖心，以順國命。」阜後仕於魏。<br />
　　卻說馬超與龐德、馬岱來投張魯。張魯得馬超大喜，以其西可以吞併益州，東可以拒曹操，永保漢中之基業，商議欲以女招超為婿。大將楊柏諫曰：「馬超父母妻子皆不顧戀，豈能愛他人乎？」於是張魯遂罷其事。有人對馬超曰：「張將軍本以女招汝為婿，被楊柏阻之。」超心不喜，有殺楊柏之意。楊柏知之，與兄楊鬆商議，欲尋遠害全身之計。正值劉璋遣使求救於張魯，魯不從。忽報劉璋又遣黃權到。先見楊鬆，說：「東西兩川，實是唇齒；若西川一破，東川亦難保矣。若肯相救，當以二十州相酬。」鬆大喜，即引黃權來見張魯，說唇齒利害，更以二十州相謝。魯喜其利從之。巴西閻圃諫曰：「劉璋與主公有積世之仇，今事在至急，詐言割州之事，不可從之。」忽階下一人昂然而進曰：「某雖不才，願乞一旅之師，生擒劉備，務要割地以還。」其人是誰？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
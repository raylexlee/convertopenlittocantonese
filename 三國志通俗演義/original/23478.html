<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　關雲長五關斬將</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>關雲長五關斬將</font></h4>
			　　卻說孔秀慌忙退入關去，緊閉上門。鳴鼓聚軍，俱各披掛，手執軍器，分佈左右。孔秀全副衣甲，綽槍上馬，放開關門，大喝曰：「汝敢過否？」雲長約退車仗，縱馬提刀，竟不答話，直取孔秀。秀挺槍來迎。兩馬相交，只一合，鋼刀起處，孔秀屍橫馬下，血濺長空。眾軍便走。關公曰：「軍士休走。吾殺孔秀，不得已也，與汝等無乾。」眾軍拜於馬下。公曰：「借汝眾軍之口，往許都告訴。丞相尚與我親自餞行，孔秀故相攔截，欲殺害吾，吾故殺之。」<br />
　　先請二夫人車仗出關，望洛陽進發。原來先有軍士報知洛陽太守韓福。福急聚將士商議。手下牙將孟坦曰：「既無丞相文憑，即係私走；若不阻擋，必有罪責。」韓福曰：「關公勇猛，難以迎敵，顏良、文丑尚且被誅，只可設計擒之。」孟坦曰：「先將鹿角攔定關口，待他到時，小將引軍和他交鋒，太守於高阜處用暗箭射之，卻伏軍士於左右。若墜下馬，即當擒之，解赴許都，必得重賞。」商議了，忽人報關公車仗已到。韓福引一千人馬，擺列關口。這關是平地創立，晨昏守禦往來奸細。公見豎立旗號，密布刀槍，見韓福彎弓插箭，立馬揮鞭，問：「來者是何人？」雲長於馬上欠身施禮，言曰：「吾乃壽亭侯關某，聊借過路。」韓福曰：「汝有曹丞相來文否？」公曰：「事冗，不曾討得。」韓福曰：「吾奉承相鈞命，鎮守故都，專一盤詰往來奸細。汝無文憑，即係逃竄！」關公怒曰：「東嶺孔秀被吾斬之。汝等攔吾，欲尋死耶？」韓福曰：「誰人與我擒之？」孟坦出馬，輪雙刀直取關公。公約退車仗，拍馬來迎。孟坦戰三合，撥回馬走。關公趕來。孟坦只指望誘引關公，不想他馬名赤兔，走若星飛，早馬尾相交，趕上腦後一刀，砍為兩半。公勒馬回來，韓福閃在門首，盡力放了一箭，正中關公左臂。公口拔箭出，血流不止。公飛馬徑奔韓福，衝散眾軍。韓福急走不迭，公手起一刀，帶頭連肩斬於馬下；殺散眾軍，保護車仗。<br />
　　公遂割帛束住箭傷，於路恐人暗算，不敢久停，連夜奔沂水關來。把關將並州人氏，姓卞，名喜，善使流星錘，原是黃巾賊餘黨，後投曹操，撥來守把關口。黃巾降者多，話中無用，多不載。早有人報去。<br />
　　卻說關公殺了韓福，這韓福不是冀州韓馥。韓馥在那張邈處，心疑刎死。這個是納糧買官的。卞喜尋思一計，就關前有座寺，名曰鎮國寺，是漢明帝御前香火院，至董卓時廢了。曹操又使韓福重修。卞喜就寺中埋伏下刀斧手二百餘人，約定擊盞為號，要害雲長。卞喜離關，迎接關公。公見卞喜慇懃，下馬相見。喜曰：「將軍名震天下，誰不仰視？今歸皇叔，以全大義！」雲長訴斬孔秀、韓福之事。卞喜曰：「將軍殺的是也。某如見丞相，替稟衷曲。」關公甚喜，遂同上馬。<br />
　　過了沂水關，到鎮國寺前下馬。眾僧鳴鐘出迎。本寺有僧三十餘人，數內長老正是雲長同鄉，法名普淨長老。長老已知其意，向前來與關公問訊。關公答之，淨長老曰：「將軍離蒲東幾年？」公曰：「近二十年矣。」淨曰：「還認得貧僧否？」公曰：「離鄉多年，不能相識。」僧曰：「貧僧家與將軍家只隔一河。」卞喜見淨長老說鄉里故事，只恐走泄，叱之曰：「吾欲請將軍赴宴，汝僧人何多言也！」雲長曰：「不然。鄉人見鄉人，安得不相敘舊情耶？」長老請方丈內待茶。雲長曰：「二嫂在車上，可先獻茶。」長老教取茶先奉夫人，遂請關公入方丈。長老以手攜拿戒刀，以目顧盼。公會其意，喚左右將刀近側。卞喜來請關公，於法堂上筵席。公見壁衣之後多人密布，皆掣劍在手。公曰：「卞君請關某是好意耶？是歹意耶？」卞喜曰：「安得不敬乎？」關公於壁衣中窺見一群刀斧手，公大喝卞喜曰：「吾以汝為好人，安敢如此！」卞喜知事已泄，大叫：「左右下手！」其間有膽大者，就欲向前，皆被關公砍之。卞喜急下堂，繞廊而走。關公棄劍，執大刀趕來。卞喜暗取飛錘擲打。公用刀背隔開錘，趕將入去，一刀劈為兩段，死於廊下。關公急來看二夫人。早有軍人將欲圍住，見公來四散奔走。公皆趕散，謝淨長老曰：「若非吾師，已被此賊之害。」公遂辭淨長老行。淨曰：「貧僧此處難容，收拾衣缽，亦往他處雲游。後會有期，將軍保重。」這僧後來有相見處。普淨相別去了。<br />
　　雲長護送車仗，往滎陽進發。滎陽太守王植卻與韓福是兩親家，比及雲長來到，韓福家先使人通報了。雲長到滎陽，王植使人守住關口，把關吏問了姓名，來報王植。王植即開關，喜笑相迎。雲長說尋兄之事。植曰：「將軍於路驅馳，夫人車上勞困，且請入城，館驛中暫歇一宵，來日登途未遲。」公見王植意甚慇懃，遂請二嫂入城。驛庭中皆鋪陳了當，王植請公赴宴。公曰：「尊嫂在上，不敢飲酒。」王植堅請，公不肯出，飲饌皆送至館驛中。關公見於路辛苦，請二嫂正房歇定。從者各自安歇，飽喂赤兔馬，並駕車馬數匹。公亦解甲少歇。<br />
　　卻說王植密喚從事胡班聽令，曰：「關某背丞相而逃，又於路殺害太守並把關隘將校，死罪猶輕。此人武藝難敵。汝今晚可點一千軍，圍住館驛，每一人一個火把，先燒斷外門，四圍放火；不問是誰，盡皆燒死。今夜二更舉事，吾亦自引一千軍接應。」胡班領了言語，便去點軍。各人要火把一束，又要乾柴引燥之物，先搬於館驛門首。胡班尋思：「我不識關雲長怎生模樣，當往觀之。」<br />
　　胡班遂至驛中，問驛吏曰：「關將軍在何處？」吏曰：「廳上看書者是也。」胡班往觀，見雲長左手綽髯，凴几於燈下看書。班見了，大驚曰：「真天人也！」語言頗高。公問何人，胡班入拜曰：「滎陽太守下從事胡班。」雲長曰：「莫非許都城外胡華之子否？」班曰：「華乃班之父也。」公喚從者，於行李中取書付班。班看畢，歎曰：「險些誤害忠良！」遂入密告曰：「王植心懷不仁，欲害將軍，令四面一千火把，約二更放火。胡班今去開門，請將軍急收拾車仗行李出城。」雲長大驚，慌忙請二嫂上車。雲長披掛提刀上馬，出館驛來，果見軍士各執火把聽候。急來到城邊，只見城門早已啟開。公催人伴火速出城。胡班送公出城，回去卻才放火。<br />
　　關公行不到數里，背後人馬趕來，當先王植大叫：「關某休走！」公勒住馬，大罵：「匹夫！我與你無仇，如何令人放火燒我？」王植拍馬挺槍，火把照耀，徑刺雲長，被公撥開槍，攔腰一刀，砍為兩段。人馬皆散。雲長不趕，自隨車仗，催促行程。公感激胡班不已。後公聞知胡班被王植家人所殺。<br />
　　行至滑州界首，有人報與劉延。延慌忙引數十騎，出廓而迎。關公馬上欠身而言曰：「太守別來無恙？」延曰：「公今欲何往？」公曰：「辭丞相去尋家兄。」延曰：「玄德在袁紹處。袁紹乃丞相仇人，如何容公去？」公曰：「昔日曾言定來。」延曰：「即今黃河渡口關隘，夏侯敦部下將秦琪據守，只恐不容公過渡。」公告劉延曰：「太守應付船隻，若何？」延曰：「船隻雖有，不敢應付。」公曰：「吾前者誅顏良、文丑，亦曾與足下解危。今日求一隻渡船不與，何也？」延曰：「只恐夏侯將軍知之，必見吾罪。」<br />
　　公知劉延無用之人，遂自催車仗前進。到秦琪寨邊，秦琪引軍出迎問：「來者何人？」關公曰：「漢壽亭侯關某是也。」琪曰：「今欲何往？」公曰：「欲投河北，去尋兄長劉皇叔，敬來借渡河船隻。」琪曰：「丞相明文何在？」公曰：「吾不受他節制，有甚公文！」琪曰：「吾奉夏侯將軍將令，守把關隘，你便插翅，也飛不過去！」公大怒曰：「你知吾於路斬攔截者麼？」琪曰：「你只殺得無名下將也，敢與我鬥麼？」公怒曰：「汝比顏良、文丑若何？」秦琪大怒，縱馬提刀，直取關公。二馬相交，只一合，公青龍刀起，秦琪屍橫馬下。公曰：「當吾者已死，餘人不必驚恐。速備船隻，送我渡河。」軍士急舉舟傍岸。公請二嫂渡船過黃河。往北進發，便是袁紹地界。公所歷關隘五處，斬將六員，故曰「五關斬將」。後人有詩為證。詩曰：<br />
　　掛印封金辭漢相，尋兄遙望遠途還。<br />
　　馬騎赤兔行千里，刀偃青龍出五關。<br />
　　忠義慨然衝宇宙，英雄從此震江山。<br />
　　獨行斬將應無敵，今古留題翰墨間。<br />
　　卻說公馬上自歎曰：「吾非欲沿途殺人，奈事不得已也。曹公知之，必懷痛恨，以我為無仁義之人也。」嗟歎不已。正行之間，忽見一騎自北而來，大叫：「雲長少住！」公勒馬視之，來者乃孫乾也。關公曰：「自汝南相別，一向消息若何？」乾曰：「汝南劉辟、龔都，遣某往河北結好袁紹，請玄德同謀破曹之計。不想河北諸將謀士，互相妒忌。田豐尚囚獄中，沮授黜退不用，審配、郭圖各自專權。袁紹多疑，主持不定。知雲長決回，必然陷害。某與劉皇叔商議，先求脫身之計。今皇叔已往汝南會合劉辟，去了三日了。恐雲長不知，到袁紹處怕落在彀音扣中，故遣某於路迎接來。天幸於此得見，雲長公可就往汝南與皇叔相會。」雲長引教孫乾拜二夫人。夫人問其動靜。乾備說袁紹二次欲斬皇叔之事：「今幸脫身往汝南去了，公宜速行。」眾皆掩面垂淚。<br />
　　雲長依此言不投河北去，徑取汝南來。正行之間，忽見背後塵頭起處，一彪人馬趕來，當先一員大將，大叫曰：「關某休走！吾來擒汝！」未知勝負如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
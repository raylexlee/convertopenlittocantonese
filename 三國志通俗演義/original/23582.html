<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　漢中王怒殺劉封</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>漢中王怒殺劉封</font></h4>
			　　卻說孟達問申耽曰：「當用何策，以避其禍？」耽曰：「吾弟兄亦欲投魏，立心久矣。公可作一表，辭了漢中王，投魏王曹丕，丕必重用。續後，吾二人亦去降也。」達猛然省悟，即寫表一通，付與來使；當晚引五十餘騎，投魏去了。劉封聽知，急追不上，自回守上庸。使命持表回成都，來奏漢中王，呈上表章，細言孟達投魏之事。玄德大怒，覽其表曰：<br />
　　臣達伏惟殿下將建伊、呂之業，追桓、文之功，大事草創，假勢吳、楚，是以有為之士深睹歸趣。臣委質以來，愆戾山積；臣猶在知，況於君乎！今王朝以興，英俊鱗集，臣內無輔佐之器，外無將領之才，列次功臣，誠自愧也。臣聞范蠡識微，浮於五湖；舅犯謝罪，逡巡於河上。夫際會之間，請命乞身，何則？欲潔去就之分也。況臣卑鄙，無元功巨勛，自係於時，竊慕前賢，早思遠恥。昔申生至孝，見疑於親；子胥至忠，見誅於君；蒙恬拓境，而被大刑；樂毅破齊，而遭讒佞。臣每讀其書，未嘗不慷慨流涕，而親當其事，益已傷絕。何者？荊州覆敗，大臣失節，百無一還。惟臣尋事，自致房陵、上庸，而復乞身，自放於外。伏想殿下，聖恩感悟，愍臣之心，悼臣之舉。臣誠小人，不能始終，知而為之，敢謂非罪！臣每聞「交絕無惡聲，去臣無怨辭」。臣過奉教於君子，願君王勉之。臣不勝惶恐之至。<br />
　　玄德看畢，大怒曰：「匹夫叛吾，安敢以文辭相戲耶！」遂與孔明曰：「汝即起兵擒此背國賊來！」孔明曰：「未可。但就遣劉封進兵，令二虎相並。劉封或有功，或敗跡，必歸成都，就而除之，可絕兩害。」玄德從之，遂遣使到綿竹，入見劉封。封領父命，奮然率兵來擒孟達不題。<br />
　　且說曹丕聚眾文武議事，忽近臣奏曰：「蜀孟達來降。」丕召入問曰：「汝此來，莫非詐降乎？」達曰：「臣為不救關公之危，漢中王欲殺臣，因此歸降，別無他意。」曹丕尚未准信，忽報劉封引五萬兵來取襄陽，單搦孟達廝殺。丕曰：「汝既是真心，可去襄陽取劉封首級前來，孤方准信。」達曰：「臣以利害說之，不必動兵，令劉封亦來降也。」丕大喜，遂加孟達為散騎常侍、建武將軍、平陽亭侯，領新城太守，去守襄陽、樊城。原來夏侯尚、徐晃預先在此，一同收取上庸諸郡。孟達到了襄陽，與二將禮畢，探得劉封離城五十里下寨。達即修書一封，遣舌辯之士齎赴蜀寨，入見劉封。封拆開視之。書曰：<br />
　　達致書於副軍將軍麾下：伏聞古之人有言：「疏不間親，新不加舊。」此謂上明下直，讒慝不行也。若乃權君譎主，賢父慈親，猶有忠臣蹈功以罹禍，孝子抱仁以陷難，種、商、白起、孝己、伯奇，皆其類也。其所以然，非骨肉好離，親親樂患也。或有恩移愛易，亦有讒間其間，雖忠臣不能移之於君，孝子不能變之於父者也。勢利所加，改親為仇，況非親親乎？故申生、衛伋、禦寇、楚建稟受形之氣，當嗣立之正，而猶如此。今足下與漢中王，道路之人耳，親非骨血而據勢權，義非君臣而處上位，徵則有偏任之威，居則有副軍之號，遠近相聞也。自立阿鬥為太子以來，有識之人相為寒心。如使申生從子輿之言，必為太伯；衛伋聽其弟之謀，無彰父之譏也。且小白出奔，入而為霸；重耳逾垣，足以克復。自古有之，非獨今也。夫智貴免禍，明尚夙達，僕察漢中王慮定於內，疑生於外矣。慮定則心固，疑生則心懼，亂禍之興作，未曾不由廢立之間也。私怨人情，不能不見，恐左右必有以間於漢中王矣。然則疑成怨聞，其發若踐機耳。今足下在遠，尚可假息一時；若大軍遂進，足下失據而還，竊相為危之。昔微子去殷，智果別族，違難背禍，猶皆如斯。今足下棄父母而為人後，非禮也；知禍將至而留之，非智也；見正不從而疑之，非義也。自號為大丈夫，為此三者，何所貴乎？以足下之才，棄身來東，繼嗣羅侯，不為背親也；北面事君，以正綱紀，非為棄舊也；怒不致亂，以免危亡，非為徒行也。加陛下新受禪命，虛心側席，以德懷遠，若足下翻然內向，非但與僕為倫，受三百戶封，繼統羅國而已，當更剖符大邦，為始封之君。陛下大軍，金鼓以震，當轉都宛、鄧；若二敵不平，君無還期。足下因宜此時，早定良計。《易》有「利見大人」，《詩》有「自求多福」矣。足下勉之，無使狐突閉門不出，宜早決焉。達再拜，年月日書。<br />
　　劉封看畢，大怒曰：「此賊誤吾叔姪之義，又間吾父子之親，使吾為不忠不孝之人也！」遂扯了書，斬其使。<br />
　　次日，引軍前來搦戰。孟達知得扯書斬使，勃然大怒，亦領軍出迎。兩陣對圓，封立馬於門旗下，以刀指達而罵曰：「背國反賊，安敢陣前使間諜之計也！」孟達亦罵曰：「汝死已臨頭上，自執迷不省，與禽獸何異耶？」封大怒，拍馬輪刀，直奔孟達。戰不三合，達大敗而走，封乘勢追殺二十餘里。忽然一聲喊處，伏兵盡起，左邊一軍衝出，為首大將乃夏侯尚；右邊一軍衝出，為首大將乃徐晃也。三軍夾攻，封大敗而走，連夜奔回上庸，背後魏兵不分星夜趕來。及至劉封到城下叫門時，城上亂箭射下，申耽在敵樓上叫曰：「吾已降了魏也！」封大怒，欲要攻城，背後夏侯尚、孟達兩軍殺來。封立腳不住，只得奔房陵而來，見城上盡插魏旗，申儀在敵樓上將旗一颭，城後一彪軍出，旗上書「右將軍徐晃」。封抵敵不住，慌奔西川而走。晃乘勢追殺。<br />
　　劉封部下只落百餘騎，到了成都，入見漢中王，哭拜於地，細奏前事。玄德怒曰：「辱子！有何面目敢見吾也？」封對曰：「叔父之難，非逆兒不救，乃孟達之阻也。」玄德轉怒曰：「汝須食人食、穿人衣，非土木之人，安可聽讒賊所阻也！」封泣而告曰：「一時被伊以利害說之，致獲大罪。」玄德猶豫未決。忽孔明入，玄德問曰：「辱子如此，何法治之？」孔明附耳低言曰：「此子極其剛強，今日不除，後必生禍於子孫耳。」玄德遂令左右推出斬之，又問隨封將士。眾皆將孟達說封之事，及劉封扯書斬使之事，一一奏稱；又將扯毀的書信，呈與玄德。玄德看畢，急回心曰：「吾兒雖然剛強，有此忠義之心也，凜然可愛。」便叫留人之時，早已斬訖，獻首級於階前。玄德慟哭曰：「孤一時造次，廢股肱矣！」孔明曰：「若欲嗣主久遠之計，殺之何足惜也。作事業者，豈可生兒女之情耶！」玄德曰：「縱使他日殺孤之子，孤不忍今日廢忠義之人也。」文武聞之，無不下淚。武士奏曰：「劉封臨死，但云『悔不聽孟子度之言，果有此危矣』！」玄德泣曰：「吾兒至九泉之下，必痛恨於孤矣。」漢中王因思想關公，更惜劉封，致染成病，不能興兵報仇雪恨。時建安二十五年，改延康元年，夏六月也。<br />
　　卻說魏王曹丕自即王位，將文武官僚盡皆升賞，遂統甲兵三十萬，南巡沛國譙縣，大饗先塋。鄉中父老，揚塵遮道，奉觴進酒，效漢高祖還沛之意。是年七月內，聞大將軍夏侯惇病危，丕即還鄴郡。時惇已卒，丕掛孝送殯於東門外，以厚禮葬之。<br />
　　八月間，報稱石邑縣鳳凰來儀，臨淄城麒麟出現，黃龍現於鄴郡。丕手下百官商議曰：「今上天垂象，乃魏當代漢也。可安排受禪之禮，令漢帝將天下讓與魏王。」時有侍中劉廙，字恭嗣，乃南陽安眾人也；侍中辛毗，字佐治，乃潁川陽翟人也；侍中劉曄，字子暘，乃淮南成德人也：尚書令桓階，字伯緒，乃長沙臨湘人也；尚書令陳矯，字季弼，乃廣陵東陽人也；尚書令陳群，字長文，乃潁川許昌人也，這一班文武官僚，四十餘人，皆來見太尉賈詡、相國華歆、御史大夫王朗，共言此事。賈詡笑曰：「公等所見，正合吾機。」當日，華歆引文武多官來奏漢獻帝，禪位與魏王曹丕。未知如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
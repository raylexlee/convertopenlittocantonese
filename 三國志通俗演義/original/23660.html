<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　鄧艾鍾會大爭功</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>鄧艾鍾會大爭功</font></h4>
			　　卻說姜維與諸將附耳低言，說了計策。此是姜維詐降，子中取事也。維請蔣顯問其消息，顯曰：「鄧艾坐據成都，今主上降敕，使各軍倒戈卸甲，盡已歸附。」維大喜，即於劍閣跡遍降旗，先令人報入鍾會寨中，說姜維引張翼、廖化、董厥等來降。會大喜，令人迎接維入帳。會曰：「伯約來何遲也？」維正色流涕曰：「國家全軍在吾，今日至此，猶為速也。」會甚奇之，下座相拜，待為上賓。會顧左右曰：「據伯約之才，真乃中州之名士，公休、太初等皆不可及也。」維說會曰：「聞將軍自淮南以來，算無遺策，司馬氏之盛，皆將軍之力。維甘心事之。如鄧士載，決以死戰，安肯降耶？」會遂折箭為誓，與維結為兄第，情愛甚密。此時鐘會中了姜維之計，不受維印，仍令照舊領兵。維甚暗喜，遂令蔣顯回成都去了。<br />
　　卻說鄧艾封師纂為益州刺史，牽弘、王頎等各領州郡。又於綿竹築台以彰戰功，大會蜀中諸官飲宴。艾酒半酣，乃指眾官曰：「汝等幸遇我，有今日耳。如遭吳漢之徒，皆殄滅矣。」多官起身拜謝。艾又曰：「姜維只是一時之雄兒也，勉強與吾相持，故致此窮耳。」眾皆稱頌鄧艾之德，艾甚喜之。忽蔣顯至，說姜維自降鍾鎮西。艾因此痛恨鍾會，遂修書，令人齎赴洛陽。晉公司馬昭得書，拆封視之。書曰：<br />
　　臣艾竊謂兵有先聲而後實者，今因平蜀之勢以乘吳，吳人震恐，此席捲之時也。然大舉之後，將士疲勞，兵不可便用，宜徐緩之；留隴右兵二萬，蜀兵二萬，煮鹽興治，為軍農要用，並造舟船，預順流之事。然後發使告以利害，吳必歸化，可不徵而定也。今宜厚待劉禪以致孫休，安士民以來遠人；若便送禪於京都，吳以為流徙，則於向化之心不勸。宜權停留，須來年秋冬，比爾吳亦足平。以今可封禪為扶風王，錫其資財，供其左右。郡有董卓塢為之官室。爵其子為公卿，食郡內縣，以顯歸命之寵。開廣陵、城陽以待吳人，吳人則畏威懷德，望風而從矣。愚見以聞。<br />
　　司馬昭覽畢，深疑鄧艾有自專之心，乃先降詔封艾。詔曰：<br />
　　艾耀威奮武，深入虜庭，斬將搴旗，梟其鯨鯢，使僭號之王稽首係頸，歷世逋誅，一朝而平。兵不逾時，戰不終日，雲徹席捲，蕩定巴、蜀。雖白起破強楚，韓信克勁趙，吳漢擒於陽，亞父滅七國，計功論美，不足比勛也。茲以艾為太尉，增邑二萬戶。封二子為亭侯，各食邑千戶。日下施行。欽此。<br />
　　鄧艾受詔已畢，監軍衛瓘取出司馬昭手書，與艾曰：「瓘昨日觀此書中之事，須當報奏，不可輒行。」艾曰：「將在外，君命有所不受。』吾計行矣，如何阻當？」遂又作書，就令來使齎赴洛陽。<br />
　　此時洛陽小兒，謠說鄧艾欲反。朝中亦言艾有不遵晉公之命，不受天子之詔，不久反矣。司馬昭愈加疑忌。此是姜維布散流言。忽使命回，呈上鄧艾之書。昭拆封視之。書曰：<br />
　　艾銜命徵行，奉指授之策，元惡既服；至於承制拜假，以安初附，謂合權宣。今蜀舉眾歸命，地盡南海，東接吳會，宜早鎮定。若待國命，往復道途，延引日月。《春秋》之義，大夫出疆，有可以安社稷、利國家，專之可也。今吳未賓，勢與蜀連，不可拘常以失事機。兵法：進不求名，退不避罪。艾雖無古人之節，終不自嫌以損於國也。先此申狀，見可施行。謹書。<br />
　　司馬昭看畢大驚，忙與心腹人計議曰：「鄧艾倚仗功勞，妄自尊大，任意行事，反在即目矣。如之奈何？」賈充曰：「主公何不封鍾會以制之？」昭大喜，遂遣使齎詔，封會為司徒，就令衛瓘監督兩路軍馬。<br />
　　鍾會接了密詔，拜伏讀之。其詔文曰：<br />
　　會所向摧弊，前無強敵，緘制眾城，網羅迸逸。蜀之豪帥，面縛歸命，謀無遺策，舉無廢功。凡所降誅，動以萬計，全勝獨克，有徵無戰。拓平西夏，方隅清晏。茲以會為司徒，進封縣侯，增邑萬戶。封子二人亭侯，邑各千戶。施行。欽此。<br />
　　鍾會受封畢，設席相待。<br />
　　使命回訖，會請姜維計議曰：「鄧艾功在吾之上，又封太尉之職，吾深恨之。今司馬晉公疑艾必反，故令衛瓘為監軍，詔吾制之。伯約有何高見？」維曰：「愚聞鄧艾出身微賤，幼與農家養犢，長甚貧窘，非名門世祿之子也，不識大體。今僥倖自陰平斜徑攀木懸崖，魚貫而下，方能成功。非出良謀，皆賴國家洪福耳。若非將軍與維相拒於劍閣，艾安能成功耶？今欲封後主為扶風王，乃大結蜀人之心，其反情不言而可見矣。晉公疑之，是也。」會深喜之。維暗喜曰：「漢室興矣。」維又曰：「請退左右，維有一事密告。」會令左右盡退。維袖中取一圖與會曰：「昔日武侯出茅廬時，以獻先帝，曰：『益州之地，沃野千里，民殷國富，可為霸業。』先帝因此遂創成都矣。今鄧艾至此，安得不狂哉？」會大喜，指問山川形勢，維一一言之。會稱謝曰：「當以何策除之？」維曰：「乘晉公疑忌之際，當急上表，言艾反狀，晉公必令將軍討之，一舉而可擒矣。」會即遣人齎表進赴洛陽，言鄧艾專權，恣意行事，結好蜀人，早晚必反矣。朝中文武皆驚。會又令人於中途截了鄧艾表文，按艾筆法，改寫傲慢之意，十分悖逆之辭。原來鍾會善寫諸家字樣，因此改之。<br />
　　卻說司馬昭見了鄧艾表章，大怒，自欲入川討艾。當晚昭回家，其妻王氏聞知，諫曰：「會見利忘義，好生事端，寵過必亂，不可深信。」昭笑曰：「吾豈不知耶？」次日，先遣人到會軍前，令會收艾。又遣賈充引三萬兵入斜谷，昭乃請魏主曹奐，駕幸西川收艾。西曹掾邵悌諫曰：「鍾會之兵，多艾六倍，當令會收艾足矣，何必明公自行耶？」昭笑曰：「汝忘了舊日之言也！汝曾道會後必反。吾今此行，非為艾，實為會耳。」悌笑曰：「悌已知之，故相問也。此言切不可洩漏。」昭曰．「吾自以信義待人，人必不負吾也。」此是司馬昭奸猾處。遂提大兵起程。於是賈充亦疑會，來告司馬昭。昭曰：「如遣汝，亦疑汝耶？吾到長安，自有明白。」此時眾官皆稱贊昭有海量。早有細作報知鍾會，說昭己至長安。會慌請姜維，求問收鄧艾之計。未知姜維以何策破艾，下回便見。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
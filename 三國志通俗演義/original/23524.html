<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　關雲長義釋曹操</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>關雲長義釋曹操</font></h4>
			　　曹操當日引軍走華容道。此時人皆餓倒，馬盡走乏。焦頭爛額者扶策而行，中箭著傷者強勉而走。衣甲濕透，個個不全；軍器旗旛，紛紛不整。大半皆是夷陵道上被趕得慌，只騎得剗馬，鞍轡衣服，盡皆拋棄。正值隆冬嚴寒之時，其苦何可勝言。望前面而行，不到十里，軍馬不進。操問為何，回報曰：「前面是山僻小路，早晨下雨，坑塹內積水不流，泥陷馬蹄，不能前進。」操大怒曰：「軍旅之道，逢山開路，遇水疊橋，豈有泥濘不堪行之理！」傳下號令，教老弱中傷軍士，在後慢行，強壯者擔土束柴，搬草運蘆．填塞道路，務要即時行動，如違令者斬之。多半下馬，就路旁砍伐竹木，於路填塞。操恐後軍來趕，令張遼、許褚、徐晃引百騎執刀在手，但遲慢者斬之。此時軍已餓乏，眾皆倒地。操喝令人馬踐踏而行，死者不可勝數。號哭之聲，於路不絕。操怒曰：「死生有命，何哭之？如有再哭者，立斬之！」華容道上三停人馬，一停落後，一停填了坑塹，一停跟隨曹操。過險峻，路稍平妥。操回顧，止有三百餘騎隨後，並無衣甲袍鎧整齊者。操催行動，眾將曰：「馬盡乏矣，只好少歇。」操曰：「趕到荊州將息未遲。」又行不到數里，操在馬上加鞭大笑。眾將問：「丞相笑者何故？」操曰：「人皆言諸葛亮、周瑜足智多謀，吾笑其無能為也。今此一敗，吾自是欺敵之過。若使此處伏一旅之師，吾等皆束手受縛矣。」<br />
　　言未畢，一聲炮響，兩邊五百校刀手擺列，當中關雲長提青龍刀，跨赤兔馬，截住去路。操軍見了，亡魂喪膽，面面相覷，皆不能言。操在人叢中曰：「既到此處，只得決一死戰！」眾將曰：「人縱然不怯，馬力乏矣，戰則必死！」程昱曰：「某知雲長傲上而不忍下，欺強而不凌弱；人有患難，必須救之，仁義播於天下。況丞相舊日有恩在彼處，何不親自告之，必脫此難矣。」操從其說，即時縱馬向前，欠身與雲長曰：「將軍別來無恙？」雲長亦欠身答曰：「關某奉軍師將令，等侯丞相多時。」操曰：「曹操兵敗勢危，到此無路，望將軍以昔日之言為重。」雲長答曰：「昔日關某雖蒙丞相厚恩，某曾解白馬之危以報之。今日奉命，豈敢為私乎？」操曰：「五關斬將之時，還能記否？古之人，大丈夫處世必以信義為重。將軍深明《春秋》，豈不知庾公之斯追子濯孺子者乎？」雲長聞之，低首良久不語。昔日，春秋之時，鄭國有一賢大夫，名子濯孺子，深精弓矢之藝。鄭使子濯孺子領兵侵衛，衛使庾公之斯迎之。鄭兵大敗，衛使庾公之斯追之。從者曰：「衛兵至近，大夫可以用箭射之。」子濯孺子曰：「今日我疾作，不可以執弓。追兵近，吾必死矣！」乘車而走。衛兵趕上，子濯孺子問曰：「追我者誰也？」左右曰：「衛將庾公之斯也」子濯孺子曰：「吾生矣！」左右曰：「庾公之斯乃是衛國第一善射者，又與大夫無故舊之親，何言其生也？」子濯孺子曰：「雖與我無親，他曾於尹公之他處學藝來。尹公之他卻是我的徒弟。尹公之他是個正直之人，其朋友必是正人也。我故知其人必不肯加害於我，故言我生也。」左右未信。忽果庾公之斯追至，大叫曰：「夫子何不持弓矢乎？」子濯孺子答曰：「今日吾臂疼，不可以執弓也。」庾公之斯曰：「我昔日學射於尹公之他，尹公之他學射於夫子，我不忍以夫子之藝反害於夫子。雖然如此，今日之事乃君之事，我不敢廢之。」遂抽矢去其箭頭，發四矢而回焉。於是子濯孺子得命而還鄭。天下稱義。出《孟子》。當時曹操引這件事。說猶未了，雲長是個義重如山之人，又見曹軍惶惶，皆欲垂淚；雲長思起五關斬將放他之恩，如何不動心？於是把馬頭勒回，與眾軍曰：「四散擺開。」這個分明是放曹操的意。操見雲長勒回馬，便乘空和眾將一齊衝將過去。雲長回身時，前面眾將已自護送操過去了。雲長大喝一聲，眾皆下馬，拜哭於地。雲長不忍殺之。正猶豫中，張遼縱馬至。雲長見了，亦動故舊之心，長歎一聲，並皆放之。後來史官有詩曰：<br />
　　徹膽長存義，終身思報恩。威風齊日月，名譽震乾坤。<br />
　　忠勇高三國，神謀陷七屯。至今千古下，軍旅拜英魂。<br />
　　又詩曰：<br />
　　曹公兵敗走華容，正與雲長狹路逢。<br />
　　蓋為當初恩義重，故開金鎖放蛟龍。<br />
　　曹操既脫華容之難，行至谷口，顧所跟隨軍兵，止有二十七騎。比及天晚，已近南郡，火把齊明，一簇人馬攔路，操曰：「吾命休矣！」只見一群哨馬衝到，方認得是曹仁軍馬。操才安心。曹仁接著言道：「雖知兵敗，不敢遠離，故此附近迎接。」操曰：「幾與汝不相見也！」接入南郡。隨後張遼也到，言雲長之德。陸續敗兵皆隨首將歸南郡。操點將校，中傷者極多，操令將息。坐至半夜，仰天大慟。眾將曰：「丞相於虎窟龍潭中逃難之時，全無懼怯；今已到城中，人已得食，馬已得料，整頓軍馬，再去復仇，何故痛哭？」操曰：「孤哭郭奉孝耳。」眾將曰：「郭嘉已喪久矣，此哭何意？」操曰：「若郭奉孝在，不使孤有此大失矣！」遂捶胸大哭曰：「哀哉奉孝！痛哉奉孝！惜哉奉孝！」眾皆默然。史官有詩曰：<br />
　　緯地經天實可誇，少年才學冠中華。<br />
　　曹公深識真梁棟，兵敗猶然想郭嘉。此時深贊郭嘉之才，可惜先亡，以致操深思痛哭於中夜<br />
　　次日天晚，曹操喚曹仁曰：「吾今暫回許都，收拾軍馬，必來復仇。汝可保全南郡，堅壁休出。若攻打至急，吾有一計，密留在此，非急休開；開則依計用之，百發百中，使東吳不敢正視南郡。」曹仁等親密受之。「將軍馬盡撥與汝，所有荊州原降文武，吾盡帶回許都升用。」仁曰：「合淝、襄陽，誰可守之？」操曰：「荊州是汝領之；襄陽吾已撥夏侯惇守之；合淝最為緊要之地，吾令張遼為主將，樂進、李典為副將，保守此地。但有緩急，飛報將來。」曹操分拔已定，遂上馬引七百餘騎，連夜奔許昌而去。曹仁乃遣曹洪據守夷陵，為南郡之勢，以防周瑜。<br />
　　卻說關雲長引五百校刀手，回見玄德。此時諸軍皆得馬匹、器械錢糧，已回夏口，精神百倍。雲長不獲一人一騎，盡皆放了，空回見玄德。孔明正在廳上作賀，忽報雲長至。孔明忙離座席，執杯相迎曰：「且喜將軍立此蓋世之功，與普天下除其大害，合宜遠接慶賀！」雲長默然。孔明曰：「將軍莫非因吾等不曾遠接？」回顧左右曰：「汝等緣何不先報復？」雲長曰：「關某特來請死。」孔明曰：「莫非曹操不曾投華容道上來也？」雲長曰：「是從那裡來。關某無能，因此走透。」孔明曰：「拿得甚將士來？」雲長曰：「皆不曾拿的。」孔明曰：「此是雲長想曹操昔日之恩，故意放了。昔日斬丁麼，封雍齒，所以正軍法也。王法乃國家之典刑，豈容人情哉！既已責下令狀，罪不能免，推出斬之，以正軍法！」雲長性命未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
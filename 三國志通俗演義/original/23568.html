<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹孟德忌殺楊修</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹孟德忌殺楊修</font></h4>
			　　卻說曹操見曹彰引兵至，大喜，欲勒兵復來決戰，乃於斜谷界口安營。有人報知玄德，玄德問曰：「誰敢去戰曹彰？」劉封出曰：「某願往。」孟達又說要去。玄德曰：「汝二人同去，看誰成功。」各引兵五千來迎。劉封仗玄德之威在先，孟達在後。曹彰出馬與封交戰，只三合，封大敗而回。孟達引兵前進，方欲交鋒，見曹兵大亂。原來馬超、吳蘭兩軍殺來，曹兵先自膽落，被三路軍衝殺而來。超兵歇養日久，到此耀武揚威，勢不可當。曹兵敗走，正值吳蘭當住，彰一戟刺蘭於馬下。三軍混戰。操退兵於斜谷界口駐紮，被超侵劫，晝夜不安。劉封惶恐，無面見父，聽知孟達建功，深恨結仇。<br />
　　操屯兵日久，欲要進兵，又被馬超拒守；張飛、趙雲、黃忠不時搦戰；正要交鋒，又被蜀兵把住要道；欲收兵回長安，又怕蜀吳恥笑，心中猶豫不定。忽值庖官進雞湯，操見碗中有雞肋，因而有感於懷。正沉吟之間，夏侯惇入帳來稟號令，為夜間之用。操隨口曰：「雞肋！雞肋！」惇傳令，眾官皆稱「雞肋」。有行軍主簿楊修，見傳「雞肋」二字，便教隨行軍士，各收拾行裝，準備歸程。有人來夏侯惇帳中報知。惇大驚，遂請楊修問雲：「公何收拾行裝？」修曰：「以今夜號令，便可知也。『雞肋』者，食之無肉，棄之有味。今進不能勝，退恐人笑，在此無益，不如早歸。來日魏王必班師矣。故先拴束，庶免臨行慌亂。」夏侯惇曰：「公知魏王肺腑也。」遂亦收拾行裝。寨中諸將，無不準備。當夜，曹操心亂，不能穩睡，遂提鋼斧，繞寨私行，只見夏侯惇寨內軍士，各準備行裝。操大驚，急回帳，召惇問其故。惇曰：「主簿楊德祖，先察王上欲歸之意。」操喚楊修問之，修以「雞肋」之意笑之。操大怒。<br />
　　修字德祖，漢太尉楊彪之子，楊震之孫。博學廣覽，目視五行，九流三教，無所不通。建安中，舉孝廉，除郎中，操用為署倉事主簿。出則參贊軍機，總知內外事。修為人恃才放曠，數次干犯，曹操姑恕。操平生為人，雖然用才能之人，心甚忌之，只恐人高如己。昔日嘗造花園一所，一年造成，請操觀之。操看罷，不言好歹，取筆於門上書一「活」字而去，人皆不曉。修曰：「『門』內添『活』字，乃『闊』字也。丞相嫌闊。」於是再促牆圍，以請觀之。操大喜，問曰：「誰知吾意？」一人答曰：「楊修也。」操雖面喜，心甚惡之。又一日，塞北送酥一盒，操喜，遂寫「一合酥」三字於盒上。操入寢，修入見之，取匙分食。操睡覺，欲食不見。操問之，修答曰：「丞相有命，令『一人食一口』，盡食之矣。豈敢違丞相之命？」操雖大喜，而心惡之。操常吩咐左右曰：「吾夢中好殺人，睡著時汝等勿近前。」一日，晝寢於帳中，落被於地，一近侍慌取覆之。操躍起，拔劍殺之，復上床睡；半晌而起，驚問：「何人殺吾近侍？」眾以實對，操痛哭而厚葬之。人皆不識，以為操果是夢中殺人。惟修知人，臨喪歎曰：「君乃囊之錐也！」操聞而惡之。操之第三子曹植，字子建，深惜其才，常邀修談論，終夜不息，甚是敬之。操與眾商議，欲立子建為魏王太子。曹丕知其謀，請朝歌長吳質議事，恐有人見，用盛絹大簏藏吳質入府。修知其事，來告操。操曰：「來日擒之！」早有人報曹丕。丕慌告吳質，質曰：「何必憂患？明日用大簏音祿裝絹，再入以惑之。」次日，修又告知操。操使人搜之，果皆是絹。操因此大疑楊修有害曹丕之心。操一日令曹丕、曹植各出鄴城門，卻密使人吩咐休放。植先問修，修曰：「世子今奉王命，如有阻當者斬之。」果然曹丕至門，被當住自回。植至門，門吏阻之，植怒曰：「吾奉王命，如箭離弦，何人敢當！欲背反耶？」斬之。操知次子多能，召而問之。植對曰：「出於胸衿也。」操喜。有人告操曰：「此乃楊修之所教也。」操此時已有殺修之心矣。修常作答教十餘條與植，但操有問，依條答之，其中治國安民之道無不該載焉。操常問子建，其答對如流。操心中甚疑。後丕暗買子建左右，偷答教來告曹操。操見了，大怒曰：「匹夫！安敢交媾吾兒，以侮孤耶！」此時殺修之心愈忿矣，惟恐多人議論，故隱忍之。子建帶酒，乘操車，出司馬門。人皆以為操出，伏道而迎之，至近方知是子建。操聞知，大怒曰：「吾無事不出此門，將己取信於諸侯也；汝今無禮，可殺之！」眾官苦勸方止。自此曹操不喜子建，諸君不敢登門。操帶修徵南漢水觀碑時，亦要殺修，只恐諸將士議論，又復忍之。當時操怒曰：「豎儒！敢亂吾兵耶！」叱刀斧手推出斬之，號令首級於營門外，以示其眾。修死，年三十四歲。後史官有詩贊曰：<br />
　　聰明楊德祖，世代繼簪纓。筆下龍蛇走，胸中錦繡成。<br />
　　開談驚四座，捷對冠群英。身死因「雞肋」，令人哀怨生！<br />
　　又詩曰：<br />
　　奸雄端的忌聰明，積怨存心恨易生。「雞肋」早知能喪命，爭如緘口得三公？<br />
　　曹操佯怒，欲斬夏侯惇。眾官皆告免。操數聲喝退。操令來日進兵，出斜谷界口，再復中原。忽當道一軍擺開，為首大將乃魏延也。操招魏延歸降，延惡言大罵。操令龐德戰之。二將正鬥間，寨內火起，人報馬超劫了中後二寨。操掣劍在手曰：「諸將動者斬！」眾將努力上前，殺退魏延。延投山僻小路而走。操方回戰馬超，令一軍敵張飛。操立馬於高阜處，看兩軍各各效力爭戰。忽一軍撞在面前，乃是魏延。延拈弓搭箭，射中曹操。操翻身落馬。延棄弓綽刀，驟馬上山坡來殺曹操。馬後轉過一將，大叫：「勿傷吾主！」乃南安狟道人也，姓龐，名德，字令明，奮力向前，戰退魏延，保操前進。馬超兵已退，操歸原寨。操帶傷，又折卻門牙兩個，令醫士調治，方憶楊修之言，隨將修屍收回厚葬，就令班師，卻教龐德斷後。車乘馬匹已備，操臥於氈車之中，左右護衛虎賁軍數萬人。忽報斜谷兩邊山上火起，馬超伏兵趕來。曹兵連夜奔回長安，銳氣墮盡。未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹操定陶破呂布</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹操定陶破呂布</font></h4>
			　　曹操起軍去打徐州，荀彧入諫曰：「昔高祖保關中，光武據河內，皆深根固本以制天下，進足以勝敵，退足以堅守，固雖有困，而終濟大業。將軍本首事兗州，且河、濟天下之要地，是亦昔日之關中、河內也。今若取徐州，多留兵則不足用，少留兵則呂布乘虛寇之，是無兗州也。若徐州不得，將軍當安所歸乎？今陶謙雖死，更有劉備守之。城中居民念昔日父兄之德，必助劉備死戰也。棄此而取徐州，棄大而就小也，去本而求末也，以安而換危也。願將軍熟思之。」操曰：「今年軍士無糧，奈何？」荀彧曰：「不如東略陳地，使軍就食自汝南、穎川。黃巾餘黨何儀、黃劭等劫掠州郡，多有金帛、糧食。此等賊徒又容易破，破而取其錢糧以養三軍，朝廷喜，百姓悅，乃順天之事也。」操大喜，十二月，留夏侯惇、曹仁守鄄城等處，自引兵先略陳地，次及汝、穎。<br />
　　黃巾何儀、黃劭知曹兵到，引眾來迎，會於羊山。黃巾十萬，漫野而進，惟務狐群狗黨，並無隊伍行列。操令強弓硬弩射住，令典韋出馬，臂挾雙戟，來往陣前。何儀令副元帥出戰典韋，典韋戰不三合，一戟刺於馬下。操引眾乘勢趕過羊山下寨。次日，黃巾黃劭自引軍來。陣圓處，一將步行出戰，銷金黃抹額，綠錦細納襖，身長九尺五寸，手提鐵棒一條，名號「截天夜叉」何曼，陣前搦戰。操令李典出戰。曹洪曰：「某願替將軍擒此賊！」隨即下馬，亦提刀步出。兩下向陣前殺至兩個時辰，勝負不分。曹洪詐敗而走，何曼趕來。洪用拖刀背砍計，轉身一踅，砍中何曼；再一刀中腿，遂死沙場。李典飛馬直入賊陣，生擒黃劭過來。掩殺賊眾，奪其器械金帛糧食，其降者甚多。<br />
　　何儀勢孤，引數百騎奔走葛陂。正行之行，山背後撞出一軍，為頭一個壯士，身長八尺，腰大十圍，容貌雄偉，勇力絕倫，截住去路。何儀挺槍出迎，只一合，活挾下馬。其餘盡皆下馬受縛，盡驅人葛陂塢中。<br />
　　卻說典韋追襲何儀到葛陂，一聲喊起，壯士擁出。典韋問曰：「汝等非黃巾耶？」壯士曰：「黃巾數百騎盡被我擒在塢內。」韋曰：「何不獻出？」壯士曰：「你若贏得我手中寶刀，我便獻去！」韋大怒，挺雙戟向前戰。兩個從辰至午，不分勝負。各自少歇，壯土又出搦戰，典韋又出。從申直戰到黃昏，各自馬乏，少歇。<br />
　　典韋手下軍士飛報曹操。操大驚，慌引眾將前來看虛實。次日，壯士又出搦戰。操見其人容貌若神，威風抖擻，不勝欣喜，吩咐典韋詐敗。韋出，戰到三十合，敗走回陣。壯土趕到陣門中，弓弩射回。急引軍退五里，掘下陷坑，暗伏鉤手。次日，再令典韋引百餘騎去搦戰，壯土果出。典韋略戰數合，便回馬走。壯士趕來，至陷坑，四下諸將逼至，連人帶馬落於坑內。鉤手縛來中軍見曹操。操慌下帳，叱退軍士，親解其縛，急取衣服，命坐，問其鄉貫姓名。壯士曰：「我乃譙國譙縣人也，姓許，名褚，字仲康。遭天下大亂，聚宗族數千人，以御賊寇。不時有寇犯境，吾築堅壁以守之。一日，群賊數萬至，吾令眾人四面皆堆石子，吾親自飛石擊之，無不中，賊方退去。又一番賊至，塢中無糧，賊與和會，以耕牛換米。米已送到，賊驅牛至塢中，牛皆奔走回還，被吾雙手掣二牛尾，倒行百餘步。賊大驚，不敢取牛而走。因此保守此處無事。」操曰：「吾聞大名久矣，還肯降否？」褚曰：「願引宗族數千來降。」操拜許褚，即封為都尉，賞勞甚厚。後人有詩曰：<br />
　　天下瓜分漢欲亡，四方豪傑盡鷹揚。<br />
　　葛陂許褚投降後，自此何憂呂布強！<br />
　　許褚既降，將何儀、黃劭斬訖，汝、頴悉平。<br />
　　曹操班師山東。此是興平二年夏四月也。曹仁教夏侯惇接見，言：「近日細作報說，兗州薛蘭、李封軍士，皆出擄掠，城邑空虛，可引得勝之兵速攻兗州，一鼓可下。」操聽了，遂引軍馬徑奔兗州。薛蘭、李封措手不及，只得引些少軍兵出城來戰。兩陣列開，操新降將許褚曰：「願請一戰，以報主公不殺之恩。」操大喜，遂令出戰。李封使畫戟向前來迎。交馬兩合，褚斬封於馬下。薛蘭急走回城，吊橋邊李典攔住，薛蘭引軍望投巨野而去。一將飛馬趕來，一箭射薛蘭於馬下，乃是武城人氏也，從事呂虔。軍皆潰散。<br />
　　曹操得兗州，程昱便請進兵取濮陽。操傳令許褚、典韋為先鋒，夏侯惇、夏侯淵為左軍，李典、樂進為右軍，操自領中軍，於禁、呂虔為合後。<br />
　　兵至濮陽，時呂布欲自將出迎。陳宮諫：「不可出戰，待眾將聚會後方可。」呂布曰：「吾之英雄，誰敢近也！」不聽宮言，便引兵出。陣才圓處，呂布出馬橫戟，大罵：「操賊！殺吾愛將！」許褚便出。鬥二十合，不分勝負。操曰：「呂布非一人可勝。」便差典韋又出，兩將夾攻；左邊夏侯惇、夏侯淵，右邊李典、樂進齊到，六員將殺得呂布遮攔不住。城上田氏見布輸了回城，令人拽起吊橋。布大叫：「開門！」田氏曰：「吾已降曹將軍矣！」布大罵，引軍前奔定陶而去。陳宮等開東門，保護呂布老小出城而去。<br />
　　操遂得濮陽，恕免田氏舊日之罪。劉曄曰：「呂布乃猛虎也，今日困乏，不可少容。」操令劉曄等守濮陽，遂引軍趕至定陶。時呂布與張邈、張超盡在城中，高順、張遼、臧霸、侯成巡海打糧未回。時濟郡才麥熟，操軍至定陶，連日不戰，引軍退四十里下寨，令軍割麥為食。細作報呂布。呂布引軍趕來，將近操寨，見左邊一望林木茂盛，恐有伏兵而回。操知布軍回去，乃謂諸將曰：「布疑林木中有伏兵耳，可將旗數面縛於林中。寨門西邊一帶長堤無水，可盡伏精兵。明日布必來燒林，堤中軍斷其後，布可擒矣。」於是操寨中，止留鼓手五十人擂鼓，將村中擄來男女在寨吶喊。布心疑，不敢進也。<br />
　　卻說呂布回告陳宮，陳宮曰：「操多詭計，不可輕敵。」布曰：「吾用火攻，可破伏兵也。」留陳宮、高順守城。布次日引大軍來，遙見林木中有旗，驅兵大進，四面放火，卻無一人；欲投寨中，鼓聲大震，疑惑不定，寨後一彪軍出。呂布趕來，炮響處，堤內伏兵盡出，夏侯惇、夏侯淵、許褚、典韋、李典、樂進驟馬殺來。呂布急回，見此六將，料敵不過，落荒而走。健將成廉被樂進一箭射死。布軍三停去二，敗卒回報陳宮。陳宮曰：「空城難守，吾與高順保著老小，棄定陶而走。」曹操將得勝之兵，連夜殺入城中，勢如劈竹。張超自刎，三族盡滅。張邈去投袁術。山東一境盡被曹操所得。安民修城，不在話下。<br />
　　卻說呂布正走，路逢諸將皆回。陳宮亦已尋著。布曰：「吾軍雖少，尚可破曹。」再引軍來。不知勝負如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
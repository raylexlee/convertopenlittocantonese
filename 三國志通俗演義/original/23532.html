<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　劉玄德娶孫夫人</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>劉玄德娶孫夫人</font></h4>
			　　卻說玄德懷疑未決，孔明教孫乾往江南說合親事。孫乾領了言語，與呂范同到江南，來見吳侯孫權。權曰：「吾願將舍妹招玄德，並無異心也。」孫乾拜謝，回荊州見玄德，言吳侯相待之意，專候主公去結親事。玄德疑惑而不敢往。孔明曰：「吾定了三條計，非子龍而不可行也。」遂喚子龍近前，附耳言曰：「汝保主公入吳，當領此三個錦囊。袋內有三條計策，依次而行，吾當應之。汝若不依我計，是背主也。」子龍曰：「願聽軍師密旨，並不敢違。」孔明將出三個錦囊，與子龍貼肉收藏，孔明先使人納上禮物，一切完備。<br />
　　時建安十四年冬十月初也。玄德選快船十隻，隨行五百餘人保護，大將軍趙子龍，並離荊州，前往南徐進發。荊州之事，皆聽孔明裁處。玄德心中怏怏不安。早到南徐州，船已傍岸，子龍曰：「臨來時孔明吩咐三條妙計，依次而行。今已到此，必預先開了第一個錦囊觀之，依次而行。」子龍看了。喚五百隨行軍士，一一吩咐如此如此，眾軍應諾而去，原來國老乃二橋之父，平生最直，居南徐，子龍請玄德先往見之。玄德牽羊擔酒，置幣剸金，剸，音專。先來拜見橋國老，說呂范為媒、娶孫夫人之事。更兼五百軍士，上岸入南郡，盡說玄德入舍一事，城中人盡知。此是孔明第一妙計。吳侯聽知玄德已到，遂教呂范相陪，且就館舍安歇。<br />
　　卻說橋國老早來見吳太夫人，稱說「且喜」。太夫人曰：「老身寡居，何喜之有？」國老曰：「令愛已許劉玄德為夫人，玄德已到，何故相瞞？」太夫人曰：「老身不知此事。」使人請吳侯問其虛實，先使幾人於城中探聽。人皆回報：「果有此事。即日女婿在江邊館驛裡安歇，五百隨身軍士都在城中買豬羊果品，皆言做親之事。做媒的女家是呂范，男家是孫乾，俱在館舍中相待。」國太吃了一驚。少刻，孫權入後堂見母親。國太捶胸大哭。權曰：「母親何故煩惱？」國太曰：「你直如此將我看承得如無物！我姐姐臨危之時，吩咐你甚麼話來！」孫權失驚曰：「母親有話明說，何苦如此？」國太曰：「『男大須婚，女大須嫁』，古今常禮。我為母之道，也須使我知道。你招劉玄德為婿，瞞我怎的？女兒須是我的骨血！」權吃了一驚，問曰：「那裡得這話來？」國太曰：「若要不知，除非莫為。滿城百姓，那一個不知？你還瞞我！」橋國老曰：「老夫已知多日了，吾因敬來賀喜。」權曰：「非也。此是周郎之計，因要取荊州，若動刀兵，恐生靈塗炭，故將此為名，賺劉備來囚之，將荊州付還；若其不從，先斬劉備。此是計策，非實也。」國太大怒而罵周瑜曰：「周瑜匹夫！汝做六郡八十一州大都督，直恁無條計策去取荊州，卻將我女兒為名，使美人計！殺了劉備，便是望門寡，明日再怎的說親？須誤了我女兒一世！你每好做作！」橋國老曰：「若用此計，便得荊州，也被天下人之恥笑！此事如何行得！」說得孫權默然無語。<br />
　　國太不住口大罵周瑜。橋國老勸曰：「事已如此，劉皇叔乃漢室宗親，不如招了為婿，免得出丑。」權曰：「年紀恐不相當。」國老曰：「劉皇叔乃當世豪傑，若招得這個女婿，也不辱了令妹。」國太曰：「我但不曾見此人。明日約在甘露寺相見，如不中我意，任從你們行事；若中我的意，我自把女兒嫁他！」孫權是大孝之人，見母親如此言語，隨即應承，出外喚呂范吩咐：「來日甘露寺方丈設宴，國太要見劉備。」呂范曰：「何不令賈華部領三百刀斧手伏於兩廊，若國太不喜時，一聲號舉，兩邊齊出，剁為肉醬。」權遂喚賈華吩咐：「預先準備，只聽號令便出。」<br />
　　卻說橋國老辭吳夫人歸，使人去報玄德，言說來日吳侯、國太親自要見，好生在意。玄德與趙雲、孫乾商議。雲曰：「來日此會，多凶少吉，雲自引五百部從保護之。」隔夜呂范先來約定，來日甘露寺內相會。<br />
　　次日，吳國太、橋國老先在甘露寺方丈。孫權並一般謀士都到，呂范又來館驛中請玄德。是日玄德內披細鎧，外穿錦袍，從人背劍緊隨，上馬投甘露寺而來。趙雲全裝慣帶，引五百軍隨行。來到寺前下馬，先法堂上見了孫權。權觀玄德，儀表非俗，心中有畏懼之意。二人各敘禮畢，遂入方丈拜國太。國太見了玄德大喜，乃與橋國老曰：「真吾婿也！」國老曰：「玄德有龍鳳之姿，天日之表；更兼仁德布於天下。國太得此佳婿，真可慶也！」玄德拜謝，共宴於方丈之中。少刻，子龍帶劍而入，立於玄德之側。國太問曰：「此何人也？」玄德答曰：「常山趙子龍也。」國太曰：「莫非當陽長坂抱阿鬥者乎？」玄德曰：「然。」國太曰：「真將軍也！」遂賜酒。趙雲與玄德曰：「卻才某於廊下巡視，見房內有刀斧手埋伏，必無好意。可告知國太。」玄德跪於國太席前，泣而告曰：「若殺劉備，就此請誅。」國太曰：「何故出此言也？」玄德曰：「廊下暗伏刀手，非殺備而何？」國太大怒，責罵孫權：「今日玄德與我作婿，即我之兒女也。何故伏刀斧手於廊下！」權推不知，喚呂范問之，范推賈華，國太喚問之，華默然無言。國太喝令斬之。玄德哀告曰：「若為備斬大將，備心何忍也？於親不利，備難久居膝下矣。」國老也勸。國太喝放賈華，刀斧手皆抱頭鼠竄而去。國太先回。<br />
　　玄德更衣出殿前，見庭下有一塊石。玄德拔從者所佩之劍，仰天禱告曰：「若劉備能夠回荊州，成王霸之業，劍揮石為兩段；如死於此地，劍剁不開。」言訖，手起劍落，火光迸濺，砍石為兩段。忽然孫權後面而言曰：「玄德如何而恨此石？」玄德曰：「備年近五旬，不能與國家剿除賊黨，心常恨焉。今蒙國太招為女婿，此平生之際遇也。卻才問天買卦，如破曹興漢，砍斷此石。今果然如此。」權暗思：「劉備莫非用此言瞞我？」亦掣劍與玄德曰：「吾亦問天買卦，若破得曹賊，亦斷此石。」卻暗暗祝告曰：「如再取得荊州，興旺東吳，石亦為兩半！」手起劍落，巨石亦開。至今有十字紋「恨石」尚存。後未賢觀此勝跡，作詩贊曰：<br />
　　紫髯桑蓋兩沉沉，「恨石」由來仰告深。漢鼎未分聊把手，楚醪雖美肯同心？<br />
　　英雄已往時難問，苔蘚多生歲愈侵。還有市廛沽酒客，雀喧鳩話眾啼吟。<br />
　　又詩曰：<br />
　　寶劍落時山石斷，金環響處火光生，兩朝王氣皆天數，從此乾坤鼎足成。<br />
　　二人棄劍，相扶入席。又飲數巡，孫乾目視玄德，玄德辭曰：「劉備不勝酒力，告退。」孫權送出寺前，二人並立，觀江山之景。玄德曰：「此乃天下第一江山也！」至今甘露寺牌上雲：「天下第一江山」。後人有詩贊曰：<br />
　　江山雨霽擁青螺，境界無憂樂最多。昔日英雄凝目處，岩崖依舊抵風波。<br />
　　又《水調歌頭》一篇曰：<br />
　　江左占形勢，先數古徐州。連山峰巒如畫，縹緲步危樓。鼓角臨風悲愴，烽火接天明滅，往事憶孫、劉。千里揮戈甲，萬灶宿貔貅。草凝霜，風落木，歲方休，使君豪放，談笑洗盡古今愁。不見襄陽登覽，磨滅遊人無數，遺恨默然收。叔子獨千載，名與漢江流！<br />
　　二人共觀之次，江風浩蕩，洪波滾雪，白浪掀天。忽見波上一乘小舟，於江面上如登平地。玄德歎曰：「『南人駕船，北人乘馬』，信有之乎！」孫權聞知，自思曰：「劉備此言語，嘲吾不慣乘馬耶？」左右牽馬過來，飛身上馬，馳驟下山，復加鞭上嶺，與玄德曰：「南人而能乘馬乎？」玄德聞之，裸衣一躍，躍上馬背，飛走下山，復上。二人立馬於山坡之上，揚鞭大笑。至今此處名為「駐馬坡」。有詩曰：<br />
　　馳驟龍駒氣概多，二人並轡望山河。東吳、西蜀興王霸，千古猶存駐馬坡。<br />
　　當日二人並轡而回。南徐之民無不稱賞。<br />
　　玄德自回館驛，與孫乾商議。乾乾曰：「主公只是哀告橋國老，早早畢親，免生別事。」玄德次日前來橋國老宅前下馬。國老接入，禮畢茶罷，玄德告曰：「江左之人多有要害劉備者，恐不能久居。」國老曰：「玄德寬心。吾當去告國太，令作護持。」玄德拜謝自回。橋國老入見國太，盡言玄德恐人謀害，急急要回。國太怒曰：「我的女婿，誰敢害他！」即時便教搬入書院暫住，擇日便教畢親。玄德自入，告國太曰：「只恐趙雲在外不便，軍士爭鬧，累及不安。」國太教盡搬入府中安歇，休留在館驛中，免得生事。玄德暗喜，為有護臂在近，不懼傷害。<br />
　　數日之內，大排筵會，孫夫人與玄德結親。至晚客散，兩行紅炬，接引玄德入房。燈光之下，但見槍刀簇滿，侍婢皆佩劍懸刀立於兩旁，嚇得玄德魂不附體。畢竟如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 第十三卷　趙雲截江奪幼主</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十三卷</br>　　趙雲截江奪幼主</font></h4>
			　　建安十七年，歲在壬辰，春正月。劉玄德與益州牧劉璋大會於涪城。二人相見，盡訴兄弟之情，廣設筵會，犒勞三軍，終日盡歡。龐統引法正說玄德：「就席間將劉璋殺之，西川不勞張弓只箭而定矣。」玄德曰：「初入蜀中，恩信未立，此事決不可行。」龐統再三說之，玄德略無相從之意思。次日，宴於城中，二人細敘衷曲，如同一母所生。酒至半酣，龐統與法正商議曰：「事在掌握之中，由不得主公了。」便教魏延舞劍，暗囑咐「下手」。延拔劍曰：「筵間無樂，願舞劍為戲。」龐統便喚眾武士入，到於堂中，只待魏延下手。劉璋手下諸將見魏延舞劍，劉璋更見階下武士手按刀靶，直視堂上，從事張任掣劍亦舞曰：「舞劍必須有對，某願伴之。」二人對舞。張任目視玄德，統用目回顧劉封，封拔劍亦舞入。劉璝、泠苞、鄧賢各掣劍出曰：「我等當群舞，以助一笑。」玄德大驚，掣左右所佩之劍，立於席上曰：「吾兄弟乃漢室宗親，相逢痛飲，並無疑忌。又非鴻門會上，何用舞劍而為亂乎？不棄劍者立斬之！」劉璋亦叱曰：「兄弟相聚，何必帶刀？」盡命去之。眾皆紛然下堂。筵間盡去兵器。玄德喚諸將士上堂，以酒賜之。玄德曰：「吾弟兄同宗骨血，共議大事，豈有二心？汝等勿驚疑。」諸將皆頓首再拜。劉璋抱玄德泣曰：「吾兄之恩，誓不敢忘！」共歡飲至晚而散。玄德歸寨，深責龐統，曰：「吾以仁義躬行天下，安忍為此？汝勿復言！」二人嗟歎不已。<br />
　　卻說劉璋歸寨，劉璝等曰：「主公見今日席上光景乎？不如早回，免生後患。劉璋曰：「吾兄劉玄德，非比他人也。」眾將曰：「雖玄德無此心，手下之士皆欲吞併西川，以圖富貴之意。」璋曰：「汝等無復以言間吾兄弟之情。」遂皆不聽。二人歡飲百餘日，並無猜疑。忽報張魯兵、犯葭萌關。劉璋便請玄德行。玄德慨然諾之，遂引本部兵往葭萌關去了。眾將勸劉璋令大將緊守各處關隘，以防玄德兵變。初時不從，後命蜀中名將白水都督楊懷、高沛二人，守把涪水關。劉璋自回成都。比及玄德到葭萌關，嚴禁軍士，廣施恩惠，以收民心。<br />
　　卻說有人報知吳候，吳侯與文武商議。權曰：「當初吾欲與劉玄德一同收川，誰想今日背了吾，自去取之，當復如何？」顧雍進曰：「劉備分兵遠涉山險而去，未易往還。何不差一軍先截川口，斷其歸路，後盡起東吳之兵，一鼓而下，可得荊、襄矣。」權曰：「此計大妙！」便要起兵，忽屏風後一人大喝而出曰：「進此計者，可斬之！欲害吾女之命！」眾大驚，視之，乃吳夫人也。夫人怒曰：「吾一生惟有此女，嫁與劉備，見在荊州。若是動兵，吾女性命如何！」叱孫孫權曰：「汝掌父兄之業，坐領八十一州，尚自不足，顧小利不念骨血。」孫權喏喏連聲答曰：「老母之訓，豈敢有違！」遂退文武。吳夫人深恨顧雍。孫權立於軒下，自思：「此機會一失，再幾時一遇？」沉吟之間，不覺張昭立於面前，問曰：「主公何憂？」孫權曰：「正思適間之事。」昭曰：「極易也：先差一人，只帶五百軍，扮作商人，潛入荊州，下一封密書與夫人，只說國太病危，欲囑後事，取夫人星夜回還。玄德平生只有一子，就帶回國。那時玄德定把荊州來換阿鬥。如其不睦，一任動兵，何礙於是？」權曰：「此計大妙！吾有一人，姓周，名善，力能舉鼎，有膽量。自幼穿房入戶，多隨吾兄。可以命之。」昭曰：「切勿漏泄。只此便令起行。」<br />
　　於是密遣周善，將五百人，分作五船，扮為商人於中。更詐修國書，以備盤詰；船內暗藏兵器。周善取荊州水路而來。船泊江邊，周善自入荊州，令門吏報孫夫人。夫人喚周善入。呈上密書。夫人見說國太病危，灑淚動問。周善拜訴曰：「國太好生病重，旦夕只是想念夫人。倘去得遲，恐不相見。就教夫人帶阿鬥去見一面。」夫人曰：「須是使人往南郡教軍師知會，方可以行。」周善曰：「若軍師回言道，須待主公使人回報方許下船，如之奈何？」夫人曰：「若不辭而去，恐有阻當。」周善曰：「大江之中，已準備下船隻。只今便請夫人上車出城。」孫夫人聽知母病危急，如何不慌，便將七歲孩子阿鬥藏在車上；隨行緊要帶三十餘人，各跨刀劍上馬離荊州城，便來江邊上船。府中人欲報時，孫夫人已到沙頭鎮，入在船中了。<br />
　　只聽得岸上有數人大叫：「且休開船，容與夫人餞行！」船上人視之，乃常山趙子龍。原來巡哨方回，聽得這個消息，吃了一驚，只帶四五騎，旋風般沿江趕來。周善手執長戈，喝令軍士一齊開船，各將軍器出來，擺列在船上。況兼風順水急，隨流而去。趙雲沿江趕叫：「任從夫人去。只有一句話拜稟。」周善道：「汝是何人，敢當主母！」趙雲不答，沿江趕到十餘里，灘半斜纜一隻漁船。趙雲棄馬執槍，跳上漁船。只兩人駕船前來，前來取吳大船上去。周善教軍士放箭，趙雲以槍撥之，紛紛落水。離大船懸隔丈餘，吳兵用槍亂刺，不能得進。趙雲棄槍在小船上，掣所佩青釭劍在手，分開槍搠，望吳船湧身一跳，早登大船。吳兵盡皆驚倒。後有詩曰：<br />
　　昔年救主在當陽，今日飛身向大江。船上吳兵皆膽落，趙雲英勇世無雙！<br />
　　又詩曰：<br />
　　可愛常山趙子龍，當陽救主顯英雄。昔時懷內藏真命，今日江心立大功。<br />
　　孫氏威權渾挫滅，張昭謀略已成空。兩番遇險依洪福，四十餘年王蜀中。<br />
　　趙雲上船，吳兵盡退於後梢。趙雲入艙中，見夫人抱阿鬥於懷中。夫人喝：「趙云何故無禮！」雲插劍聲喏曰：「主母何故不令軍師知而便行？」夫人曰：「我母親病在危篤，無暇報知。」雲曰：「主母探病，何故帶小主人去？」夫人曰：「阿鬥是吾子，留在荊州，無人看覷。」雲曰：「主母差矣。主人一生只有這點骨血，小將在當陽長坂坡百萬軍中抱出。今日暗抱將去，此何理也？」夫人怒曰：「量汝只是帳下一武夫，安敢管我家事！」趙雲曰：「夫人要去，留下小主人。」夫人喝曰：「汝半路輒入船中，必有反意！」雲曰：「縱然萬死，亦不敢放夫人去。」夫人喝侍婢向前揪捽，被趙雲推倒，就懷中奪了阿鬥，抱出船頭上，欲要傍岸，又無副手；欲要行兇，又恐礙於道理，進退不得。夫人喝侍婢奪阿鬥，趙雲一手抱定太子，一手仗劍，人不敢近。周善在後梢挾住舵，放船下水。風順水急，船望中流而去。趙雲孤掌難鳴，只護得阿鬥，豈能移舟傍岸？<br />
　　事在危急，下流頭港內一字兒使出十餘只船來，船上磨旗擂鼓。趙雲自思：「今番中了東吳之計！」當頭船上一員大將，手執長矛，高聲大叫：「留下姪兒去！」乃是燕人張飛。原來巡哨聽得這個消息，在油江夾口正撞吳船，慌忙截住。吳兵亂了手腳，張飛提劍跳上吳船。周善見張飛上船，提刀來迎，手起被張飛一劍砍倒，提頭擲於孫夫人前。夫人大驚曰：「叔叔何故太無禮？」張飛曰：「嫂嫂不以俺哥哥為重，私自歸家，是何道理？」夫人曰：「我母病重，甚是危急，若等你哥哥回報，須誤了我大事。若你不放我回去，情願投江而死！」言訖欲跳。張飛與趙雲商議：「若逼死此人，非為臣下之道。只護阿鬥過船。」遂與孫夫人曰：「俺哥哥大漢皇叔，也不辱沒嫂嫂。今日相別，若思哥哥恩義，早早回來。」兩人辭別畢，張飛抱阿鬥自與趙雲回船，放孫夫人五隻船去了。後有詩曰：<br />
　　長坂橋邊怒氣騰，倒流煙水退曹兵。今朝江上扶危主，青史應題萬載名。<br />
　　不說孫夫人回國。只說張飛，趙雲奪阿鬥，歡喜回船。行不數里，孔明引大隊船隻，接見張飛，趙雲並阿鬥，四人並船而歸。軍師申文書往葭萌關，教玄德知會。<br />
　　卻說孫夫人回見母親，說張飛、趙雲殺了周善，截江奪了阿鬥。孫權大怒曰：「今吾妹已歸，與彼不親，殺周善之仇，如何不報！」喚集文武商議，起大軍與劉備誓不兩立，來取荊州。未知如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
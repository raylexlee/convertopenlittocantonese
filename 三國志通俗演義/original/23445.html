<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　李傕郭汜寇長安</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>李傕郭汜寇長安</font></h4>
			　　武士擁至，眾視之，乃侍中蔡邕也。允勃然叱之曰：「董卓國之大賊，幾亡漢室。汝為漢臣，世受重恩，不思協力同心而誅反賊，反傷悼乎？」邕伏罪曰：「邕雖不智，猶識大義；古今安危，耳所厭聞。邕豈敢背國而向卓也！狂瞽之辭，謬出於口，身雖不忠，願典首刖足，繼成漢史。」滿座公卿皆惜邕之才，盛力救之。太傅馬日磾日磾，音密低。謂允曰：「伯喈曠世逸才，多識漢事，當使續成漢史，為一代大典。且邕忠孝素著，若以微罪殺之，毋乃失人之望乎？」王允曰：「不然。昔漢武不殺司馬遷，後使作史，謗書流於後世。方今國祚終衰，戎馬在郊，不可令佞臣執筆在幼主左右，既無益於聖德，使吾黨蒙其訕議。」日磾無言而退，謂眾官曰：「王公所為，其無後乎！善人，國之所紀也；製作，國之典也。滅紀廢典，豈能久乎？」此是日磾先見之明。遂將蔡邕下獄中縊死。當時士大夫聞蔡邕死，識與不識，盡流涕。邕哭卓屍故自不回，殺之非罪。<br />
　　且說李傕、郭汜、張濟、樊稠共逃居陝西，使人往長安上表告赦。王允曰：「卓之過惡，皆是四人以助之。可大赦天下，獨不赦此一枝軍馬。」人回報傕。傕曰：「求赦不得，各自逃生。」軍中謀士賈詡詡，音許。曰：「諸君若棄軍單行，則一亭長能縛君耳。不若起陝西軍士，殺入長安，與董公報仇。事濟，則奉國家以正天下；若其不勝，走亦未遲。」傕等曰：「然。」遂流言於西涼州曰：「王允皆欲洗淨此方之人。」人皆信從。不及半月，聚眾十萬，軍分為四路，殺奔長安來。路逢董卓女婿中郎將牛輔，引兵五千人，欲去與丈人報仇。李傕先使牛輔為前驅，四人陸續進發。<br />
　　王允聽知西涼州兵來，請呂布商議。布曰：「司徒放心，量此鼠輩，何足數也！」遂引李肅將兵出敵。肅曰：「某願當先討賊！」呂布令提兵前進，正與牛輔相戰。輔敗走，肅贏了一陣。當夜二更，牛輔來劫李肅寨。肅軍亂竄，肅走三十餘里，折軍太半，來見呂布。呂布大怒曰：「汝敢敗吾銳氣！」立斬李肅，懸頭軍門。肅已死，三軍畏呂布法度，皆有變心。呂自負剛恃勇，鞭撻士卒，軍心已離。<br />
　　次日，呂布進兵，牛輔來迎。量輔如何敢與呂布對敵，牛輔遂大敗而走。是夜，牛輔喚心腹人胡赤兒商議。輔曰：「我素知呂布驍勇，必不能敵。不如暗藏金珠，與親隨三五人，棄了敗軍而去。」胡赤兒應允。是夜，輔與赤兒隨行三人，各帶金珠，棄營而走。將渡一河，赤兒欲謀取金珠，殺死牛輔，將頭來獻呂布。布問起情由，從人出首：「胡赤兒謀殺牛輔，奪其金寶。」布怒，將赤兒等盡誅之。<br />
　　引軍前進，正迎李傕軍馬。兩軍圓處，呂布覷李傕等如無物，挺戟躍馬，直衝過來。傕部下將士如何可當，傕軍大亂，退走五十餘里，守住山口，請郭汜、張濟、樊稠商議。傕曰：「呂布勇猛雖不可當，智謀不足為慮。我引軍守住谷口，每日誘他廝殺。郭將軍可領兵抄去布後，日夜攻擊，效彭越撓楚之法，鳴金進兵，擂鼓收兵，使布兩下不相顧。張、樊二位卻分兵兩路，徑取長安。呂布首尾救應不迭，必然大敗。」眾用其計。<br />
　　卻說呂布勒兵到山下，李傕引軍搦戰。布忿怒，衝殺過去，傕退走去。山上矢石如雨，布軍不能進。陣後郭汜軍殺來。布急回，鼓聲大震，汜軍已退。鑼聲響處，布軍未收，傕又來戰。未及對敵，背後郭汜又殺來。及至呂布回，擂鼓收軍去了。或是半夜，或早或晚，郭汜又背後撓亂，前面李傕不時搦戰，呂布欲戰不得。<br />
　　長安城中飛報呂布：「張濟、樊稠兩路軍殺來城下，無人可敵。」布急領軍回。背後李傕、郭汜殺來，布軍多有投順李、郭者。因此，呂布失勢。比及到長安城下，四下軍兵，雲屯霧集，圍定城池，曉夜攻打。呂布但引軍衝出，一聲喊起，都往李傕軍中投拜。布心甚憂。<br />
　　圍及十日，董卓下部曲李蒙、王方在城中守把，獻了城池，四路軍一齊擁入。呂布左衝右突，攔當不住，引數百騎往青瑣門外。布呼王允曰：「賊兵勢急，切難抵敵，請司徒上馬，同出關去，別圖良策。」允曰：「若蒙社稷之靈，得安國家者，吾之願也；若不獲已，則允奉身以死朝廷。幼主恃我而已，臨難苟免，吾不為也。努力謝關東諸公，以國家為念！」布勸王允，允死不肯去。但見各門火燄竟天，呂布棄卻妻小，引百餘騎飛走出關，投奔袁術去了。<br />
　　李傕、郭汜縱兵大掠，放火殺人，淫人妻女，無所不為。太常卿種音充拂，引家奴數人與賊死戰，亂箭射死於南宮掖門。韋昭曰：「宮中小門，在正門之傍者，謂左右掖門。」太僕魯馗音奎、大鴻臚周奐、城門校尉崔烈、越騎校尉王頎，皆死於國難。賊兵圍繞內庭至急，近侍請天子上宣平門上。三輔黃圖雲：「長安都城十二門，東出北頭第一門曰宣平，民間所為東都也。」李傕等望見黃蓋，與軍士同呼萬歲。獻帝倚樓而問曰：「卿等不候奏請，輒入長安，欲何為乎？」傕、郭仰面奏曰：「董太師乃陛下社稷之臣，王允設謀而殺之，臣等特來報仇，非敢造反。但見王允，臣請便退兵。」時王允在帝側聞之，奏曰：「臣本為社稷之計。事已至此，陛下不可惜臣，以廢國家。臣請下見二賊，以舒國難。」帝徘徊不忍。允自宣平門下跳出，大呼曰：「王允在此！」李傕拔劍近前叱之曰：「董太師有何罪惡，你設謀而殺之？」允曰：「董賊之惡，彌天亙地，不可勝言。受誅之日，長安士民皆相慶賀，豈得無罪耶？」郭汜大怒曰：「董太師有罪，我等有何過惡，不蒙赦也？」二賊手起，將王允殺於樓下。史官有詩贊曰：<br />
　　王允運機籌，奸臣董卓休。心懷家國恨，眉鎖廟堂愁。<br />
　　英氣連霄漢，忠誠貫鬥牛。至今魂與魄，猶繞鳳凰樓。<br />
　　宋賢有詩贊允曰：<br />
　　屈膝家妓為漢君，宣平樓下毀奸臣。<br />
　　可憐定國安邦志，血污鋒鋩哭萬民。妓，平聲。<br />
　　又後人哭允詩曰：<br />
　　歷睹興亡事，無如漢獻時。雖居宮闕內，好似棘荊圍。<br />
　　董卓持權日，生靈欲倒頹。貂蟬思報效，王允立朝儀。<br />
　　天意無私曲，忠奸如槿枝。何期賊李、郭，兵犯鳳凰池。<br />
　　帝主臨軒顧，忠良樓下支。片言分善惡，一死萬民悲。<br />
　　英氣光山嶽，芳名播四夷。至今千載下，莫不紀餘思。<br />
　　後人詩贊曰：<br />
　　四海瓜分漢世傾，天生董卓起囂塵。<br />
　　罪盈惡貫迷聲色，積玉堆金作富人。<br />
　　報主貂蟬真義烈，匡君王允實忠貞。<br />
　　賊徒李、郭恣橫日，廊廟慚無死節臣。<br />
　　又詩贊貂蟬曰：<br />
　　養育人才扶致治，食人衣祿報人恩。<br />
　　漢朝累世簪纓輩，不及貂蟬一婦人！<br />
　　論曰：<br />
　　士雖以正立，以謀濟。若王允之推董卓而引其權，伺其間而敝其罪，當此之時，天下懸解矣。而終不以猜忤為畔者，知其本於忠義之誠也。故推卓不為失正，分權不為苟冒，伺間不為徂詐。及其謀濟意從，則歸成於正也。<br />
　　贊曰：<br />
　　陳蕃無室，志清天綱。人謀雖緝，幽運太常。<br />
　　言觀殄音忝瘁，曷其雲亡？子師國難，晦心傾節。屈意於卓。<br />
　　功全元丑，身殘餘孽。時有隆夷，事亦工拙。誅卓後被殺焉。<br />
　　王允被害，宗族數十人斬於市。城中老幼但知者，無不下淚。李傕、郭汜尋思曰：「這裡不殺天子，奪取漢朝，更待何時？」二賊仗劍殺入內來。漢天子性命如何，且聽下回文分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
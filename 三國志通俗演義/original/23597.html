<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孔明興兵徵孟獲</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孔明興兵徵孟獲</font></h4>
			　　卻說建興三年春，諸葛丞相在於成都，事無大小皆是親自從公決斷。兩川之民，忻樂太平，夜不閉戶，路不拾遺。幸是連年大熟，老幼皆鼓腹謳歌，凡遇差傜門戶工役，爭先願行早辦，因此軍需馬匹，器械衣甲應用之物，無不完備；米滿倉廒，財盈府庫。<br />
　　是年，益州飛報：「蠻王孟獲，大起蠻兵十萬，犯境侵掠。所有建寧太守雍闓，乃漢朝雍齒之後，先祖曾為什方侯，今結連孟獲造反。」又說：「牂音臧牁音歌郡太守朱褒音包、越雋音吮郡太守高定，二人獻了城池。止有永昌郡太守王伉，不曾肯反。見今雍闓、朱褒、高定三人部下人馬，皆與孟獲為鄉導官，攻打永昌郡。今王伉幸與功曹呂凱，會集百姓，死守此城，其危甚急。」孔明乃入朝奏知後主曰：「臣觀南蠻諸洞，實乃國家之後患也。今雍闓等結連孟獲背反，臣當自領大軍前去徵討，特奏陛下知之。」後主曰：「東有孫權，北有曹丕，甚是利害。今相父棄朕而去徵蠻，倘吳、魏興兵，如之奈何？」孔明曰：「臣已有良策。目今東吳和會已定，便有異心，須有李嚴在白帝城，此人可當陸遜也。大魏曹丕新敗，銳氣已喪，必不敢遠圖；便有異心，須有馬超守把漢中諸處隘口，何必憂也？臣又留關興、張苞等分兩軍為救應使，保陛下萬無一失。今臣先去掃蕩蠻方，以絕後患，然後北伐以圖中原，報先帝三顧之恩，托孤之重任也。」後主曰：「朕今年幼無才，不堪領其大事，請相父自斟酌而行之。」言未畢，班部內一人出曰：「不可！不可！」眾視之，乃南陽人也，姓王，名連，字文儀，見為諫議大夫。孔明問之，連諫曰：「南方不毛之地，瘴疫之鄉。丞相秉鈞衡之重任，而自遠征，非所宜也。且雍闓等乃疥癬之疾，丞相只可遣將討之，必然成功也。」孔明曰：「南蠻之地離國甚遠，人多不習王化，收伏甚難，吾當親去徵之。可剛可柔，別有縱放，非可容易托於人也。」王連再三諫勸，孔明不從。<br />
　　是日，孔明辭了後主，自出師南征，令零陵郡人蔣琬，字公琰，為參軍；用江夏酈縣人，姓費，名禕，字文偉，為長史；用董厥、樊建二人為掾史；令趙雲、魏延為大將，總督軍馬；用巴西岩渠人，姓王，名平，字子均，為副將；用犍為武陽人，姓張，名翼，字伯恭，為副將。外有川將數十員，不及一一載名。共起兩川甲兵五十萬，前往益州起發。大隊人馬，各依隊伍而行。饑餐渴飲，夜住曉行；所經之處，秋毫無犯。<br />
　　卻說雍闓聽知孔明自統大軍而來，即與高定等三人商議，分兵三路迎之：高定取中路，雍闓在左，朱褒在右。各引兵五六萬。於是高定起兵，前部先鋒乃永昌永平人也，姓鄂，名煥，身長九尺，面貌醜惡，使方天戟，有萬夫不當之勇，領本部兵離了大寨，來迎蜀兵。<br />
　　卻說孔明領大軍已到益州界分。前部先鋒魏延，副將張翼、王平，才入界口，正遇鄂煥軍馬。兩陣對圓，魏延出馬，大罵曰：「反賊早早受降！」鄂煥拍馬與延交鋒，戰不數合，延詐敗而走，煥隨後趕來。走不數里，喊聲大震，張翼、王平兩路軍殺出，絕其後路。延復回，三員將並力拒戰，生擒鄂煥，解到大寨，入見孔明。孔明令去其縛，以酒食待之。煥感恩難盡。孔明問曰：「汝是何人部將也？」煥曰：「某是高定部將。」孔明曰：「吾知高定乃忠義之士，今被雍闓之說，以致如此。吾今放汝回去，令高太守早早歸降，免遭大禍。」鄂煥拜謝而去，回見高定，說孔明之德。定聽畢，亦感激不已。忽然雍闓入寨。禮畢，闓曰：「如何得鄂煥回也？」定曰：「諸葛亮以義放之。」闓曰：「此乃諸葛亮反間之計，令兄與弟不和，故施其謀也。」定半信不信，心中猶豫。忽報蜀將魏延搦戰。雍闓自引三萬兵出迎。兩陣相對，魏延出馬，大罵雍闓曰：「忘恩背義反國之賊！何不早降？」闓大怒，拍馬交鋒。如何抵敵？撥馬便走。延率兵大進，追殺二十餘里。次日，雍闓又引兵來迎。孔明一連三日不出。至第四日，雍闓、高定分兵兩路來取蜀寨。<br />
　　卻說孔明令魏延等兩路伺候，果然雍闓、高定兩路兵來，被伏兵殺傷大半，生擒者無數，都解到大寨來。雍闓的人囚在一邊，高定的人囚在一邊，卻令軍士謠說：「但是高定的人免死，雍闓的人盡殺。」眾軍聽知，皆記此言。少時，孔明令取雍闓的人到帳前，問曰：「汝等皆是何人部從？」眾偽曰：「高定部下人也。」孔明教皆免其死，與酒食賞勞，令人送出界口，縱放回歸。孔明又喚高定的人問之，眾皆告曰：「我等皆是高定部下軍也。」孔明曰：「既是高定的人，都入中軍，以酒食待之。」卻揚言曰：「雍闓今日使人投降，要獻汝主並朱褒首級，以為功勞，吾甚不忍。汝等既是高定部下軍，吾放汝等回去，再不可背反；若再擒來，決不輕恕。」<br />
　　眾皆拜謝而去，回到本寨，入見高定，說知此事。定乃密遣人去雍闓寨中探聽，卻有一般放回的人言說孔明之德，因此雍闓部軍多有歸順高定之心。雖然如此，高定心中不穩，又令一人來孔明寨中探其虛實，被伏路軍捉來見孔明。孔明故意認做雍闓的人，喚入帳中問曰：「汝元帥既約下獻高定、朱褒二人首級，因何誤了日期？汝這廝不精細，如何做得細作！」便說此言，重賞了畢，修密書一封，約定日期下手：「今汝回去，見雍闓說此事，休失落了書。成功之後，教汝做官。」細作拜謝而去，回見高定，說雍闓如此如此。定看書已畢，大怒曰：「吾以真心相待，汝反欲害吾歸蜀，情理難容！」便喚鄂煥商議。煥曰：「孔明乃仁者之人，背之不祥。我等謀反作惡，乃雍闓之故也。今若不殺此人，必生後患！」定曰：「怎能夠下手？」煥曰：「可空設一席，令人去請雍闓。此人若無異心，坦然而來，若有異心，疑而不來。我主可攻其內，某於寨後小路伏之，雍闓若來，某必斬之。」高定從其言，作席請之。<br />
　　闓果然疑前日放回軍之言，懼而不來。是夜，高定引本部將士殺投雍闓寨中。原來有孔明放回免死的人，皆想高定之德，乘時助戰。雍闓軍不戰自亂。闓上馬望山路而走。行不二里，鼓聲響處，一彪軍出，為首者乃高定部將也，姓鄂，名煥，挺方天戟，驟馬當先。雍闓措手不及，被煥一戟刺於馬下，就梟其首級。闓部下軍士皆降高定。定引兩部軍來降孔明，獻雍闓首級於帳下。孔明高坐於帳上，喝令左右推轉高定，斬首報來。定曰：「某感丞相大恩，今將雍闓首級來降，何故斬也？」孔明大笑曰：「此來乃是詐降，其首亦非雍闓之首也。吾用兵半生，多用詭計，汝安敢瞞吾耶！」定曰：「若丞相所言合理，某死無悔。何以知吾詐降也？」孔明於匣中取出一緘，與高定看畢，言曰：「朱褒已自使人來降，說你與雍闓結生死之交，豈肯一旦便殺此人來降？未可深信。吾故知汝乃詐降也。」定叫屈曰：「朱褒乃反間之計也。丞相切不可信！」孔明曰：「吾亦難憑一面之詞。汝若與朱褒面會，方表真偽。」定曰：「不須丞相心疑，乞引本部兵去擒朱褒來見丞相，若何？」孔明曰：「若如此，吾疑心息也。」<br />
　　高定即引部將鄂煥並本部兵殺奔朱褒營來。比及離寨約有十里，山後一彪軍到，乃朱褒也。褒見高定軍來，慌忙與高定答話。定大罵曰：「汝如何寫書與諸葛丞相處，使反間之計害吾耶？」褒目瞪癡呆，不能回答。忽然鄂煥於馬後轉過，一戟刺朱褒於馬下。定厲聲而言曰：「如不順者，皆戮之！」於是眾軍一齊拜降。定引兩部軍來見孔明，獻朱褒首級於帳下。孔明大笑曰：「吾故使汝殺此二賊，以表忠心。」遂命高定為益州太守，總攝三郡，令鄂煥為牙將。<br />
　　卻說永昌太守王伉出城迎接孔明。孔明入城，禮畢，問曰：「誰與公守此城，以保無虞也？」王伉曰：「某今日得此郡無危者，皆賴永昌不韋人，姓呂，名凱，字季平。皆是此人之力也。」孔明遂請呂凱至。凱入見，禮畢，孔明曰：「久聞公乃永昌高士，多虧公保守此城。今平蠻方，公有何高見？乞教之。」凱曰：「某有一言，敢告丞相，一鼓而可平蠻夷。」孔明問計，未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
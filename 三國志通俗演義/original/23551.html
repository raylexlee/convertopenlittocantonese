<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孔明定計捉張任</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孔明定計捉張任</font></h4>
			　　張飛問計於嚴顏，顏曰：「從此取雒城，凡守禦關隘，計寨柵共三十餘處，都是老夫所管官軍，皆出於掌握之中。今感將軍之恩，無可以報，老夫當為前部，所到之處，盡皆喚出拜降，不必將軍動槍刀。」張飛稱謝不已。自此安民賞軍，於路進發。凡到之處，盡是嚴顏所管，都喚出投降。有遲疑未決者，嚴顏曰：「我尚且投降，何況汝乎？」於是望風歸順，並不曾廝殺一場。<br />
　　卻說孔明已具起程日期，去報玄德，教都會聚雒城。玄德與眾官商議：「今孔明、益德分兩路取川，會於雒城，同入成都。水陸車舟已於七月二十日起行，此時將及待到。今我等便可進兵。」黃忠曰：「張任每日來搦戰，見城中不出，彼軍懈怠，不做準備。今日夜間分兵劫寨，勝如白日廝殺。」玄德從之，教黃忠引兵取左，魏延引兵取右，玄德取中路。當夜二更，三路軍馬齊到。張任果然不做準備。眾入大寨，火光競起。蜀兵奔走，連夜只趕到雒城，城中兵接應入去。玄德還中路下寨。次日，引兵直到雒城，軍兵不出，圍住攻打三晝夜不絕。城中商議，張任曰：「盡教攻打，待他力乏，然後以兵擊之，備可擒也。」攻城到第四日，玄德自提一軍攻打西門。<br />
　　卻說雒城背後，黃忠、魏延在東門攻打，留南門、北門放軍行走。南門是山路，北門有涪水，因此不圍。張任望見玄德在西，騎馬往來指揮打城，從辰至未，人馬力乏。玄德卻待要退，張任教吳蘭、雷銅二將引軍出北門，轉東門，去敵黃忠、魏延。「我自引軍出南門，轉西門，單捉劉備」。城內盡撥民兵上城，擂鼓助喊。<br />
　　玄德見紅日平西，教後軍先退。軍士方回身，城上一片聲喊起，南門內軍馬突出。張任徑來軍中捉玄德，玄德軍中大亂。黃忠、魏延又被吳蘭、雷銅敵住，兩下不能相顧。玄德敵不住張任，撥馬望山僻小路而走。張任從背後趕來，看看趕上。玄德獨自一人一馬，張任引數騎趕來。玄德正望前盡力加鞭，忽山路一軍出。玄德馬上叫苦曰：「前有伏兵，後有追兵，天亡我也！」迎近前去，當頭一員大將乃燕人張飛，正從那條路上來。望見塵埃起，知與川兵交戰，張飛當先而來。玄德有天子洪福。張飛正撞見張任，便就交馬。兩員將戰到十餘合，背後嚴顏引兵大進。張任火急回身。張飛只趕到城下。張任退入城中，拽起吊橋。<br />
　　張飛回見玄德曰：「軍師溯江而來，尚且未到，反被我奪了頭功。」玄德曰：「山路險阻，如何無軍阻當，長驅大進，先到於此？」張飛曰：「於路關隘四十五處，皆出老將軍嚴顏之功。」把義釋嚴顏一事，從頭說了。「因此於路並不曾費分毫之力，只顧飲酒食肉至此。」引嚴顏見玄德。玄德謝曰：「若非老將軍，則吾弟安能到此。」即時便脫身上黃金鎖子甲以賜之。嚴顏得賜拜謝。正待安排宴飲，忽聞哨馬回報：「黃忠、魏延正和川將吳蘭、雷銅交鋒，城中吳懿、劉璝又引軍助戰。二將雖能，軍士先走，因此當抵不住，大敗望東去了。」張飛曰：「卻好俺在這廝背後。」繞城分兵兩路殺來：張飛在左，玄德在右。吳懿、劉璝見後面喊聲大起，慌退入城中。吳蘭、雷銅急退，卻被玄德、張飛截住歸路。黃忠、魏延又在前面。吳蘭、雷銅商議，不如投降。因此，二人將本部軍馬前來投降。玄德准降，因此收兵近城下寨。<br />
　　卻說張任見降了二將，心中憂慮。吳懿、劉璝曰：「兵勢甚危，不決一死戰，如何得兵退？一面差人入成都見主公告急，一面用計敵之。」張任曰：「某來日領一軍搦戰，詐敗，引轉城北；二將內可用一人引軍衝出，截斷其中，可獲勝也。」吳懿曰：「劉將軍相輔公子守城。」約會已定。<br />
　　次日，張任引數千人馬，搖旗吶喊，出城搦戰。張飛曰：「小弟願往。」上馬出戰，更不答話，與張任交鋒。戰不到十餘合，張任詐敗，繞城而走。張飛盡力追之。吳懿一軍截住，張任引軍復回，把張飛圍在垓心，進退不得。比及玄德引軍來救時，一隊軍從江邊殺出，正遇吳懿。當先一員大將，挺槍躍馬，與吳懿交鋒。只一合，生擒吳懿，戰退敵軍，救出張飛。視之，乃常山趙子龍也。飛問軍師何在，雲曰：「先使我來解救。料想此時已與主公相見了也。」二人擒吳懿回寨。張任自退入東門去了。<br />
　　張飛、趙雲回寨中見玄德，其孔明、簡雍、蔣琬已在帳中。飛下馬來參軍師。孔明大驚，問曰：「如何先到？」玄德說義釋嚴顏之事。孔明賀曰：「乃主公洪福。將軍用謀，立此莫大之功，可以勒之金石，萬年稱贊。」趙雲解吳懿見玄德。玄德曰：「汝降否？」吳懿曰：「某既被捉，如何不降？」玄德大喜，待為上將。孔明問城中有幾人守城，吳懿曰：「有劉季玉子之劉循，輔將劉璝、張任。劉璝不打緊。有張任，蜀郡人，家寒，極有膽略，此人不可輕敵。」孔明曰：「先捉張任，然後取雒城。」問：「城東這座橋甚名？」吳懿曰：「金雁橋。」孔明遂乃乘馬來到橋邊，繞河俱看了。回到寨中，喚黃忠、魏延聽令：「各引一千軍，離金雁橋從南五六里，兩岸都是蘆葦蒹葭，可以埋伏。魏延引一千槍手在左邊，單戮鞍上將；黃忠引一千刀手右邊，單砍坐下馬。殺開士卒，張任必投山東小路而走。張益德引一千軍伏在那裡，張任就彼處擒之。」喚趙雲伏於金雁橋北：「待我引張任過橋，你便將橋拆斷，卻勒兵於橋北，遙為之勢，使張任不敢望北走，退投南去，卻好中計。」調遣已定，軍師自去誘敵。<br />
　　卻說劉璋差卓膺、張翼二將，前來助戰。二將見劉循畢，張任教劉璝、張翼二將守城，自與卓膺為前後二隊：任為前隊，膺為後隊，出城迎敵。孔明引一隊不整不齊軍，過金雁橋來，與張任對陣。孔明乘四輪車，綸巾羽扇而出，兩邊百餘騎簇捧，遙指張任曰：「曹操百萬之眾，聞吾之名，望風而走。今到此地，何為不降？」張任看見孔明軍伍不齊，馬上冷笑曰：「人都說諸葛亮用兵如神，原來有名無實！」把槍一招，大小軍校齊殺過來。孔明棄了四輪車，上馬退步過橋。張任從背後趕來。過了金雁橋，見玄德軍在左，嚴顏兵在右，來殺張任。張任知是計，急回軍時，橋已拆斷了；欲投北去，趙雲一軍隔岸擺開，因此投南繞河而走。走不到五七里，蘆葦叢雜去處，魏延一軍，長槍一帶，從蘆葦中忽起，只戮鞍上將；黃忠一軍，各用長刀，伏在蘆葦內，只剁馬蹄。馬軍盡倒，皆被執縛。步軍那裡敢來。張任引數十騎望山路而走，正撞著張飛生力軍擺開。張飛大喝一聲，眾軍齊上，將張任活捉了。原來卓膺見張任中計，已投趙子龍軍前降了，一發都到大寨。玄德賞了卓膺。<br />
　　張飛解張任到玄德前，孔明亦坐於帳中。玄德與張任曰：「蜀中諸將望風而降，汝何不早投拜？」張任睜目大怒而叫曰：「忠臣豈肯事二主乎？」玄德曰：「汝不識天時耳。降即免死。」任曰：「今日便降，久後也不降。願早吃一刀！」玄德不忍殺之。張任厲聲高罵。孔明喝令斬之，以全其名。後人有詩贊張任曰：<br />
　　老將安能扶二主？張任忠勇死猶生。高名正似天邊月，夜夜流光照雒城。至今墳墓猶存。為土神，有廟在雒城東。<br />
　　玄德感歎不已，令收屍首葬於金雁橋側，以表其忠。<br />
　　次日，令嚴顏、吳懿等蜀中降將為前部，直至雒城，大叫：「早開門受降，免一城生靈受苦！」劉璝在城上大罵蜀諸將。忽惱背後一人，殺倒從者，執縛劉璝，開門納降。玄德軍馬入雒城。劉循開西門走脫，投成都去了。玄德出榜安民。獻劉璝者，乃武陽人也，姓張，名翼，字伯恭。玄德得了雒城，重賞諸將。孔明曰：「雒城已破，成都只在目前。惟恐外州郡不寧，可令張翼、吳懿引趙雲撫外水定江、犍為等處所屬州郡；令嚴顏、卓膺引張飛撫巴西、德陽所屬州郡，就委官按治平靖，卻勒兵回成都取齊。」張飛、趙雲各自引兵前去。孔明問前去有何處關隘，蜀中降將曰：「止有綿竹可以守禦。若得綿竹，成都唾手而得。」法正曰：「不可進兵，恐驚動成都人民。某有一計，令成都便屬主公。」試看法正進用何計可得，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
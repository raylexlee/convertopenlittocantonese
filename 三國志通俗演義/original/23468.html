<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　關張擒劉岱王忠</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>關張擒劉岱王忠</font></h4>
			　　玄德在徐州，聽知曹公軍馬到來，離城不遠，請陳登商議。玄德曰：「袁本初雖有十萬軍馬在黎陽，爭奈謀臣不和，因此不進。操又不知在何處。黎陽軍中無操認旗，此城外卻有他帳幔，未見端的。」登曰：「操詭計百出，必以河北為重，親自監督，故不建旗號，在此設帳，中間必無曹公。」玄德曰：「兩兄弟，誰可探聽虛實？」飛曰：「小弟願往。」玄德曰：「汝為人躁暴，不可去。」飛曰：「便是有曹操，也拿將來！」玄德曰：「不然。操雖漢賊，托天子明詔，徵進四方，名正言順。我若與他抗拒，便是造反。」飛曰：「若如此論時，只束手待他來！」玄德曰：「非也。如今袁本初未見相助之力，倘惡了他，盡起大兵來，我等死無門路矣！」飛曰：「長別人銳氣，滅自己威風！」玄德曰：「知己知彼，百戰百勝。知己不知彼，一勝一負。不知己，不知彼，百戰百敗。此萬古不易之理也。吾料自己城池無糧食，且軍士皆操先領者，非操之勁敵也。所恃者，惟袁本初耳。未勝，不敢妄動。」雲長曰：「亦不可坐守待死，弟親往觀其動靜。」玄德曰：「雲長若去，我卻放心。」於是雲長引三千人馬，出徐州來敵王忠。<br />
　　王忠先自怯戰，又值初冬，陰雲布合，雪花亂飄，軍馬皆冒雪佈陣。雲長驟馬提刀而出，陣前與王忠答話。忠曰：「丞相到此，緣何不降？」雲長曰：「請丞相出陣，我自有話說。」忠曰：「丞相豈和你一般。」關公大怒，縱馬向前。王忠挺槍來迎。兩馬相交，關公拔馬刺斜便走。王忠趕來。轉過山坡，關公拔馬便回，大叫一聲，舞刀直取。王忠攔截不住，拔回馬走。關公左手倒提寶刀，便用右手揪住勒甲縧，拖下鞍鞽，橫擔於馬上，回歸本陣。兩軍吶喊。王忠軍走，諸軍趕上，奪得馬百十匹，其餘奔走。關公叫休趕，綁縛王忠回徐州來見玄德，押在廳下。玄德曰：「爾乃何人？見為何職？敢詐稱『曹丞相』！」忠曰：「焉敢有詐。奉命教我虛張聲勢，以為疑兵。丞相並無在內。近在黎陽催並前來，忠實非將軍之對手。」玄德教與衣服酒食，且暫監下，待捉了劉岱，一併商議。<br />
　　關公曰：「某知兄有和解之意，故生擒來獻之。」玄德曰：「吾恐益德躁暴，殺了王忠，故不教去。此等人殺之無益，留之可以解和。」張飛曰：「二哥捉了王忠，我去生擒劉岱來。」玄德曰：「劉岱昔為兗州刺史，虎牢關伐董卓時，也是一鎮諸侯。今日為前軍，不可輕敵。」飛曰：「量此等之輩，何足道哉！我也似二哥生擒將來便了。」玄德曰：「只恐你壞了他性命，誤我大事。」飛曰：「如殺了，我償他命！」玄德遂與三千軍跟去，飛引兵前進。<br />
　　卻說王忠被生擒，劉岱知道，堅守不出。張飛每日在寨前叫罵，岱知是張飛，越不敢出。飛守了數日，見岱不出，心生一計，教手下傳軍令，今夜二更去劫寨柵。日間卻在帳中飲酒，詐推醉，尋軍士風流罪過，痛打一頓，縛在營中。張飛曰：「待我上馬，將來祭旗！」暗使左右故意寬鬆。軍士得脫，偷走出營，徑報劉岱。飛卻使人暗地裡窺視。望見去了，飛即分兵三路，中間使三十餘人劫寨放火；兩路軍卻裹出寨後，看火起為號。劉岱見降卒身體皆損，並聽其說，遂虛紮空寨，岱卻在寨外埋伏。是夜，飛自引精兵，先斷後路，中路三十餘人搶入寨放火。劉岱埋伏軍入，卻不見人。張飛二路一擊，劉岱自亂，正不知飛兵多少，各自潰散。劉岱引一隊敗殘軍馬，奪路而走，正撞見張飛。狹路相逢，急難迴避，交馬之一合，活捉劉岱。餘皆投降。使人先報入徐州。玄德聞之，與雲長曰：「益德自來粗鹵，今亦用智謀，吾無憂矣。」玄德親自出廓迎之。飛曰：「哥哥道我躁暴，今日如何？」玄德曰：「不用言語激爾，如何肯使機謀！」飛大笑。<br />
　　玄德見縛劉岱過來，慌下馬解其縛，曰：「小弟張飛誤有冒瀆，恕罪。」迎請入徐州，放出王忠，一同管待。玄德曰：「昨因車胄欲害劉備，不容不誅。丞相錯見，疑劉備反，故遣二將軍前來問罪。備前日受丞相大恩，常思報答，恨無用命之處，安敢反朝廷耶？二將軍至許都，望用片言替備分訴，備等之幸也。」劉岱、王忠拜謝曰：「深荷使君不殺之恩，當於丞相處方便，以某兩家老小保使君無反心也。」玄德拜謝。<br />
　　次日，盡還原領軍馬，送出廓。劉岱、王忠行不上十餘里，一棒鼓響，張飛攔路，大喝曰：「我哥哥忒無分曉，捉住賊臣，如何又放了？」唬得劉岱、王忠在馬上發顫。張飛睜眼挺槍，欲要動手，背後一人飛馬大叫：「休得無禮！」視之，乃云長也。劉岱、王忠方才放心。雲長曰：「既然兄長放了，汝又如何不遵法令？」飛曰：「今番放了，下次又來。」雲長曰：「待他再來，殺之未遲。」劉岱、王忠連聲告曰：「便丞相誅我三族，也不敢來了。望將軍寬恕。」飛曰：「便是曹操自來，殺他片甲不回！今番我且寄下你兩顆頭！」劉岱、王忠抱頭鼠竄而去。<br />
　　雲長、益德自回。此乃玄德之計耳。關雲長見玄德曰：「曹操必然還來。」孫乾與玄德曰：「徐州受敵之地，不可久居。不若分兵屯小沛，守下邳，為犄角之勢，以防曹操。」玄德用其言，令雲長守下邳，就將甘、糜二夫人送下邳。甘夫人乃小沛人也，劉禪之母，後封皇后。糜夫人乃糜竺之妹也。糜竺、糜芳、孫乾、簡雍守徐州。玄德與張飛屯小沛。<br />
　　卻說劉岱、王忠回見曹公，盡言劉備不反之事。操大怒，罵：「辱國之徒，留你何用！」喝令左右推出斬了報來。劉岱、王忠未知性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
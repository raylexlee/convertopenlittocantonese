<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　瓦口張飛戰張郃</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>瓦口張飛戰張郃</font></h4>
			　　張郃所屯兵三萬，分為三寨，各傍山險：一名宕音蕩渠寨，一名蒙頭寨，一名蕩石寨。三寨軍各分一半，去取巴西，留一半軍守寨。張郃進兵前行。<br />
　　卻說張飛在巴西關中，守城軍報到，說張郃兵來。飛喚雷銅商議。銅曰：「閬中地惡山險，可以埋伏。將軍引兵出戰，我出奇兵，可擒張郃矣。」張飛撥精兵五千與雷銅。飛自領兵一萬，離閬中三十里，與郃兵相遇。兩軍擺開，張飛出馬，單搦張郃。郃挺槍縱馬而出。相交戰到二十餘合，郃後軍大亂。原來望見背後山中有蜀兵旗旙，郃知便退。張飛背後掩殺，前面雷銅殺出，兩下夾攻，郃兵大敗。張飛、雷銅連夜追襲，只趕到宕渠山。郃仍舊分兵守住三寨，多置擂木炮石，堅守不戰。張飛離宕渠山十里下寨，次日引軍搦戰。郃在山上大吹大打飲酒，並不下山。張飛令軍士大罵，郃只不出。飛兵還營。次日，令雷銅又去山下搦戰，郃又不出。雷銅驅軍士上山，山上擂木炮石打將下來，折了十餘人。雷銅急退。蕩石、蒙頭兩寨兵出，殺敗雷銅。次日，張飛又去搦戰，張郃又不出。飛使軍人百般穢罵，郃在山上亦罵。張飛尋思，無計可施。相拒五十餘日，飛就在山前扎住大寨，每日飲酒；飲至大醉，坐於山前辱罵張郃。<br />
　　玄德差人來軍前犒勞，見張飛飲酒，回見玄德，說張飛飲酒，恐失軍機。玄德大驚，乃問軍師。孔明笑曰：「原來如此！軍前恐無好酒。成都佳釀極多，可將五十甕作三車裝，送到軍前與張將軍飲之。」玄德曰：「吾弟自來飲酒失事，軍師何故反送許多好酒？吾弟醉中必被張郃所害。」孔明笑曰：「主公與益德許多年為弟兄，不知其心也。益德自來剛強，收川之時義釋嚴顏，此非勇夫所為也。今宕渠與張郃相拒五十餘日，近聞飲酒，醉之後則坐於山前辱罵，傍若無人。此非貪杯，乃賺張郃之計也。」玄德曰：「雖然如此，未見其實。可使魏延助之。」孔明令魏延解酒赴軍前，車上各插黃旗，大書「軍前公用美酒」。<br />
　　且說魏延解酒到寨中，見張飛傳說主公賜酒。飛拜受訖，吩咐魏延、雷銅各引一枝人馬為左右羽翼，只看軍中紅旗起便各進兵；教將酒擺列於帳下，令軍士大開旗鼓而飲之。有細作報上山來，張郃自來山頂窺望，見張飛坐於帳下飲酒，令二小卒於面前相撲為戲。郃曰：「張飛太欺我也！」傳令今夜下山劫飛寨，令蒙頭、蕩石二寨軍皆出劫寨，為左右援。當夜，張郃乘月色微明，引軍從山側而下，徑到寨前，遙望張飛大明燈燭，正在帳中飲酒。張郃當先大喊一聲，山頭擂鼓為助，直殺入中軍。但見張飛端坐不動。張郃驟馬到面前，一槍刺倒，原來是個草人，身上披張飛甲，頭上帶盔，伏於桌上，張郃刺倒。見是草人，急勒馬回。帳後連珠炮起，早到寨前，一將當先，攔住去路，睜圓環眼，聲若巨雷，乃燕人張益德，挺矛躍馬，直取張郃。兩下牙將各自拒住，兩將在火光中戰到三五十合。張郃只盼兩寨來救。原來被魏延、雷銅二將殺退，就勢奪了山路。郃與死戰百十餘合，山上火起，已被張飛後軍奪了寨柵。張郃敗走。張飛趕了一程，回守宕渠三寨。張飛報入成都。玄德大喜，方知益德飲酒是計，只要誘張郃下山。<br />
　　卻說張郃退守瓦口關，三萬軍已折了二萬，遣人問曹洪求救。洪大怒曰：「汝不聽吾言，強要進兵，到折了宕渠緊要隘口。」不肯發兵救應，卻使人催督張郃出戰。郃心慌，只得定計，分兩軍離寨去關口前山僻埋伏，吩咐曰：「我詐敗，張飛必然趕來，汝等就截住歸路。」當日張郃引軍前進，正遇雷銅。張郃與雷銅戰不數合，張郃敗走。雷銅趕來，兩軍齊出，截斷回路。張郃復回，刺雷銅於馬下。敗軍回報張飛，飛自來與張郃挑戰。郃又詐敗，張飛不趕。郃又回。如此三次，張飛知是計，收軍回寨，與魏延商議曰：「張郃用埋伏計殺了雷銅，又要賺吾，何不將計就計？」延曰：「如何？」飛曰：「我明日先引一軍，汝卻引精兵於後，待伏兵出，汝可分兵擊之。用車十餘乘，各載柴草，塞住小路，用火燒之。吾乘勢擒張郃，與雷銅報仇。」魏延領計。次日，張飛引兵前進。張郃兵又至，與張飛交鋒。戰到十合，郃又詐敗。張飛引馬步軍趕來。郃且戰且走，引張飛過山谷口，郃將後軍為前，復扎住營，與飛又戰，指望兩處伏兵出，要擒張飛。不想卻被魏延精兵到，趕入谷口，將車輛兩路截住，放火燒車，山谷草木皆著，煙迷其徑，兵不得出。飛來衝郃兵，張郃大敗，走上瓦口關，收聚敗兵，堅守不出。<br />
　　卻說張飛和魏延連日攻打關隘不下。飛見不濟，把軍退二十里，卻和魏延引數十騎，自來關兩邊哨探小路。當日忽見男女數人，各背小包，於山僻攀藤附葛而走。飛馬上用鞭指與魏延曰：「奪瓦口關，只在這幾個百姓身上。」喚步軍吩咐：「休要驚恐，好生喚那幾個百姓來。」軍士連忙喚到馬前，飛用好言以安其心，問其何來。百姓告曰：「某等皆漢中居民，今欲回鄉，聽知大軍廝殺，塞閉閬中官道。今過蒼溪，從梓潼山出檜釿川，入漢中還家去。」飛曰：「這條路取瓦口關遠近若何？」百姓曰：「從梓潼山小路，卻是瓦口關背後。」飛大喜，帶百姓入寨中，與了酒食，便與魏延商議曰：「汝可引兵扣關攻打。我親自引輕騎五百，出梓潼山攻關後，張郃可擒矣。」飛令百姓引路，選輕騎五百，從小路而進。魏延扣關攻打。<br />
　　卻說張郃為救軍不到，心中正悶，忽報魏延在關下攻打。張郃披掛，卻待下山，忽報關後四五路火起，不知何處兵來。郃自領兵來迎，為首旗開，早見張飛。郃大驚，急往小路而走。馬不堪行，後面張飛追趕甚急。郃等棄馬上山，尋徑而逃。比及走脫，隨行止有十餘人，步行入南鄭見曹洪。洪見張郃止剩下十餘人，大怒曰：「吾教汝休去，汝取下文狀要去。今日折盡大兵，尚不自死，推轉斬之！」時有行軍司馬使教「留人」，來見張郃曰：「吾保汝取葭萌關，將功折罪，若何？」郃曰：「願往。」眾視之，乃太原陽興人也，姓郭，名淮，字伯濟，入見曹洪曰：「『三軍易得，一將難求。』張郃雖然有罪，乃魏王深愛者也，不可誅之。可再與五千兵，徑取葭萌關，則牽動各處之兵，漢中自安矣。如不成功，二罪俱罰。」曹洪從之，又與兵五千，教張郃取葭萌關。郃努力而去。<br />
　　卻說守關將孟達、霍峻，知張郃兵來，霍峻只要堅守；孟達定要迎敵，引兵下關，與張郃交鋒，大敗而回。霍峻急申文書到成都。玄德聞知，請軍師商議。孔明聚眾將於堂中，問曰：「今葭萌關緊急，必須閬中取張益德，方可退張郃也。」法正曰：「今益德兵屯瓦口關，鎮守閬中，亦是緊要之地，不可取回。帳中諸將內選一人去破張郃。」孔明笑曰：「張郃乃魏之名將，非等閒可及。不著益德，無人可當。」忽一人厲聲而出曰：「軍師何視人如草芥耳？吾雖不才，願斬張郃首級。」眾皆視之，乃老將黃忠也。孔明曰：「漢升雖勇，爭奈老矣，非張郃之對手也。」忠聽了，白髮倒豎而言曰：「某雖年老，兩臂尚開三石之弓，渾身還有千斤之力，何為老耶？」孔明曰：「將軍年近七十，如何不老？」忠趨步下堂，取架上大刀，掄動如飛；壁上硬弓，連拽折兩張。孔明曰：「將軍要去，誰為副將？」忠曰：「老將嚴顏，我兩個同去成功。但有疏虞，先納下這顆白髮頭。」玄德大喜，即時令黃忠、嚴顏去與張郃交戰。勝負還是如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
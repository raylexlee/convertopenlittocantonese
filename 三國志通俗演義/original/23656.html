<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　姜維大戰劍門關</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>姜維大戰劍門關</font></h4>
			　　卻說傅僉被魏兵圍在垓心，左衝右突，往來死戰．不能得脫，所領蜀兵，十傷八九。僉乃仰天祝禱先主，曰：「臣力竭矣。願為蜀鬼！」言訖，復拍馬衝殺。魏兵四面攻擊，只叫傅僉早降。僉愈加忿怒，抖擻精神，望外而殺，身被數槍，血盈袍鎧，坐下馬倒，僉自刎而死。餘者盡降。<br />
　　於是鍾會得了陽安關。關內所積糧草軍器極多，會見之大悅，遂犒三軍。是夜，魏兵宿於陽安城中，忽聞西南上喊聲大震。會慌忙出帳視之，絕無動靜。是夜，軍不敢睡，天明無事。會心中甚疑，一日不敢動兵。當夜，三軍不敢解甲。夜至三更，西南上喊聲又起。會大驚，向曉使人探之，回報曰：「遠哨十餘里，並無一人。」連三五夜，皆如此喊聲不絕。是夜，又從西南上吶喊。鍾會驚疑不定，次日自引數百騎，俱全裝慣帶，望西南巡來。前至一山，只見殺氣四面突起，愁雲布合，霧鎖山頭。會勒馬回顧鄉導官曰：「此何山也？」鄉導官曰：「此乃定軍山也。昔日夏候淵歿於此處。」會聞之，悵然不樂，遂勒馬而回。轉過山坡，忽然狂風大作，背後數千騎突出，隨風殺來。會大驚，引眾騎縱馬而走。諸將墜馬者，不計其數。及奔到陽安關時，不曾折了一人一騎，只跌損面目，失了頭盔。皆言曰：「但見陰雲中人馬殺來，比及近身，卻不傷人，只是一旋風而己。」會問降將蔣舒曰：「定軍山有神廟乎？」舒曰：「並無神廟，惟有洛諸葛武侯之墓。」會驚訝曰：「此必武候顯聖也。百當親祭之！」<br />
　　次日，鍾會備祭禮，宰太牢，自到武侯墳前再拜祭之。其文曰：<br />
　　維大魏景元四年秋八月，鎮西將軍鍾會，致祭於故漢丞相、諸葛武忠侯之靈曰：惟帝王之傳紀兮，有盛有衰；得將相之扶持兮，以安以危。昔先生之隱居兮，遁世無聞；遇昭烈之三顧兮，欲平四夷。向先帝之托孤兮，繼之以死；出祁山而耀武兮，神鬼莫知；屯雄師於五丈原兮，長星忽墜；此天意已絕於劉氏兮，大數難移。今後主荒迷於酒色兮，朝綱頓廢；誠社稷崩摧兮，月盈則虧。天子命予為大將兮，保民全國；先生照耀乎肝膽兮，決不敢貽。謹拜陳辭於墓下兮，願垂聽納；三軍肅恐而仰慕聖德兮，無不傷悲。望息神威於風雲兮，以符天命；安清氣於山嶽兮，以順天時。嗚呼！尚饗！<br />
　　鍾會祭祀畢，狂風自息，愁雲四散。忽然清風習習，細雨紛紛，一陣過後，天色晴朗。魏兵大喜，皆棄甲丟盔，拜謝回營。<br />
　　是夜，鍾會在帳中伏幾而寢，忽然殺氣凜凜，只見一人，綸巾羽扇，深衣鶴氅，素履皂縧，面如冠玉，唇若抹朱，眉聚江山之秀，胸藏天地之機，身長八尺，飄飄然當世之神仙也。其人步行上帳，會起身迎之曰：『公何入耶？」其人曰：「今早重承將軍見顧，吾有片言可伸：雖然漢祚已衰，天命如是，兩川生靈，大罹兵革，肝腦塗地，誠可憐也。汝入境之後，不可妄害生靈，當以嚴加禁治。」言訖，拂袖而去。會欲趕上問之，踏空驚覺，乃是一夢，遂喚諸將問時，方知是武侯之靈也。鍾會雖然仕魏，未識武侯形容。於是鍾會傳令，前軍立白旗，上書「保國安民「四字，凡到之處，如妄殺一人者償命。因此漢中人民，皆出城拜迎。會撫慰人民，賞勞三軍。自此所到之處，軍民安堵，秋毫無犯。<br />
　　卻說姜維在沓中，聽知魏兵大至，星夜報知廖化、張翼、董厥，提兵接應。維分兵列將以待之。忽報魏兵至矣，維引兵迎之。魏陣中為首大將乃天水太守王頎也。頎出馬大罵曰：「吾今大兵百萬，上將千員，分二十路而進，已到成都。汝乃無端匹夫，不思早降，猶自抗衡，欲待梟首邪？」維大怒，挺槍縱馬，直取王頎。二人戰未三合，王頎大敗而走。姜維驅兵追殺，到二十里上只聽的金鼓齊鳴，一枝人馬擺開，旗上大書「隴西太守牽弘」。維笑曰：「此等匹夫，非吾敵手！」遂催兵追之。又趕到十里，鼓聲大震，一枝兵截住去路，旗上大書「徵西將軍鄧艾」六字。兩軍混戰，蜀兵人困馬乏，強與力生軍交戰，威風已挫。維抖擻精神，與艾戰十餘合，不分勝負。後面鑼鼓又鳴，維急退時，後軍報說：「甘鬆諸寨，盡被金城太守楊欣燒燬，卻引兵殺來。」維令副將虛立旗號，與鄧艾相據。<br />
　　維自撤後軍，來救甘鬆，火燄未絕，正遇楊欣。欣不敢交戰，望山路而走。維隨後趕來，將至山岩下，岩上木石如雨，維不能前進。比及回到半路，蜀兵被鄧艾殺敗，大兵盡回，將姜維困住。維引眾騎殺出重圍，奔入大寨守之，以待救軍。忽流星馬到，報說：「鍾會打破陽安關，守將蔣舒歸降，傅僉戰死，漢中己屬魏矣。樂城守將王含、漢城守將蔣斌，知漢中已失，亦開門而降。胡濟抵敵不住，逃回成都求救去了。」維大驚，即傳令投拔寨盡起。<br />
　　是夜兵至疆川口，前面一軍擺開，為首魏將乃是金城太首楊欣。維大怒，縱馬交鋒，不一合，楊欣敗走。維拈弓射之，連放三箭皆不中。維轉怒，自折其弓，拈槍趕來，戰馬前失，將維跌在地上。楊欣撥回馬，來殺姜維。維躍起身，一槍刺去，正中楊欣馬胸。背後魏兵驟至，救欣去了。維騎上從馬，欲待追隊忽報後面鄧艾兵到了。維首尾不能相顧，遂收兵要奪漢中。遠哨馬報說：「雍州史諸葛緒，已斷了歸路。」維乃據山險下寨。魏兵屯於陰平橋頭。維進退無路，長歎曰：「天喪我也！」副將寧隨曰：「魏兵雖斷陰平橋頭，雍州必然兵少。將軍若從孔函谷地名徑取雍州，諸葛緒必撤陰平之兵以救雍州，將軍卻引兵回過橋頭，飛奔劍門關守之，則漢中可復矣。」<br />
　　維從之，即發兵入孔函谷，詐取雍州。細作報知諸葛緒，緒大驚曰：「雍州是吾合守之地，倘有疏失，朝廷必然問罪。」急撤大兵從南路去救雍州，只留些小兵守橋頭。姜維入北道，約行三十里，料魏兵已起行，乃勒回兵，後隊作前鋒，徑到橋頭，果然魏兵大隊已去，只有些小兵把橋，被維一陣殺散，盡燒其寨柵。諸葛緒聽知橋頭火起，復引兵回時，姜維已過了半日，因此不敢追之。<br />
　　卻說姜維引兵過了橋頭，正行之間，前面一軍來到，乃左將軍張翼也。維問之，翼曰：「黃皓聽信師巫之言，不肯發兵。翼聞漢中己危，自起兵來時，陽安關己被鍾會所取。今聞將軍受困，特來解之。」遂合兵一處，前赴白水關。又一軍到，乃右將軍廖化，亦言黃皓之事，同合兵一處。化曰：「今四面受敵，糧道不通，不如退守劍閣，再作良圖。」維持疑未決，忽報鍾會、鄧艾分兵十餘路殺來。維欲與翼、化分兵迎之。化曰：「白水地狹路多，非爭戰之所，不如且退去救劍閣可也。若劍閣一失，是絕路也。」維從之，遂引兵來投劍閣。關前一棒鼓響，喊聲起處，旌旗遍豎，大兵突出，隊伍整齊，器械鮮明，人強馬壯。未知何處之兵，下回便見分曉。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
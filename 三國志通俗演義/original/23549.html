<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　落鳳坡箭射龐統</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>落鳳坡箭射龐統</font></h4>
			　　二人相見大笑。龐統問之，正曰：「此公乃廣漢人也，姓彭，名羕音樣，字永年，是蜀中之豪傑。因言語毀謗劉璋，被璋髡鉗為徒隸，因此發短。」統以師禮待之，問從何而來。羕曰：「吾特來救汝數萬人性命，見劉將軍方可說之。」法正慌報玄德。玄德親自謁見，請問其事。羕曰：「將軍有多少軍馬在前寨？」玄德實告有黃忠、魏延在彼。羕曰：「為將之道，豈不知地理乎？前寨緊靠涪江，若決其水，前後以兵塞之，一人無可逃也。」玄德大悟。彭羕曰：「罡星在西方，太白臨於此地，有不吉之事。不告之，則軍亡矣。」玄德即時拜彭羕為幕賓，使人密報黃忠、魏延，朝暮軍心巡警，以防決水。黃忠、魏延會議：二人各輪一日，如遇敵軍到來，互相通報。<br />
　　卻說泠苞見當夜風雨大作，引了五千軍，徑循江邊而進，安排下手，等候決江。直聽得後面喊聲亂起，知有準備，急急回軍，前後衝突，各不相顧。泠苞奪路而走，正撞著魏延，活捉了泠苞。比及吳蘭、雷銅來接應時，又被黃忠一軍殺退。魏延解泠苞到涪城，玄德責泠苞曰：「吾以仁義相待，放汝回去，何敢再來？今次難饒！」將泠苞推出斬之，重賞魏延，教回本寨中去。玄德設宴管待彭羕。忽有人報說：「荊州諸葛亮軍師，特遣馬良至此。」玄德召入問之。馬良禮畢，曰：「荊州平安，不勞主公憂念。」遂呈上軍師書。玄德拆封觀之。略云：<br />
　　亮算太乙數，今年歲次癸巳，罡星在西方；又觀乾象，太白臨於雒城之分，主於將帥身上多凶少吉。宜謹慎之。<br />
　　玄德看了書，教馬良先回。玄德曰：「吾亦回荊州論此事。」龐統暗自思忖：「孔明怕我取了西川，故意將此書相阻耳。我命在天，豈在人乎？」龐統對玄德曰：「我亦算太乙數，已知罡星在西，應主公合得西川，別不主凶事。統亦夜占天文，見太白臨於雒城，斬蜀將泠苞以應凶兆矣。主公不可疑心，可急進兵。」<br />
　　玄德見龐統再三催促，乃引軍前進。黃忠、魏延接入寨去。龐統問法正曰：「前至雒城，有多少路？」法正畫地作圖。玄德取張鬆所遺圖本對之，並無差錯。法正言：「山北有條大路，正取雒城東門；山南有條小路，卻取雒城西門：兩條路皆可進兵。」龐統令魏延為先鋒，取南小路而進；主公令黃忠作先鋒，從山北大路而進：並到雒城取齊。玄德曰：「吾自幼熟於弓馬，多行小路。軍師可從大路去取東門，吾取西門。」龐統曰：「大路必有軍邀攔，主公引兵當之。統取小路。」玄德曰：「軍師不可。吾夜夢見一神人，手執鐵棒，擊吾右臂，覺來猶自臂疼。此行莫非不佳。」龐統曰：「壯士臨陣，不死帶傷，理之自然也。何故以夢寐之事易疑其心乎？」玄德曰：「吾所疑者，孔明之書也。軍師還守涪城，如何？」龐統大笑曰：「主公被孔明之惑也，不令統立功名，故有此言以疑其心。心疑則致夢矣，何凶之有？統肝腦塗地，方稱本心。主公再勿多言，來早准行。」當日傳下號令，軍士五更造飯，平明上馬。比及黃忠、魏延兩軍先行，玄德再與龐統約會，忽坐下馬眼生前失，把龐統掀在馬下。玄德跳下馬，自來籠住那馬。玄德曰：「軍師何故乘此劣馬？」龐統曰：「此馬乘久，不曾如此。」玄德曰：「臨陣眼生，誤人性命。吾騎白馬，性馴熟，軍師可騎，萬無一失。劣馬吾自乘之。」玄德與龐統更換所騎之馬。龐統謝曰：「深感主公厚恩，雖萬死亦不能報也。」遂各上馬，取路而進。玄德見龐統去，意甚慘傷，自覺心下不快，悒悒而行。<br />
　　卻說雒城中吳懿、劉璝聽知折了泠苞，遂乃一處商議。張任曰：「城東南門山僻有一條小路，最為緊要，某自引一軍守之。諸公緊守雒城，勿得有失。」人報漢軍分兩路前來攻城。張任引三千軍，先來抄小路埋伏。見魏延兵過，張任教盡放過去，休得驚動。張任軍見龐統軍來，遙指中軍大將：「騎白馬者必是劉備也。」張任大喜，傳令教如此如此。<br />
　　卻說龐統迤邐前進，抬頭見兩山逼窄，樹木叢雜；又值夏末秋初，枝葉茂盛。龐統心下甚疑，勒住馬教問此處是何處。數內有蜀中新降軍士指道：「此處地名落鳳坡。」龐統大驚，曰：「吾道號『鳳雛』，此處名落鳳坡，應吾休矣！」令後軍疾退。山坡前一聲炮響，箭如飛蝗，只望騎白馬者便射。可憐龐統死於亂箭之下。後史官有詩曰：<br />
　　胸襟如渾沌，天地總包羅。報國機謀遠，收川氣概多。<br />
　　聲名垂竹帛，忠義冠山何。堪歎無陽壽，星辰落鳳坡。<br />
　　後陳子昂遊川，有詩曰：<br />
　　古峴相連紫翠堆，士元有宅傍山隈。兒童慣識呼鳩曲，閭巷曾聞展驥才。<br />
　　預計三分平刻削，長驅萬里獨徘徊。誰知天狗流星墜，不使將軍衣錦回。<br />
　　又宋賢有詩曰：<br />
　　三國紛紛多俊英，堪憐龐統善談兵。誰知落鳳坡前喪，獨顯南陽一孔明。說雲：孔子沒於孔休庭，李密死於斷密澗，黃巢滅於黃林。<br />
　　先時東南有童謠雲：<br />
　　一鳳並一龍，相將到蜀中。才到半路裡，鳳死落坡東。<br />
　　風送雨，雨隨風，隆漢興時蜀道通，蜀道通時只有龍。<br />
　　贊曰：<br />
　　軍師美至，雅氣曄曄。致命明主，忠情發臆。惟此義宗，亡身報德。<br />
　　龐統年三十六歲而亡。<br />
　　當日張任射死龐統，眾軍擁塞，進退不得，死半大半。前軍飛報魏延，慌勒兵欲回，為山路逼窄，廝殺不得。又被張任截斷歸路，只在高阜處用強弓硬弩射之。魏延心慌，新降蜀兵曰：「不如殺奔雒城下，取大路而進。」延曰：「也是。」當先開路，殺奔雒城而來。塵埃起，前面一軍殺來。魏延大驚，拍馬舞刀，呼軍士死戰。乃雒城守將吳蘭、雷銅兩騎馬當先，引數千軍馬，前面殺到；後面張任殺來，兩邊夾攻，圍在垓心。魏延死戰，不能得脫。但見吳蘭、雷銅後軍自亂，二將慌回去救。魏延乘勢趕去。當先一將舞刀拍馬，大叫：「文長！吾特來救汝！」視之，乃老將黃忠也。兩下夾攻，殺敗吳、雷二將，衝去雒城之下。劉璝引軍殺出，卻得玄德在後當住接應。黃忠、魏延翻身便回。玄德軍馬比及奔到寨中，張任軍馬又從小路裡截出，趕來的是劉璝、吳蘭、雷銅。劉玄德守不住二寨，且戰且走，奔回涪城。蜀兵得勝，迤邐趕來。玄德人困馬乏，那裡有心廝殺，且只要走。將近涪城，張任一軍追趕至緊。左邊是劉封，右邊是關平，二將引三萬生力兵截出，殺退張任，還趕二十里，奪回戰馬極多。<br />
　　玄德一行軍馬再入涪城，問龐統消息。有落鳳坡逃得性命的軍士，言說：「軍師連人帶馬，亂箭射死於坡前。」玄德望西痛哭不已，遙為招魂設祭。諸將皆哭。黃忠曰：「今番折了龐統軍師，張任必然來攻打涪城，如之奈何？不若差人往荊州，請諸葛軍師來商議收川之計。」正說之間，人報張任引軍直臨城下搦戰。黃忠、魏延皆要出迎。玄德曰：「銳氣新挫，宜堅守以待軍師來到。」黃忠、魏延謹守城池。玄德寫了一封書，叫關平吩咐：「你與我往荊州請取軍師去。」關平領了書辭別，自往荊州來。玄德自守涪城，不出戰。<br />
　　卻說那孔明在荊州，時當七夕佳節，大會眾官夜宴，共說收川之事。孔明見正西一星，其大如斗，從天墜下，流光四散。孔明失驚，擲杯在地，掩面大哭曰：「哀哉！痛哉！」眾官慌問其故，孔明曰：「吾前者算今年罡星在西方，不利於軍師。天狗犯於吾軍，太白臨於雒城，已拜書於主公，教謹防之。誰想今夕西方星墜，龐士元命必休矣！」言罷，大哭曰：「今吾主公喪一臂矣！」眾官皆驚，未信其言。孔明曰：「眾官等且休散，飲幾杯去。數日之內，必有消息。」眾官是夕酒不盡歡各散。<br />
　　數日內，雲長等正坐間，人報說關平來到。眾官皆驚。主公有書，孔明視之，乃於本年七月初七日，軍師龐統被張任在落鳳坡箭射身故。孔明並眾官皆哭聲不絕。孔明曰：「既然主公在涪城，進退兩難之際，亮不得不去。目下便行。」雲長曰：「軍師此去，誰人保守荊州？荊州乃重地，干係非輕。」孔明曰：「主公雖不寫書來，吾已知其意了。」「順天者昌」，手指出那人便為守荊州之主。指出是何人來，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
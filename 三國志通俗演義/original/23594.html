<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹丕五路下西川</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹丕五路下西川</font></h4>
			　　卻說魏主曹丕欲起兵收川，乃問司馬懿曰：「朕欲收川，當用何策？」懿曰：「若只起中國之兵，急難取勝。須用內外夾攻，令諸葛亮首尾不能救應，雖有神機妙策，不能施展矣。欲成大事，必起五路大兵，可成大事矣！」丕曰：「何為五路？」懿曰：「可修國書一封，差使往遼東鮮卑國，見國王軻比能，送以金帛以賂其心，令起遼西羌胡番兵十萬，先從旱路取西平關攻川。此一路也。又可修國書差使齎官誥賞賜，直入南蠻之地，見蠻王孟獲，令起蠻兵十萬攻打益州、永昌、牂牁音臧哥、越雋人姓，與郡名俱音吮；人名，音俊。四郡，以擊西川之南。此二路也。又可差使入吳，分析前事，許割地為鄰，令孫權起兵十萬，攻兩川峽口，由險峻隘口徑取涪城。此三路也。又可差使令降將孟達，起上庸兵十萬，西攻漢中。此四路也。然後命大將軍曹真為大都督，提兵十萬，由京兆徑出陽平關取西川。此五路也。以大軍五十萬，五路進之，諸葛亮便有呂望之才，安能當之？」丕大喜，乃密遣能言官四員為使，前去四路起兵；然後命曹真為大都督，領兵十萬，徑取陽平關。此時張遼等一般舊戰將，皆封列侯，俱在冀、徐、青、合淝、並等處，據守關津隘口，把截城池，將養老年，不能一一開說。<br />
　　卻說大蜀後主劉禪自即位以來，舊臣官僚俱各升賞，多有病亡者，不能細說。凡一應朝廷選法、錢糧、器用、詞訟等事，皆從諸葛丞相裁處。<br />
　　卻說後主未立皇后，孔明與群臣上言曰：「亡故車騎將軍張益德長女甚是賢德，年十七歲，可納為正宮皇后。」後主即納之。後來此女夭亡，又納次女為後，皆飛之女也。<br />
　　時建興元年秋八月，忽近臣奏有禍事。後主問其故，近臣曰：「今曹丕調五路大軍來取西川，第一路乃番王軻比能，起羌胡兵十萬，犯西平關；第二路乃蠻王孟獲，起蠻兵十萬，犯益州四郡；第三路乃吳王孫權，起精兵十萬，取峽口入川；第四路乃反將孟達，起上庸兵十萬，犯漢中；第五路曹真為大都督，起兵十萬，取陽平關：此五路軍馬，甚是利害。欲先報知丞相，丞相不知為何，數日不出視事。」後主聽罷大驚，汗流夾背，即差人宣召孔明入朝。使命去了半日方回，報說：「丞相府下人言，丞相染病不出。」後主轉慌，又命黃門侍郎董允、諫議大夫杜瓊，去丞相臥榻前告此大事。董、杜二人徑到丞相府前，皆不得入。杜瓊曰：「先帝托孤於丞相，今主上初登寶位，被曹丕五路兵犯境，軍情至急，丞相何故托病不出？」少頃，左右曰：「丞相稍可，明早出都堂議事。」董、杜二人歎息而回。<br />
　　次日，多官又來丞相府前伺候，從早至晚，又不見出。多官各出怨言而回。次日早朝，杜瓊出班奏曰：「請陛下聖駕，親往丞相府問計。」後主年幼，恐丞相見怪，即引多官入養老宮，啟奏皇太后。太后聽知大驚，曰：「丞相何故如此？有負先君委托之意也！吾當自往。」董允奏曰：「娘娘未可行也。臣料丞相必有高見。且待主上先往。如其不然，卻請娘娘於太廟中，召丞相問之未遲。」太后依奏。<br />
　　是日，後主車駕至相府，門吏見駕到，慌忙拜伏於地而迎。後主問曰：「丞相在何處？」門吏奏曰：「不知在何處。只有丞相鈞旨，教當住百官，勿得輒入。」後主乃下車步行，獨進第三重門，見孔明獨倚竹杖，在小池邊觀魚。後主在後立久，乃徐徐而言曰：「丞相安樂否？」孔明回顧，見是後主，慌忙棄杖，拜伏於地而奏曰：「臣該萬死！」後主亦答禮，而言曰：「今五路兵犯境甚急，相父父，音甫，猶「尚父」、「仲父」、「亞父」之類。緣何不肯出府視事？」孔明大笑，扶後主入內室坐定。後主驚慌未安。孔明曰：「五路兵至，臣安得不知？臣非觀魚，有所思也。」後主曰：「如之奈何？」孔明曰：「羌胡軻比能、南蠻孟獲、反將孟達並曹真：此四路兵，臣已皆退了也。止有東吳孫權這一路兵，臣亦已有計了，但遣一能言之人為使，未得其人，故熟思之。陛下何必憂乎？」後主聽罷大驚，曰：「相父勞神也！果有鬼神不測之機！願聞相父退兵之策。」孔明曰：「先君以陛下付托與臣，臣安敢旦夕怠慢。成都百官各司乃職，皆不曉兵法之妙。令鬼神不測，此為機也，安敢洩漏於人？老臣先知西番國王軻比能，引兵犯西平關。臣料馬超積祖西川人氏，素得羌胡之心，羌胡以超為神威天將軍。臣已先遣一人星夜持飛檄，令馬超緊守西平關，伏四路奇兵，每日交換，以兵抗之。羌胡兵順，則以金帛禮物遣之；逆，則以兵抗之。此一路不必憂矣。次又南蠻孟獲，兵犯四郡。臣亦已飛檄，遣魏文長延字領一軍左出右入，右出左入，為疑兵之計。蠻兵失其地利，惟憑勇力，其心多疑，若見疑兵，必不敢進。此二路又不足憂矣。又知孟達引兵出漢中。達頗知《詩》、《書》之義，與李嚴曾結生死之交。昨臣回成都，留李嚴守永安宮即白帝城也。臣作一書，只做李嚴親筆，令人送與孟達；達若見了，便不來犯境，心中主張不定，必然推病不出，以慢軍心。此三路又不足憂矣。又知曹真引兵犯陽平關。此地險峻，可以保守。臣已調趙子龍引一軍守把關隘，並不出戰，曹真若見我兵不出，不久自退矣。此四路之兵俱不足憂也。臣尚恐不能全保，又密調關興、張苞二將，各引兵三萬為左右五路救應，卻使屯兵於中央，隨處緊要，便當救之。因此，兵機並不曾經由成都，故無一人知其消息也。只有東吳這一路兵，未必便動：如見四路兵勝，川中危急，必來攻之；若四處不濟，安肯動也？臣料孫權想曹丕出兵三次之怨，必不肯從其言。雖然如此，須用一舌辯之士，徑往東吳以利害說之，則先利東吳；其四路之兵，何足憂乎？但未得說吳之人，臣故思之。何勞陛下聖駕來臨？」後主曰：「太后亦欲來見相父。今朕聞相父之言，如夢初覺，復何憂哉！」<br />
　　孔明與後主共飲數杯，送後主出府。眾官皆環立於門外，見後主忻然，面有喜色。後主別了孔明，上御車回朝。眾皆疑惑不定。孔明見多官中一人仰天而笑，面有喜色。孔明視之，乃義陽新野人也，姓鄧，名芝，字伯苗，見在蜀中為戶部尚書，漢司馬鄧瑀之後。孔明暗令人留住鄧芝。多官皆散，孔明教請芝到書院中，閒敘半日。孔明問曰：「今蜀、魏、吳鼎分三國，蜀主乃大漢也，欲討伐二國，一統中興，當先伐何國？」鄧芝答曰：「以愚意論之，魏雖漢賊，其勢甚大，急難搖動，當徐徐討之。今主上初登寶位，民心未安，當與東吳連合，結為唇齒，一洗先君舊願。此乃長久之計也，未審丞相鈞意若何？」孔明大笑曰：「吾思久矣，爭奈未得其人。今日方得也！」芝問曰：「丞相欲其人何為？」孔明答曰：「不辱君命，可謂士也。以此觀之，獨伯苗可矣，餘皆不可，吾故笑也。」芝曰：「愚才疏智淺，恐負丞相大用。」孔明曰：「吾來日奏知天子，便請伯苗投東吳一行，切勿推辭。」芝曰：「愚願往。」至次日，孔明奏准後主，差鄧芝去說東吳。芝拜辭，望東吳而來。未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　忠義士於詮死節</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>忠義士於詮死節</font></h4>
			　　卻說司馬昭聽知諸葛誕會合吳兵以決勝負，喚謀士二人商議。一人是散騎長史裴秀，一人是給事黃門侍郎鍾會。昭求破敵之策，鍾會曰：「吳兵會合諸葛誕者，實圖利也，以利誘之，必勝矣。」昭曰：「此言甚妙。」遂令石苞、周泰先引兩軍於石頭山埋伏，王基、陳騫精兵在後，卻令偏將成倅引兵數萬先去誘敵。又令陳俊引車仗牛馬驢騾，裝載賞軍之物，四面聚積於陣後。<br />
　　是日，諸葛誕令吳將朱異在左，文欽在右。只見魏陣中人馬不整，誕更不答話，乃大驅士馬徑進。成倅引兵退走，誕掩殺過。忽然一聲炮響，兩路兵殺來，左有石苞，右有周泰。誕大驚，急欲退時，王基、陳騫大率精兵殺到。淮南兵大敗。司馬昭亦引兵接應。誕引敗兵奔入壽春，閉門堅守。昭令兵四面圍定，並力攻城。<br />
　　此時吳兵退於安豐。魏主車駕駐於項城。鍾會諫曰：「今諸葛誕雖敗入城，糧草尚多，更有吳兵見屯安豐以為掎角之勢。今四面攻圍，緩則堅守不出，急則必然死戰。倘吳兵到來夾攻，吾軍無益。不如只三面攻之，留南門大隊，容賊自走；走則擊之，可全勝也。今吳兵必然帶糧不多，我引輕騎抄在其後，可不戰而自破矣。」司馬昭曰：「吾得子房也！」遂令王基撤退南面之兵，只留三面兵，築起土城，以為久計。原來淮水泛溺，土城一衝便倒，壽春城上軍士望之，大笑不止。<br />
　　卻說吳兵屯於安豐，孫琳喚朱異等入堂，責之曰：「量一壽春城不能救，安可併吞中原？如再不勝必斬！」朱異回本寨商議，牙將於詮曰：「城中軍士其心不一，我等可分一半精兵入城。將軍攻其外，我等在內殺出，卻令諸葛誕引兵守城，此為上策。」異從之。有全懌、全端等皆願入城。詮遂同懌、端會合文欽軍馬，引兵一萬入壽春。此時魏兵不得將令，未敢輕敵，任吳兵入城，乃報知司馬昭。昭令王基、陳騫引五千精兵，伏於吳兵來路：「若朱異來救壽春，不可與敵，只截其後，吳兵必自亂矣。」王、陳二人引兵伏定。朱異果然自引馬步軍來。正行之間，背後喊聲大震，忽兩軍殺到：左有王基，右有陳騫。吳兵大敗，各自逃命。異大掠無措，不敢回安豐，只奔到江邊見了孫琳，言說此敗之因。琳大怒曰：「累敗之將，要汝何用！」叱武士推出斬之。於是武士擁朱異斬於鑊裡。琳又責唐咨等曰：「若不得城，勿來見我！」此時孫琳自回建業。<br />
　　全端子全褘懼罪降魏，司馬昭加褘為偏將軍。唐咨兵退回上船。鍾會與昭曰：「今孫琳退去，外無救軍，城可圍矣。」昭從之，遂催兵攻圍。全褘感昭恩德，乃修家書與父全端、叔全懌，言孫琳不仁，再若無功，盡誅老小，以書射入城中。懌得褘書，遂引數千人開門降魏。魏兵欲入城去，被諸葛誕自至，魏兵乘高放箭，射入城中，城上矢石如雨，內外死者不計其數，屍橫遍野，血流成渠。連打數日方息。諸葛誕在城內憂悶，忽蔣班、焦彝二謀士進言曰：「城中糧少兵多，不能久守，可率吳、楚之眾，與魏兵決一死戰。今守此城，欲待天自殺敵人耳！」誕大怒曰：「吾欲守，汝欲戰，莫非有異心乎？再言必斬！」二人出而仰天長歎曰：「誕將亡矣！我等不如早降，免此一死！」是夜二更時分，蔣、焦二人逾城降魏，司馬昭重加用之。因此城中雖有敢戰之士，不敢言戰。<br />
　　魏兵四面築起土城，以防淮水。誕在城中只望水泛，衝倒土城，驅兵擊之。自秋至冬，並無淋雨，淮水不泛。看看糧盡，文欽在小城內與二子堅守，見軍士漸漸餓倒，只得來告誕曰：「糧皆盡絕，軍土餓損，不如將北方之兵盡放出城以省其食，只與吳兵固守，可保長久。」誕大怒曰：「汝教我盡去北軍，欲謀我耶？」叱左右推文欽斬之。欲擒二子，事已洩漏，文鴦、文虎卻將點兵，誕兵已到。鴦、虎二人各拔短刀，立殺數十人，飛身上城，一躍而下，越濠赴魏寨投降。司馬昭恨文鴦昔日單騎退兵之仇，欲令斬之。鍾會諫曰：「文欽之罪合誅，二子亦當滅族。今欽己亡，二子無路來降，且城未破，若殺降將，是堅城內人之心也。」昭允之，遂召文鴦、文虎入帳，以好言撫慰，賜駿馬錦衣，加為偏將軍，封關內侯。二子拜謝上馬，繞城大叫曰：「我二人蒙大將軍赦其反逆之罪，贈以爵祿，汝等何不早降！」城內人饑困日久，眾皆計議曰：「文鴦乃司馬氏大仇之人，尚且重用，何況我等也！」三千人結義了畢，欲出投降。諸葛誕大怒，日夜自來巡城，以殺為咸。<br />
　　鍾會知城中皆變，入帳與昭曰：「時已至矣！城可攻矣！」昭大喜，遂激三軍四面雲集，一齊攻打。北門守將曾宣獻門，放魏兵入城。誕知魏兵已入，慌引麾下數百人，自城中小路突出，至吊橋邊正撞著胡奮，手起刀落，斬誕於馬下。數百人欲自逃生，皆被亂箭射死。魏將王基引兵殺到西門，正遇吳將於詮。基大喝曰：「何不早降也！」詮大怒曰：「大丈夫受命為主，以兵救難，既不能救，又降他人，乃禽獸之類也！」以手拽盔擲於地曰：「人生在世，得死於戰場者，幸也！」急揮刀死戰三十餘合，人困馬乏，獨力難加，魏兵四面攻之，於詮被亂軍所殺。史官有詩贊曰：<br />
　　司馬當年圍壽春，降兵無數拜車塵。東吳雖有英雄士，誰及於詮肯殺身！<br />
　　司馬昭入城中，將諸葛誕老小盡皆斬之，夷其三族。武士推過誕帳下數百人來。昭曰：「汝等可降否？」眾皆大叫曰：「願與諸葛公同死，決不降汝！乞早殺之！」昭大怒，叱武士盡縛於城外，逐一問曰：「降者免死！」並無一人言降。隨斬一人，再問亦然。數百人一一研問，直殺至盡，並無一人言降。昭深加歎息不已，遂令埋之。後史官有詩歎曰：<br />
　　忠臣至死無移改，諸葛公休帳下兵。《薤露》歌聲應未斷，遺蹤直欲繼田橫！公休，誕字也。<br />
　　吳兵皆降於魏。裴秀告司馬昭曰：「吳兵老小盡在東南江、淮之地，今若留他，久必為變，不如坑之！」鍾會諫曰：「否。古之用兵者，全國為上，戮其元惡而已。若盡坑之，是不仁也，不如放歸江南，以顯中國之寬大耳。」昭曰：「此妙論也。」遂將吳兵盡皆放歸本國。唐咨、王祚因懼孫琳，不敢回國，亦來降魏。昭皆重用，令分佈三河之地。淮南已平，正欲退兵，忽報西蜀姜維引兵來取長城，邀截糧草。昭大驚，慌與多官計議退兵之策。未知如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
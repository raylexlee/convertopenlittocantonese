<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　姜維一計害三賢</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>姜維一計害三賢</font></h4>
			　　卻說姜維與鍾會曰：「可先令監軍衛瓘收艾。艾若殺瓘，反情實矣。將軍卻起兵討之，此正道也。」會大喜，遂令衛瓘引數十人入成都收鄧艾。瓘手下人止之曰：「此是鍾司徒令鄧徵西殺將軍，以正反情耳。切不可行。」瓘曰：「吾自有計。」遂發檄文二三十道。其檄雲：<br />
　　奉詔收艾，其餘各無所問。若早來歸，爵賞如先。敢有不出者，夷其三族。<br />
　　隨備檻車兩乘，星夜望成都而來。<br />
　　比及雞鳴，得見檄文者，皆拜於衛罐馬下。此時鄧艾在府中未起，瓘引數十人突入，大呼曰：「奉詔收艾父子！」艾大驚，滾下床來。瓘縛於車上，其子鄧忠出問曰：「為何？」言未畢，亦被捉下，縛於車上。艾手下將一齊趕來搶時，瓘叱之曰：「詔書在此，妄動者夷三族！鍾司徒大兵便到也！」眾望見塵頭起處，哨馬早到，各棄兵器而走。鍾會兵至，會大責曰：「養犢小兒，何敢如此！」以馬鞭撻其首。姜維亦罵曰：「匹夫！何不立功名於萬世耶？」艾亦大罵之。會令送赴洛陽。<br />
　　會入成都，盡得鄧艾軍馬，威聲大震，乃與姜維曰：「吾今日方趁平生之願矣！」維曰：「明公自淮南以來，算無遺策，司馬氏之盛，皆公之力。今復定蜀，威德震世，民高其功，主畏其謀，欲以保全得乎！夫韓信不背漢於擾攘，以見疑於既平；大夫種不從范蠡於五湖，卒伏劍而妄殛徙，豈闇主愚臣哉？利害之使然也。今君大功既立，大德已著，何不法陶朱公泛舟絕跡，登峨嵋之嶺，而從赤松子之游乎？」會笑曰：「君言遠矣。吾年方四旬，正欲立功名於萬世，耀祖宗於地下，豈可效陶朱公也？」維曰：「其他明公智力所能，無煩於老夫矣。」此乃姜維說鍾會反處。會撫掌大笑曰：「伯約知吾心耶。」二人自此每日商議用兵之策。維密與後主書曰：<br />
　　望陛下忍數日之辱，欲使社稷危而復安，日月幽而復明，再興漢室矣。<br />
　　鍾會正與姜維謀反，忽報晉公司馬昭大兵屯於長安，先有書到。會接書。其書之意雲：<br />
　　吾恐司徒收艾不下，自屯兵於長安。相見在近，以此先報。<br />
　　會大驚曰：「吾兵多艾數倍，晉公知吾獨能辦之。今自引兵來，是疑忌也。」遂與姜維計議。維曰：「君疑臣必死，豈不見鄧艾乎？」會曰：「吾意決矣！事成，則得天下；不成，則退西蜀，亦不失作劉備也。」維曰：「近聞郭太后新亡，可作太后有遺詔，教伐司馬昭，以正弒君之罪。據明公之才，可席捲中原也。」會曰：「伯約當作先鋒，富貴同享之。」維曰：「願效犬馬微勞。但恐諸將不服耳。」<br />
　　會曰：「來日上元令節，於故宮大張燈火，請諸將飲宴。如不從者，盡殺之。」維暗喜。<br />
　　次日，會、維二人請諸將宴飲，至三更，會執杯大哭。諸將驚問其故，會曰：「郭太后臨亡有遺詔在此，為司馬昭南闕弒君，大逆無道，早晚欲篡大魏天下，命吾討之。汝等各自簽名，共成此事。」眾皆大驚，面面相覷。會拔劍出鞘曰：「違令者斬！」眾將只得從之。畫字已畢，會困諸將於宮中，嚴兵守之。維曰：「我見諸將不服，不如坑之。」會曰：「吾已令宮中掘－坑，置棒數千，如不從者，打死填之。」<br />
　　時有心腹將丘建在側，建乃護軍胡烈手下舊人也。烈送建事會。建聽知此事，密告烈曰：「鍾司徒掘下大坑，又取白棒數千，但有不允興兵者，打死填之。」烈大驚，泣告曰：「吾兒胡淵領兵在外，安知會懷此心耶？汝可念向日之情，透一消息，雖死無恨。」建曰：「恩翁勿憂，某敢為之。」遂出告會曰：「主公軟監諸將在內，水食不便，可令一人往來傳遞。」會素納丘建之言，遂令丘建監臨。會吩咐曰：「吾以重事托汝，故勿洩漏。」建曰：「主公放心，某自有謹嚴之法。」建暗令胡烈親信人入內，烈以密書付其人。其人持書，火速到胡淵營內，細言其事，呈上密書。淵大驚，一時遍示諸營知之。眾將大怒，急來淵營商議曰：「我等雖死，豈肯從反臣耶？」淵曰：「十八日中，可驟入內，如此行之。」時有監軍衛瓘，深喜胡淵之謀，即整頓了人馬，令丘建傳與胡烈。烈報知諸將。<br />
　　卻說鍾會請姜維曰：「吾夜夢大蛇數千條咬吾，因此驚覺。」維曰：「夢龍蛇者，皆吉慶之兆也。」會大喜曰：「器仗已備，放諸將若何？」維曰：「此輩皆有不服之狀，久必為害，不如乘早戮之。」此是姜維先去鍾會牙爪，乘虛取事。會從之，欲給鎧甲與維，來殺魏將。維忽然一陣心疼，昏倒在地。此是天滅漢室也。左右扶起，忽報宮外洶洶，如失火之狀。會欲令人探時，喊聲大震，四面八方，無限兵到。維方甦醒。維曰：「此必是諸將作惡，可先斬之。」人報兵已入內。會令閉上殿門，諸將上宮，以瓦擊之，互相殺死數十人。宮外四面火起，城上矢石如雨，外兵砍開殿門殺入。會自掣劍立殺數人。城上亂箭將會射倒，先梟其首。維拔劍下殿，往來衝殺，不幸心疼轉加。維仰天大叫曰：「吾計不成，乃天命也！」言畢，自刎而死。時年五十九歲。宮中死者數百人。衛瓘曰：「眾軍備歸營所，以待王命。」魏兵互相爭剖維腹，其膽大如雞卵。瓘不能禁止。各軍要報仇，盡將姜維、理鍾會妻、子殺之。<br />
　　鄧艾部下之人，見鍾會、姜維已死，遂連夜去追劫鄧艾。早有人報知衛瓘。瓘曰：「是我捉艾，今若留他，我無葬身之地矣。」護軍田犢曰：「昔鄧艾取江油之時，欲殺犢，得眾官告免。今日當報此恨！」瓘大喜，遂遣田犢引五百兵趕至綿竹，正遇鄧艾父子放出檻車，欲還成都。艾只道本部兵到，不作難備，欲待問時，被田犢一指，艾父子死於亂軍之中。此乃姜維一計害三賢也。後史官有詩曰：<br />
　　後主投降獻蜀川，天亡安得計謀全？<br />
　　鄧艾遭刑鍾會喪，姜維一計害三賢。<br />
　　又史官因鄧艾蓋世之功，乃有廟贊詩一首曰：<br />
　　自幼能籌畫，多謀善用兵。凝眸知地理，仰面識天文。<br />
　　馬到山根斷，兵來石徑分。功成自被害，魂繞漢江雲。<br />
　　又史官有鍾會廟贊詩曰：<br />
　　漢時良將後，幼作秘書郎。當世誇英俊，時人號子房。<br />
　　壽春多贊畫，蜀郡逞軒昂。不學陶朱法，遊魂返故鄉。<br />
　　又史官有姜維廟贊詩曰：<br />
　　涼州誇上士，天水產奇才。曾得高人授，親傳秘訣來。<br />
　　中原曾九犯，爵位顯三台。隻身扶西蜀，傾危可痛哉。<br />
　　又史官評鍾會、鄧艾曰：<br />
　　王淩風節格尚，毋丘儉才識拔乾，諸葛誕嚴毅威重，鍾會精練策數，咸以顯名，致茲榮任，而皆心大志迂，不慮禍難，變如發機，宗族塗地，豈不謬惑耶！鄧艾矯然強壯，立功立事，暗於防患，咎敗旋至，豈遠知乎諸葛恪而不能近自見，此蓋古人所謂目論者也。<br />
　　後裴鬆之辨姜維曰：<br />
　　盛之譏維，誠為不當。於時鐘會大眾既造劍閣，維與諸將列營守險，會不得進，已議北還，全蜀之功，幾乎立矣。但鄧艾詭道傍入，出於其後，諸葛瞻既敗，成都自潰。維若回軍救內，則會乘其背。當時之勢，焉得兩濟？而責維不能奮節綿竹，擁衛其主，非其理也。會欲盡坑魏將，以舉大事，授維重兵，使其前驅。若令魏將皆死，兵在維手，殺會復漢，不為難矣。夫功成意外，然後為奇，不可以事有差牙，而抑之不然。設使田單之計，邂逅不會，復可謂之愚暗哉！<br />
　　卻說姜維、鍾會、鄧艾已死，張翼等死於亂軍之中，師纂破分其屍。太子劉璿、漢壽亭侯關彝關公之孫皆戰敵，被魏兵所殺。軍民大亂，互相踐踏，死者不計其數。旬日後，賈充先至，出榜安民，方始寧靖，留衛瓘守成都。此時軍民安堵，秋毫無犯，乃遷後主赴洛陽面君。止有尚書令樊建、侍中張紹、光祿大夫譙周、秘書郎郤正、殿中督張通等數人跟隨。廖化、董厥皆托病不起，後皆憂死。未知後主遷洛陽若何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　呂布刺殺丁建陽</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>呂布刺殺丁建陽</font></h4>
			　　董卓視之，此人官拜荊州刺史，姓丁，名原，字建陽。因何進降詔，遂引軍至洛陽。當日倚恃兵權，敢出抗拒。董卓大怒，叱之曰：「朝廷大臣尚不敢言，汝何等之人，輒敢多言耶！」遂掣佩劍在手，欲斬之。時李儒見丁原背後一人，身長一丈，腰大十圍。弓馬熟閒，眉目清秀。五原郡九原人也，姓呂，名布，字奉先，官拜執金吾。自幼隨從丁原，拜為義父。當日，布執方天畫戟，立於丁原之後。李儒會意，急向前曰：「今日飲宴之處，不可以談國政，來日向都堂公論未遲。」眾人皆勸丁原上馬。呂布手執畫戟，目視董卓而出。眾皆奉送丁原上馬而去。<br />
　　董卓與百官曰：「吾所見者，合公道否？」盧植立於筵上曰：「明公所見差矣。昔商之太甲不明，伊尹放之於桐岡宮；昌邑王登位，方立二十七日，造罪三千餘條，霍光告太廟而廢之。進上皇帝年紀雖幼，聰明仁智，並無分毫過失。汝乃外郡刺史，素不曾參預國政，又無伊尹、霍光之大才，何敢強主廢立之事？聖人有雲：『有伊尹之志則可，無伊尹之志則篡也。』汝莫不待篡漢天下耶？」董卓大怒，拔劍向前欲殺植。侍中蔡邕、議郎彭伯諫曰：「盧尚書海內大儒，人之望也。今先害之，天下震怖。」卓乃止，但免植官。遂逃難而隱於上谷。司徒王允出曰：「廢立之事，不可酒後商議，別日再聽約束。」於是百官皆散。董卓按劍立於園門，意欲傷害百官。忽一人躍馬持戟，於園門外往來，卓問李儒：「此何人也？」儒曰：「此丁原義兒呂布，勇極不可當也。」卓乃潛入園迴避，百官因此得脫回家。<br />
　　次日，人報董卓：「丁原引軍，城外搦戰。」卓怒，引軍馬出。兩陣對圓，卓見對陣呂布出馬，頂束髮金冠，披百花戰袍，擐唐猊鎧甲，係獅蠻寶帶，騎一匹衝陣劣馬，持方天畫戟，往來馳驟，貌若天神。卓心中驚駭。丁建陽於陣中縱馬直出，亦指卓而罵曰：「漢天下不幸，閹官弄權，以致萬民受於塗炭。爾乃涼州刺史，於國無寸箭之功，焉敢亂言廢立，侮慢朝廷？實欲反耶！」董卓無言可答。呂布飛馬挺戟殺過來。董卓先走了。建陽率軍馬一掩，卓軍大敗，走三十餘里。<br />
　　卓收軍下寨，聚眾商議。卓曰：「吾觀呂布，非常人也。吾若得此人，何慮天下哉！」帳前一人出曰：「主公勿憂。某與呂布同鄉，足知其人勇而無謀，見利忘義。憑三寸不爛之舌，說呂布拱手來降主公，可乎？」卓大喜，觀其人，乃虎賁中郎將李肅。卓曰：「汝去說呂布，以何而進？」肅曰：「某聞主公有名馬一匹，號曰『赤兔』，日行千里。須得此馬，更用金珠，以利結其心，呂布必反丁原，來投主公也。」卓問李儒曰：「此言可乎？」儒曰：「主公欲取天下，何惜一馬！」卓欣然與之，更與黃金一千兩、明珠數十顆、玉帶一條。<br />
　　李肅騎了赤兔，帶二匹從馬，三個人投呂布寨來。伏路軍人圍住，肅曰：「可報與呂將軍知道，故人來見。」軍士報入帳中來。肅與布曰：「賢弟別來無恙？」布半晌，思想不起，問曰：「足下果何人耶？」李肅曰：「鄉中故人，何故失忘？某乃李肅是也。」布下拜曰：「鄉兄，久不相見，見居何處？」肅曰：「仕於漢朝，見任虎賁中郎將之職。聞賢弟匡扶社稷，不勝之喜。有良馬一匹，日行千里，渡水登山，若履平地，名曰『赤兔』。李肅不敢乘坐，特來獻與賢弟，以助虎威。」布聽罷，便牽過來，果然那馬渾身上下，火炭般赤，無半根雜毛；從頭至尾長一丈；從蹄至項鬃高八尺；嘶喊咆哮，有騰空入海之狀。呂布見了大喜。史官有四句詩，單道赤兔馬。詩曰：<br />
　　奔騰千里蕩塵埃，渡水爬山紫霧開。<br />
　　掣斷絲韁搖玉轡，火龍飛下九天來。<br />
　　布謝肅曰：「兄與此龍駒，布將何報之？」肅曰：「某為義氣而來，豈望報乎！」佈置酒相待。酒酣，肅曰：「肅與賢弟少得相見，令尊多曾會來，此馬亦不可說。」布曰：「兄醉矣。」肅曰：「何以知之？」布曰：「先父棄世多年，安得與兄多會？」肅大笑曰：「非也。某說今日丁刺史。」布惶恐而言曰：「在丁建陽處亦出於無奈。」肅曰：「賢弟有擎天架海之才，而四海孰不懼怕？功名富貴，如探囊取物，何言無奈而在人之下乎？」布曰：「布欲大展其能，恨不逢主。」肅笑曰：「『良禽相木而棲，賢臣擇主而佐。』青春不再，悔之晚矣。」布曰：「兄在朝廷，觀何人為世英雄？」肅曰：「某遍觀大臣，皆不如董卓。董卓為人，禮賢敬士，寬人厚德，賞罰分明，終成大事。」布曰：「某欲從之，恨無門路。」肅取金珠玉帶列於布前。布驚曰：「何為有此？」肅令叱退左右，告布曰：「此是董刺使久慕賢弟之德，特令某送禮物以獻。赤兔馬亦董公所贈也。」布曰：「董刺史如此見愛，某將何禮報之？」肅曰：「如某之不才，尚加為虎賁中郎將；公若到彼，貴不可言。」布曰：「恨無功可往報之。」肅曰：「功在反手之間，弟不肯為耳。」布沉吟久曰：「兄長少待，容吾到軍中殺了丁原，引軍歸董刺史，若何？」肅曰：「但恐賢弟不能為耳。」布提刀便起，徑到軍中。<br />
　　丁原秉燭觀書，當見提刀而至，丁原曰：「吾兒來，有何事故？」布曰：「吾乃當世之大丈夫也，安肯為汝子乎！」丁原曰：「奉先何故心變？」布向前，一刀砍下丁原首級，大呼左右：「丁原不仁，吾已殺之。肯從吾者在此，不從者自去！」軍士散其太半。<br />
　　布提首級見肅。肅又曰：「某當先去報主公，來接將軍。」布一面收軍。肅報董卓。卓置酒去迎呂布，布獻了丁原首級。卓下馬，攜手入帳中。卓先下拜，曰：「卓今得將軍，旱苗而得甘雨也。」布納卓而拜之，曰：「布今棄暗投明，願以父事之。」卓大喜，重賞李肅。是日，以金甲錦袍賜布，暢飲而散。董卓又得呂布並帶來軍馬，其勢越大，乃自領前將軍事，封弟董旻為左將軍、鄠音戶侯，封呂布為騎都尉、中郎將、都亭侯。<br />
　　初，李儒薦蔡邕曰：「伯喈非常人也，若主公用之，大事可就。」卓使人徴之，邕托疾不起。卓怒曰：「我能滅人九族，犯者無素休。」人報邕，邕急往。卓拜邕為祭酒，甚相敬重，恩賜不少。三日之間，周歷三台，先補侍御史，又轉侍書御史，遷尚書。遷為侍中。<br />
　　李儒勸卓早定廢立之計。卓次日於省中設宴，會集公卿，令呂布將甲士千餘，侍衛左右。是日，太傅袁隗與百官皆到。酒行數巡，卓按劍曰「大者天地，次者君臣，所以為治。今上皇帝闇弱，不可以奉宗廟為天子。吾依伊尹、霍光故事，廢帝為弘農王，立陳留王為君。汝大臣意下如何？」群臣惶怖，莫敢對。座上一人應聲而出曰：「太甲不明，伊尹放之；昌邑有罪，霍光廢之。今上富於春秋，有何不善？汝欲廢嫡立庶，欲為反耶？」眾視之，乃中軍校尉袁紹也。卓大怒，叱之曰：「豎子！天下事在我！我今為之，誰敢不從！汝視我之劍不利也？」袁紹亦拔劍出，曰：「汝劍雖利，吾劍豈不利也！」兩個在筵上敵對。性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
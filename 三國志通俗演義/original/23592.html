<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　八陣圖石伏陸遜</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>八陣圖石伏陸遜</font></h4>
			　　救駕者乃常山真定人也，姓趙，名雲，字子龍，官授虎威將軍。此時趙雲在川中江州，聽知吳、蜀交兵，遂引軍出。忽見東南一帶火光沖天，雲心驚，遠遠探視，不想先主遭困，雲奮勇衝殺而來。陸遜聞是子龍，令軍退去。雲正殺之間，偶遇朱然，一槍刺然於馬下，殺散吳兵，救出先主，望白帝城而走。先主曰：「朕今得脫矣，手下將士如何？」雲曰：「敵軍在後，不可久遲。陛下且入白帝城歇息，臣再引兵復來救之。」此時先主僅存百餘人入白帝城。後人贊陸遜詩曰：<br />
　　陸遜運良籌，能分吳國憂。揮毫關將墮，焚鎧蜀王羞。<br />
　　功業昭千載，聲名播九州。至今巫峽地，草木尚添愁。<br />
　　又詩曰：<br />
　　持矛舉火破連營，玄德窮奔白帝城。<br />
　　一旦威名驚蜀、魏，吳王寧不敬書生。<br />
　　卻說傅彤斷後，被吳兵八面圍住。丁奉大叫曰：「川將死者無數，降者極多！汝主劉備已被擒捉，解將去了！今汝力窮勢孤，何不早降？」傅彤叱之曰：「吾乃漢將，安肯降吳狗乎！」言訖，忿怒越加，挺矛縱馬，率蜀軍奮力惡戰，不下百餘合，往來衝突，不能得脫。彤長歎曰：「吾今休矣！」言訖，口中吐血，死於吳軍之中。後人贊傅彤詩曰：<br />
　　夷陵吳、蜀大交兵，陸遜施謀用火焚。<br />
　　至死猶然罵「吳狗」，傅彤真乃漢將軍。<br />
　　蜀祭酒程畿，匹馬奔到江邊，教蜀水軍赴敵。時有吳兵隨後驟至，水軍四散。畿部下將叫曰：「程祭酒快上馬走罷！吳兵至矣！」畿怒曰：「吾自從主上出軍，未嘗赴敵而逃！」言未畢，吳兵驟至。四下無路，畿拔劍自刎。後人有詩贊曰：<br />
　　江陽剛烈，立節明君。兵合遇寇，不屈其身。<br />
　　單夫只役，隕命於軍。<br />
　　時有先鋒張南久圍夷陵城，忽馮習到，言蜀兵敗，遂引軍來救先主，孫桓方才得脫。張、馮二將正行之間，前面吳兵殺來，背後孫桓從夷陵城殺出，兩下夾攻。張南、馮習奮力衝突，不能得脫，死於亂軍之中。後人有詩贊曰：<br />
　　休元輕寇，捐軀致害。文進奮身，同此顛沛。<br />
　　患生一人，至於弘大。休元，乃馮習之字。文達，乃張南之字。<br />
　　時有蠻王沙摩柯，匹馬奔走，正逢周泰，交戰十合，被泰斬之。蜀將杜路、劉寧，盡皆降吳。蜀營一應糧草器仗，寸尺不存。蜀將川兵，降者無數。趙雲恐車駕有失，引本部軍保護入白帝城。<br />
　　卻說陸遜大獲全功，引得勝之兵，直往西追襲。前離夔關不遠，遜在馬上看見前面臨山傍江，一陣殺氣沖天而起，遂勒馬回顧眾將曰：「前面必有埋伏，三軍不可進矣。」即倒退十餘里，於地勢空闊去處擺成陣勢，以禦敵軍。即差哨馬前去探視，回報曰：「無軍屯在此。」遜不信，遂下馬登高望之，殺氣復起。遜再令人仔細觀之，回報曰：「一騎之跡也無。」遜見日將西沉，殺氣越加，心中猶豫，又令人探之，回報曰：「江邊止有亂石八九十堆，並無人馬。」遜大疑，尋土人問之。須臾，引數十人到。遜問曰：「亂石作堆者，何也？」土人曰：「此石乃諸葛丞相入川之時，驅兵到此，取石排成陣勢，乃於沙灘之上常常有氣如雲，從內而起。此處地名漁腹浦也。」<br />
　　陸遜聽罷，上馬引數十騎來看石陣，立馬於山坡之上，但見四面八方，皆有門有戶。遜笑曰：「此乃惑軍之術也，有何益焉！」遂引縱騎下山坡來，直入石陣觀看。部將曰：「日暮矣，請都督早回。」遜方要出陣，忽然狂風大作，飛砂走石，遮天蓋地，但見怪石嵯峨，槎枒似劍；橫沙立土，重疊如牆；江聲浪湧，有如劍鼓之聲。遜大驚曰：「吾中諸葛亮之計也！」急欲回時，無路可出。正驚疑之間，忽見一老人立於馬前，笑曰：「將軍欲出此陣乎？」遜曰：「願老者引出之。」老人策杖徐徐而行，徑出石陣，並無所礙，送至山坡之上。遜問曰：「老者何人也？」老人答曰：「老夫乃黃承彥也。昔小婿諸葛孔明入川之時，於此布下石陣，名『八陣圖』。反覆八門，按遁甲休、生、傷、杜、景、死、驚、開。每日每時，變化無窮，可比十萬之精兵也。臨去之時，曾吩咐老夫道：『後有東吳大將迷於陣中，莫引而出之。』老夫隱於此山，專學道義。卻才在於山岩之上，忽見將軍從『死門』而入，料想不識此陣，必然迷矣。老夫不忍，特自『生門』引出也。」遜曰：「公曾學否？」黃承彥曰：「變化無窮，不能學也。」遜慌忙下馬，拜謝而回。左右問曰：「此人何不殺之？」陸遜曰：「此仁者之人也。」後人贊「八陣圖」詩曰：<br />
　　孔明施妙用，佈陣向沙堤。未許桓溫識，先教陸遜迷。<br />
　　江聲喧鼓角，山氣吐雲霓。廟貌今猶在，應須萬古題。<br />
　　宋賢晁堯臣有《賦八陣圖》詩云：<br />
　　怪石成堆抵萬軍，孔明佈陣在江濱。四頭八尾分形勢，三略六韜驚鬼神。<br />
　　天地風雲生變化，鳥蛇龍虎按經綸。歷觀自古行兵者，妙策如公有幾人。<br />
　　杜工部《贊八陣圖》詩曰：<br />
　　功蓋三分國，名成「八陣圖」。江流石不轉，遺恨欲吞吳。<br />
　　陸遜歎曰：「諸葛孔明真『臥龍』也，吾不及之！」於是下令，便教班師還吳。左右曰：「劉備兵敗勢窮，困守一城，正好乘勢而擊之。今見石陣而退，何也？」遜曰：「吾非懼石陣而退兵也。吾料魏主曹丕奸詐多出，與父無異，今知我勝，必然追襲。若深入西川，急難退矣。吾恐彼乘虛而襲我根本，故勒兵回。」遂令一將斷後，遜率大軍而回。退兵未及二日，三處人來飛報：「魏兵曹仁出濡須，曹休出洞口，曹真出南郡：三路軍馬數十萬，星夜至境，未知何意。」遜笑曰：「不出吾之所料也。吾已令兵拒之，不足憂也。」諸將拜伏曰：「都督真神機妙算也。」未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
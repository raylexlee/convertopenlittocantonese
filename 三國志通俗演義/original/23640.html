<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孫峻謀殺諸葛恪</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孫峻謀殺諸葛恪</font></h4>
			　　卻說眾將救起諸葛恪，扶在馬上。恪問其故，有中散大夫蔣延告曰：「此氣乃白虹也，主喪兵之兆。太傅只可回朝，不宜伐魏。」恪大怒曰：「汝安敢出不利之言，慢吾軍心！」叱武士斬之。眾皆告免，遂貶蔣延為庶民，仍催兵前進。丁奉曰：「魏以新城為諸路隘口，若先取得此城，司馬師破膽矣。」恪大喜，即催兵直打新城。守城牙門將軍張特，見吳兵大至，閉門堅守。恪令兵四面圍之。早有流星馬報入洛陽，說司馬昭三路兵敗而走，吳兵見今乘勢入寇。司馬師自責曰：「非他人之罪，乃吾之過也。如付當之？」主簿虞鬆曰：「今諸葛恪圍困新城，急切攻打不下，且未可與戰，吳兵遠來，人多糧少，待糧盡自走也。可令毌丘儉引兵拒住，任他搦戰，只不與交鋒。不過救月，軍馬懈怠，自然思歸，那時擊之，必全勝矣。還當提防蜀兵又出。」師曰：「然。」遂令司馬昭引一軍助郭淮，防姜維入寇；毋丘儉、胡遵拒住吳兵。<br />
　　卻說諸葛恪連月攻打新城不下，立斬數將，眾皆奮力登城，攻打東北角，城將待陷。張特在城中定一計，乃令舌辯之士一人到吳寨，見丁諸葛恪。恪怒曰：「如何不早降？」其人告曰：「魏主王法太重，若遇困城，守城將堅守一百日，若無救兵至，出城降者，家族不坐罪。今已九十餘日，望乞再容數日，某主將盡率軍民來降。今先具花名呈上。」恪遂深信之，收了軍馬，遂不攻城。原來張特用緩兵之計，哄退吳兵，即時拆城中房屋、於破城處修補充備。次日，張特登城大罵曰：「吾城中尚有半年之糧，豈肯降吳犬耶？盡戰無妨！」恪大怒，掣刀催兵打城。城上亂箭射下，恪額上正中一箭，翻身落馬。諸將救恪還寨，金瘡舉發。軍士皆無戰心；又因天氣亢炎，人皆飲污水，病者無數。恪金瘡稍可，自起欲催兵攻城。營吏告曰：「人皆有病，安能戰乎？」惱怒叱退：「再說病者斬之！」眾軍聞知，各逃無數。人報恪曰：「都尉蔡林自引一軍，投魏去了。」恪大驚，自乘馬遍視各營，人皆果然黃腫，死者無數，遂傳令勒兵還吳。早有細作報知毌丘儉。儉盡起大兵，隨後掩殺。吳兵大敗而歸。恪甚羞慚，托金瘡病不入朝見，只還私宅。吳主孫亮自幸問安，文武官僚皆來拜見。恪恐多官議論，先將心腹官員過失，輕則發遣邊方，重則斬首示眾。於是內外官僚無不悚懼。又令心腹將張約、朱恩管御林兵，以為牙爪。<br />
　　卻說孫峻字於遠，乃孫堅弟，孫靜曾孫，孫恭之子也。權甚愛之，命掌御林軍馬。聞知諸葛恪令張約、朱恩二人掌御林軍馬，峻心中大怒。忽報太常卿滕胤入見。峻接入禮畢，胤曰：「諸葛恪權柄太重，殺害公卿，將有不仁之心。何不早圖之？」峻曰：「我知之矣！可奏聞天子。」於是孫峻、滕胤入奏吳主孫亮。亮曰：「膚見此人，甚是恐怖，寢食不安，欲制之，未得其便。今卿等果有忠義，當密圖之。孫子遠既掌內兵，可以圖也。」胤曰：「陛下設席請恪，壁中暗伏武士，擲杯為令，就席間殺之，以絕後患。」亮從之。<br />
　　卻說諸葛恪自淮南回宅，心神恍惚，動止弗安。忽一日，步行至中堂，見一人批麻掛孝而入。恪急叱問之，其人大驚無措。恪令拿下拷問，其人告曰：「某乃孝子也，新喪父親，入城請僧追薦；初見是寺院而入，卻不想是太傅之府，卻怎生來到此處也？」恪大怒，捉守門軍問之。軍士告曰：「某等數十人，皆持戈戟把門，安敢一刻有離，並不見一人入來。」恪大疑，皆斬之。是夜，恪睡臥不安，忽聽的正堂中聲響如同霹靂。恪自出視之，見中粱折為兩段，陰風習習，悲切啾啾，但見孝子與數十人，各提頭索命。恪驚倒在地，良久方蘇。次日盥漱，聞水血臭。恪叱侍婢換水，連換數盆，皆臭無異。恪大怒，立斬侍婢，又令取衣穿。侍婢進衣，亦有血臭，連換數次，其臭無異。<br />
　　恪惆悵不己，忽報有使至，宣太傅赴宴。恪令安排車仗，方欲出府，有黃犬銜恪衣服，嚶嚶作聲，如哭之狀。恰曰：「犬不欲我入朝乎？」遂坐，少時又起。犬又銜衣，如此者三次。恪怒曰：「犬戲吾也！」令左右逐出，遂乘車出府。車前一道白虹，自地而起，如白練沖天而去。恪問左右曰：「莫非不祥？」從者曰：「吉慶之兆也，主公勿疑。」恪至宮門，一人拜迎於地，曰：「太傅尊體欠安，且請回府。」恪視之，乃武衛將軍孫峻也，此是峻見恪有疑色，用其言穩之。恪不疑。恪曰：「吾自見天子。」又行到數十步，見心腹將張約忽進車前密告曰：「今日宮中設宴，未知好歹，主公不可入也。」恪心中大疑，遂令回車。回不到十餘步，滕胤乘馬至。胤忙下馬，近車前曰：「太傅何故便回？」恪曰：「吾忽然腹痛，不可見天子。」胤曰：「朝廷為太傅軍回，不曾面敘，敬請赴宴議事。太傅雖感貴恙，可免強見之。」<br />
　　恪從其言，同胤入後殿。吳主孫亮接入，禮畢曰：「朕久不見卿，欲議一密事也。「恪奏曰：「何事？」亮曰：「且飲幾杯。」遂令孫峻把盞。恪心疑，推托曰：「病軀未可，不能飲酒。」峻曰：「太傅府中常服藥酒，飲之可乎？」格曰：「此酒可也。」峻令恪心腹人即取恪自製藥酒到，恪方才放心飲之。酒過數巡，吳主孫亮托事先出。峻下殿脫了長服，著短衣，內披環甲，手提利刃，上殿大呼曰：「天子有詔，誅逆賊！」諸葛恪大驚，擲杯於地，欲拔劍迎之，頭已落地。張約見峻斬恪，揮刀轉來迎之。峻閃過時，刀尖傷其左指。竣轉身一刀，砍中張約右臂。武士一齊擁出，砍倒張約，剁為肉泥。朱恩欲走，亦被殺之。峻大聲而言曰：「諸葛恪吾已奉詔斬之，並不管汝等官軍之事！」於是恪手下之人皆安心不懼。峻令熏掃血地，復請天子宴飲，令人用蘆席包恪屍首，又用篾束之，用小車載出，棄於城南門外石子岡亂塚坑內。今為亂葬坑也。<br />
　　卻說諸葛恪妻正在房中，心神恍惚，動止不寧。忽一婢女入房，恪妻問曰：「汝遍身如何血臭？」其婢反目切齒，飛身跳躍，頭撞屋樑，口中大叫曰：「吾乃諸葛恪也！被奸賊孫峻謀害！」恪合家老幼，驚惶號哭，聞於四遠。不時軍馬忽至，將恪合家縛於市曹斬之，夷其三族。恪未死之先，江南小兒謠言曰：「諸葛恪，蘆葦單衣篾鉤落，於河相救成子閣。」成子閣者。石子岡也。建業南有長陵，名曰石子岡，葬者依焉。鉤落者，校飾革帶，世謂之「鉤落帶」。恪果以蘆席裹身而篾束其腰，投於此岡矣。恪死於吳建興二年冬十月也。昔日諸葛謹在時，見恪聰明盡顯於外，歎曰：「此子非保家之主也！」果然應之。又有魏光祿大夫張緝曾對司馬師曰：「諸葛恪不久死！」師問其故，緝曰：「威震其主，功蓋一國，何能久乎？」亦中其言。後人有詩曰：<br />
　　堪笑當年諸葛恪，聰明好殺弄朝綱。不祥屢現心無悟，席捲投屍石子岡！<br />
　　又評曰：<br />
　　諸葛恪才氣乾略，邦人所稱，然驕且吝，周公無觀，況矜己凌人，能無敗乎？若躬行所與陸遜及弟融書，則悔吝不至，何尤禍之有哉？滕胤厲修士操，遵蹈規矩，而孫峻之時猶保其貴，必危之理也。峻、綝凶豎盈溢，固無足論。濮陽興身居宰輔，慮不經國。協張布之邪，納萬彧之說，誅夷宜哉。<br />
　　卻說孫峻殺了諸葛恪，吳主孫亮封峻為丞相、大將軍、富春侯，總督中外諸軍事。自此權柄盡歸於孫竣矣。<br />
　　卻說姜維在成都，聞諸葛恪訃音，遂入朝奏准後主，復起大兵伐魏。早有細作報知司馬師。未知勝負如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
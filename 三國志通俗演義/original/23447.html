<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹操興兵報父仇</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹操興兵報父仇</font></h4>
			　　朱雋曰：「要破山東群賊，必須得曹孟德方可。」李傕曰：「今在何處？」雋曰：「自揚州募兵，濮陽破賊，攻於毒於武陽，擊匈奴於內黃，皆獲全勝。見引兵於東郡權州事。差人就命曹孟德方可。領兗州牧，破山東群寇，可剋日而定也。」傕大喜，星夜差人齎賞賜，命東郡太守曹操與濟北相鮑信一同破賊。操領了聖旨，會合鮑信，一同興兵，擊賊於壽陽。鮑信殺入重地，被賊所害，屍首不知何處。操追趕賊兵直到濟北，降者數萬。操因得賊作前驅，馬到處，無不賓服。不到百餘日，操招安到降兵三十餘萬、男女百餘萬口。收到精銳者，號為「青州兵」，其餘百姓盡皆屯田。曹操自此威權日重，四方之士，歸順者多。此是初平三年冬十二月。捷書報到長安，李傕加曹操為鎮東將軍。操馳表稱謝。<br />
　　操在兗州，招賢納士，有叔姪二人來投操，乃潁川潁陰人也。其叔濟南荀昆之子，姓荀，名彧音育，字文若，人稱王佐之才，時年二十九歲。舊從袁紹，見紹非成大事之人，因此投曹操。曹操一見，遂與談論兵書戰策、當世急務。曹操大喜曰：「吾之子房也。」以彧為行軍司馬。其姪乃漢末海內名士，何進拜黃門侍郎，見董卓專權，棄官歸鄉，後與叔事曹操。姓荀，名攸，字公達。操以為行軍教授。曹操得此二人，朝暮講論不倦。荀彧勸操納士招賢，卑禮厚幣，四方求之。彧曰：「某聞劉岱有一賢士，勝某十倍。岱亡，今日不知何在。此人乃東郡東阿人也。身長八尺三寸，美須，眉清目秀。姓程，名昱，字仲德。」操曰：「吾亦聞名久矣。」遂遣人於鄉中尋問。果得消息，於山中讀書，操拜請之。程昱來見，曹操大喜。昱謂荀彧曰：「某乃孤陋寡聞之士，何錯薦於明公？公之鄉中有一大賢，何不請來以助明公乎？」彧問是誰，昱曰：「潁川陽翟人也，姓郭，名嘉，字奉孝。」彧乃猛省曰：「吾失算計也。」遂啟操徵聘郭嘉。嘉到兗州，共論天下之事。操言：「使吾成大事者，必此人也。」嘉亦對人曰：「此真吾主也。」郭嘉薦光武嫡派子孫，淮南成德人也。智謀兼全，文武足備。十三歲與母報仇，手殺仇人頭，拜於墓前。二十餘歲在揚州席間，砍殺剛強鄭寶，名聞淮海。姓劉，名曄音葉，字子陽。操一見大喜。曄薦出二人：一個是山陽昌邑人也，姓滿，名寵，字伯寧；一個是武城人也，姓呂，名虔，字子恪。曹操亦素知這兩個名譽，就以為軍中從事。滿寵、呂虔共薦一人，乃陳留平丘人，舊依劉表，見表不明，隱於魯陽。姓毛，名玠，字孝先。曹操以為從事。<br />
　　有一將，引軍數百人來投曹操，乃泰山巨平人也，姓於，名禁，字文則。操見其人弓馬熟嫻，武藝出眾，命為點軍司馬。操每日稱於禁之能。夏侯惇引一大將來參見，禮畢，操與諸官皆大驚。其人形貌魁梧，身材雄偉。操問之，惇曰：「此乃陳留人也，姓典，名韋。舊跟張邈，與帳下人不和，手殺十數人，而逃竄於山中。惇出射獵，見一大漢，逐虎過澗，即典韋也。收留軍中久矣。今見主公誇逞將才，某故獻上。」操曰：「吾觀此人，一表非俗，必有智力。」惇曰：「幼年與友人劉氏報仇，殺李永全家，提頭直出鬧市，數百人皆不敢近視。今所使軍器兩枝鐵戟，重八十斤，臂上挾之。飛馬刺人，如同無物。」操不信。惇令韋使之，挾戟驟馬，上下如飛，操愕然曰：「真天神也！吾若早知，豈肯沉溺乎？」帳下一面大旗，上下使絨繩牽之，中有大漢一人，挾執旗桿，時值大風，旗軍欲倒。典韋向前喝退眾軍，解去絨索，止用一手執定旗桿，立於風中。操曰：「此古之惡來也！」惡來，紂王時人，極有氣力。遂命為帳前都尉，解身上細白錦襖，駿馬雕鞍以賜之。<br />
　　因是曹操勢大，威鎮山東。文有謀臣，武有猛將，翼衛左右，共圖進取。謀士有荀彧、荀攸、程昱、郭嘉。文武兼全有劉曄、毛玠、滿寵、呂虔、樂進、李典。武將有夏侯敦、夏侯淵、曹仁、於禁、典韋。多有部下之人，不及一一書名。有青州精兵三十萬。管領一應錢糧，舊有一人，乃河南中牟人也，姓任，名峻，字伯達。<br />
　　曹操既領大軍，屯紮袞州，營寨所掌，盡皆完備，乃遣泰山太守應劭，往瑯琊郡。瑯琊，今益都路沂州，本漢瑯琊國。《括地志》云：今兗州、沂州、密州，皆古瑯琊地也。取父曹嵩。嵩自陳留避難，隱居於此郡，與弟曹德一家老小四十餘人，帶從者百餘人，車乘百餘輛，驢騾馬匹極多，徑望兗州而來。道經過徐州界，太守陶謙，字恭祖，丹陽人也。平生溫厚純篤，人皆敬之。謙知曹操勢大,意欲結識,正無其由,聽知操父經過,遂出境迎接,再拜致敬,如父事之,大設筵會。住了兩日,謙差都尉張闓、將部兵五百護送曹嵩老小前去。闓隨車仗，謙送出廓自回。<br />
　　嵩前行到華、費間，華、費二縣皆屬泰山郡。費，音秘。時夏末秋分，大雨驟至，望華、費間投一古寺宿歇。寺僧三五人，邀於方丈安頓宅眷。張闓軍馬屯於兩廊。雨濕衣裝，軍士皆怨。張闓喚手下頭目於靜處商議曰：「我等本是黃巾餘黨，如今依傍陶謙處，無採取錢物。你們見押著車乘，欲得富貴不難。今夜三更，只推賊到來，把曹嵩一家殺了，取了許多錢物，同往山中落草，卻不是好？」眾皆應允。是夜，風雨未息，曹嵩在方丈中，忽聞四壁喊聲大舉。曹德提劍出看，就被搠死於法堂。曹嵩引一妾奔入方丈後，欲過牆走；妾肥胖不能出，嵩與妾躲於廁中，被亂軍所殺。應劭引數十人出寺，去投袁紹。張闓殺盡曹嵩全家，取了財物，放火燒寺，與五百人逃奔淮南去了。<br />
　　應劭下有逃命的軍士，飛報操。操聽知全家被殺，遂哭倒於地。夏侯敦等救起曰：「此是陶謙縱令軍士如此，可令人問罪。」曹操切齒曰：「殺父之仇，極天際地，如何不報！吾起大軍盡赴徐州，所轄之地，草木不留，吾之願也！」留荀彧、程昱領軍馬三萬守鄄城音絹城、范縣、東阿三縣，其餘盡起。教夏侯淵、於禁、典韋為先鋒。操令但得城池，盡皆殺戮，以雪父仇。<br />
　　時陳宮為東郡從事，與陶謙最好，知曹操起兵報仇，盡殺百姓，慌忙星夜前來見操。操想舊日之恩，請入帳中，然亦不賜坐。宮曰：「今聞明公起大兵，下徐州報尊父之仇，所到盡殺百姓，某因此特來進言。陶謙乃仁人君子，非剛強好利之輩，中間必有緣故。且州縣之民皆大漢百姓，與明公有何仇惡？殺之不祥。望三思然後行之，幸甚。」操大怒曰：「汝昔時棄我而去，今有何面目相見？陶謙殺吾一家，誓當摘膽剜心以祭之。汝與陶謙有舊，何敢阻我軍心？」宮默然而去曰：「吾亦無面目為漢之官也！」馳馬來投陳留太守張邈，邈待宮為上賓。<br />
　　且說操大軍所到之處，雞犬不留，山無樹木，路絕人行。陶謙在徐州，聞曹操起大軍馬來報父仇，仰天慟哭曰：「我獲罪於天，致使徐州之民受此大難！」又聞操盡殺徐州所轄之民並四下郡縣百姓，以孤徐州之勢，謙大罵張闓曰：「逆賊貪財，遂害及生靈！」急聚眾官商議。曹豹出曰：「即曹操兵至，豈可束手待死？某願助使君破之。」眾官皆雲：「豹言者是也。」陶謙不得不然，乃引軍出境來迎。<br />
　　謙望操軍到時，前面如鋪霜湧雪，起於白旗中間，靈幡二首，一書曹嵩名爵，一書曹德靈魂，大展「報仇雪恨」二旗。將軍馬列成陣勢，曹操縱馬出陣，身穿縞素袍，甲擐花銀鎧，含淚揚鞭大罵：「無端賊徒！敢傷吾父！」陶謙亦出馬於門旗下，馬上欠身與操施禮，曰：「謙本結好明公，故托張闓護送。不想賊心不改，致有此事。實不乾陶謙之故，幸望明公憐察其情而恕之。」操大罵曰：「老匹夫！殺吾父，尚敢亂言！誰可生擒老賊，享祭靈魂？」夏侯惇應聲而出。陶謙慌走入本陣。夏侯惇趕來，曹豹挺槍躍馬，向前迎敵。二馬相交，狂風大作，飛沙走石，折木拔樹，軍執旗幡盡皆刮倒。曹豹敵不住夏侯惇，回馬便走。兩軍皆亂。曹操亦收兵屯住。<br />
　　陶謙率軍入城，謙與眾計議曰：「吾觀曹操勢大難敵，吾命皆橫亡，不可逃矣。當自縛前往操營，任其剖割，救徐州一郡百姓之命。」言未絕，一人進前而言曰：「府君久鎮徐州，人民感恩。今曹將軍兵眾雖廣，未必便入城牆。府君與百官堅守不出，某雖不才，願施小計，教曹操死無葬身之地！」眾人大驚，便問計將安在。畢竟斯人是誰，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
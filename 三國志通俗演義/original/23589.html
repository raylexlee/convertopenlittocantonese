<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　劉先主猇亭大戰</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>劉先主猇亭大戰</font></h4>
			　　卻說虎威後將軍黃忠，於章武二年春正月，隨先主伐吳，忽聞先主所言老將皆無用，激起英雄之氣，即提刀上馬，引親隨五六人徑到夷陵營中。馮習、張南接入，問曰：「老將軍此來，必有故也？」忠曰：「吾自長沙跟天子到今，多負勤勞，未嘗有虧於吾。吾今年雖七旬有餘，尚食肉十斤，臂開二石之弓，能乘千里之馬，何為老矣？昨日主上言道吾等老而無用，故來此處與東吳交鋒，看吾斬將，老也不老！」<br />
　　正言間，忽報吳兵前部已到，哨馬臨營。忠奮然而起，出帳上馬。馮習等勸曰：「老將軍且休輕進。」忠不聽，縱馬而去。馮習令吳班領兵助戰。忠在吳軍陣前，勒馬橫刀，單搦先鋒潘璋交戰。璋引兵來迎。璋手將史蹟欺忠年老，挺槍來戰，鬥不三合，被忠一刀斬於馬下。潘璋大怒，揮關公使的青龍刀來戰黃忠。交馬數合，不分勝負。忠奮力惡戰，璋料敵不過，撥馬便走。忠乘虛追殺，吳班領兵助戰，全勝而回。路逢關興、張苞，興曰：「我等奉聖旨，教來助老將軍。既以立了功，速請回營。」忠不聽。<br />
　　次日，潘璋又來搦戰，興、苞二人要與助戰，忠不從；吳班要與助戰，忠亦不從，卻自引五千兵出迎。戰不數合，璋拖刀便走。忠縱馬追之，厲聲大叫曰：「吾與關公報仇！休得走也！」追至三十餘里，四面喊聲大震，伏兵齊出：右邊周泰，左邊韓當，前有潘璋，後有凌統，把黃忠困在垓心。忽然狂風大起，忠心慌，急退時，山坡上馬忠引一軍出，黃忠被困，不能抵當，被馬忠一箭射中肩窩，險些兒落馬。吳兵見忠中箭力危，卻一齊來攻。後面喊聲大起，兩路軍殺來，吳兵潰散，救出黃忠，乃是關興、張苞也。二小將保送黃忠徑到御前營中。忠年老血衰，箭瘡痛苦，命在旦夕。先主御駕自來看視，撫其臂曰：「令老將軍中傷，朕之過矣！」忠曰：「臣乃一武夫耳，幸遇陛下。臣今年七十有五，壽亦足矣。望陛下善保龍體，以圖中原！」言訖，不省人事。是夜殞於御營。史官有廟贊詩曰：<br />
　　老將說黃忠，收川立大功。重披金鎖甲，雙挽鐵胎弓。<br />
　　馘斬驚曹操，流芳鎮蜀中。臨亡頭似雪，猶自顯威風。<br />
　　贊曰：<br />
　　將軍敦壯，摧鋒登難；立功立事，於時之乾。<br />
　　先主見黃忠氣絕，哀傷不已，具棺槨，敕葬於成都。先主歎曰：「五虎大將，已亡三人，朕尚不能復仇，深可痛哉！」先主引御林軍直至猇亭，大會諸將，水陸俱進。水路令黃權領兵，先主自率大軍於旱路進發。馬良等皆諫，不聽。時章武二年二月中旬，先主分兵八路，來取猇亭。<br />
　　韓當、周泰聽知御駕來徵，自引兵出迎。兩陣對圓，韓當、周泰出馬，只見蜀營門旗開處，先主自出，黃羅銷金傘蓋，左右白旄黃鉞，金銀旌節，前後圍繞。韓當大叫曰：「陛下今為蜀主，何自輕出？倘有疏虞，悔之何及！」先主遙指罵曰：「汝等吳狗，傷朕手足，誓不同天地、共日月也！若還早降，免其死罪！」韓當回顧眾將曰：「誰敢衝突蜀兵乎？」言未盡，手將夏恂挺槍出馬。先主背後張苞挺丈八矛，縱馬而出，大喝一聲，直取夏恂。恂見苞聲若巨雷，天生豪傑，殺氣沖天，心中驚懼，恰待要走，周泰弟周平見恂抵敵不住，平揮刀驟馬而來。關興見了，躍馬提刀來迎。張苞大喝一聲，一矛刺夏恂於馬下。周平大驚，措手不及，被關興一刀斬之。二小將便取韓、周，韓、周慌退入陣。先主見之，歎曰：「虎父無犬子也！」用御鞭一指，蜀兵掩殺將來，吳兵大敗。那八路兵勢若泰山，殺的那吳軍屍橫遍野，血流成河。<br />
　　卻說甘寧正在船中染病，聽知蜀兵大至，火急上馬時，一彪蠻兵驟至，人皆披髮跣足，或使弓弩長槍，傍牌刀斧。為首乃是胡王沙摩柯，生得面如噀血，碧眼突出，使一個鐵蒺藜骨朵，腰帶兩張弓，威風抖擻。甘寧見其勢大，不敢交鋒，撥馬而走，被沙摩柯一箭射中寧項，帶箭而走，到於富池口，坐在大樹之下而死。樹上群鴉數百，以繞其屍。吳王葬之，立廟祭祀。至今富池口有甘寧廟，往來客商祭祀極靈。有神鴉送客一程，乃是神人感應也。後人有廟贊詩曰：<br />
　　巴郡甘興霸，長江錦幔舟。關公不敢渡，曹操鎮常憂。<br />
　　劫寨將輕騎，驅兵飲巨甌。神鴉靈顯聖，香火永千秋！<br />
　　卻說先主全獲大功，遂得猇亭。吳兵各自四散逃走。先主收兵，諸將上功，只不見關興。先主慌令張苞等四面跟尋。原來關興殺入吳陣，正遇仇人潘璋，驟馬趕來。璋大驚，奔入山谷內，不知所往。興尋思只在山裡，往來尋覓不見。看看天晚，迷蹤失路。幸得星月有光，追至山僻之間，時有二更，到一莊上，下馬擊門。忽一老夫出而問之，興曰：「吾是戰將，失迷到此，求一飯充饑。」老夫引入，興見一神堂，內點著明燈，中間繪畫關公神象。興哭而拜之。老夫問曰：「將軍如何哭也？」興曰：「此吾父也。」老夫便拜。興問曰：「何故供養吾父？」老夫答曰：「此間皆是尊神地方。在生之日，家家侍奉，何況今日為神乎？老夫只望蜀兵早早報仇。今將軍到此，百姓有福矣。」置酒食待之，卸鞍喂馬。<br />
　　約有三更已後，忽門外又一人擊戶，老夫出而問之，乃吳將潘璋，亦來投宿。恰入草堂，關興見之，按劍在手，大喝曰：「反賊休走！」璋回身便出。忽門外一人，面如重棗，丹鳳眼，臥蠶眉，飄三縷美髯，綠袍金鎧，按劍而入。璋見是關公顯聖，便大叫一聲，神魂驚散，轉身回時，被興一劍斬之，取心瀝血，到神堂祭祀。興得了父親的青龍偃月刀，卻將潘璋首級拴於馬項之下，辭了老夫，就騎了潘璋的馬，望本營而來。於是老夫將璋屍首拖出燒埋。<br />
　　關興行無數里，忽聽得人言馬嘶，一彪軍來到，為首將乃潘璋部將馬忠也。忠見興殺了主將潘璋，將首級拴於馬項之下，青龍刀又被興得了。忠見之，勃然大怒，縱馬來取關興。興見馬忠是害父仇人，氣衝牛鬥，舉青龍刀望忠便砍。忠閃過，敗走。部下三百軍叫曰：「將軍休走！我等並力擊之！」馬忠撥回馬來，眾軍一聲喊起，將關興圍在垓心。興力孤，不能輾轉。忽見西北上一彪軍殺來，乃是張苞跟尋關興也。馬忠見得救兵到來，慌忙自退。關興、張苞一處趕來。趕不數里，前面糜芳、傅士仁引兵來尋馬忠。兩軍相合，混戰一處。背後凌統又引一軍來到。苞、興二人兵少，慌忙撤退，回至猇亭，來見先主，獻上首級，具言此事。先主驚異，賞犒三軍。<br />
　　卻說馬忠回見韓當、周泰，收聚敗兵，各分頭守把。軍士中傷者不計其數。馬忠帶糜芳、傅士仁於江渚屯紮。當夜三更，軍士皆哭聲不止。糜芳暗聽之，眾軍言曰：「我等皆是荊州之兵，被呂蒙詭計，送了主公性命。今劉皇帝御駕親征，東吳早晚休矣。所恨者，糜芳、傅士仁也。我等何不殺此二賊，去獻天子？功勞不小也。」眾言曰：「不要性急，等個空兒，便就下手。」糜芳聽畢大驚，遂與傅士仁商議曰：「軍心變動，我二人性命難保。劉先主所恨者，馬忠也。何不殺了他，將首級去獻先主，告稱我等不得已而降之。今知御駕前來，特地詣營請罪。」仁曰：「不可。去必有禍。」芳曰：「先主寬仁厚德，目今阿鬥太子是我外甥，先主但念我國戚之情，必不肯加害。」二人計較已定，先備了馬。三更入帳刺殺馬忠，將首級割了，二人帶數十騎，徑投猇亭而來。伏路軍人先引見張南、馮習，具說其事。<br />
　　次日，到御營中來見先主，獻上馬忠首級，哭告於前曰：「臣等實無反心，被呂蒙詭計，稱言關公已亡，賺開城門，臣等不得已而降之。今聞聖駕前來，特殺此賊，以雪陛下之恨。臣等伏候請罪。」先主大怒曰：「朕自離成都許多時，你兩個如何不來請罪？今日勢危，故來巧言令色，欲全其身！朕若饒你，至九泉之下，有何面目而見關公乎！」言訖，令關興在御營中設關公靈位。先主親捧馬忠首級，詣前祭祀，哀傷甚切；又令關興將糜芳、傅士仁剝去衣服，跪於靈前，親自用刀剮之，以祭關公。忽張苞上帳，哭拜於地曰：「二伯父仇人皆已誅戮，臣父冤抑，何日報之？」先主曰：「賢姪勿憂。朕當土平江南，殺盡吳狗，務擒二賊，與你親自醢之，以祭你父。你父英靈知朕心也！」苞泣謝而退。<br />
　　此時，先主威聲大振，江南之人盡皆膽裂，日夜號哭。韓當、周泰大驚，急奏吳王，具言糜芳、傅士仁殺了馬忠，去歸蜀帝，亦被醢之。孫權心怯，遂聚文武商議。步騭奏曰：「先主所恨者，乃呂蒙、潘璋、馬忠、糜芳、傅士仁也。廢關公皆此數人，今盡亡矣。獨有范強、張達二人，乃刺張飛之輩，見在東吳。何不擒此二人，並飛首級，遣使送還，及交與荊州，送歸夫人，上表求和，再會前情，共圖滅魏，平分天下，有何不可？若如此行之，則蜀兵自退矣。」權從其言，遂具沉香木匣，盛貯飛首；叱武士擒下范強、張達，囚於檻車之內；令程秉為使，齎國書，望猇亭而來。<br />
　　卻說先主欲發兵前進，忽近臣奏曰：「東吳遣使送張車騎之首，並囚范強、張達二賊至矣。」先主兩手加額曰：「此天之所賜，亦由三弟之靈也！」即令張苞設飛靈位，先主自祭。見飛首在匣中，面不改色，先主哀傷甚切。張苞自仗利刀，將范強、張達萬剮凌遲，祭父之靈。後人有詩曰：<br />
　　范強、張達是仇人，更有糜芳、傅士仁。<br />
　　天理昭然還受報，猇亭分剮祭靈神。<br />
　　先主令張苞剮了范、張二賊，祭了張飛，怒氣不息，定要滅吳。馬良奏曰：「仇人盡戮，其恨可雪矣。吳大夫程秉到此，欲還荊州，再進夫人，永結親情之好，共圖滅魏，以分天下，伏候聖旨。」先主大怒曰：「朕切齒仇人，乃孫權也！今若與和，負二弟當日之盟也！今先滅吳，次卻收魏，一統天下，效光武之中興，是所願也！聯欲斬來使，以絕吳情。」多官苦告方免。程秉抱頭鼠竄，回奏吳王曰：「蜀不從講和，誓欲滅吳伐魏，恢復漢室。眾臣皆諫，堅執不聽。」權大驚，舉手失措。忽階下一人奏曰：「見有擎天之柱，如何不用耶？」眾視之，乃闞澤也。權曰：「德潤足知其才，乃是何人也？」當日闞澤舉薦之人未知是誰，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孫權跨江破黃祖</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孫權跨江破黃祖</font></h4>
			　　卻說孫權自建安五年孫策死後，據住江東，曹操表為討虜將軍，自承父兄之基業，廣納賢士，重用謀臣，開設賓館於吳會，顧雍、張紘接待諸賓。連年以來，你我相薦，遂得數十人：一人乃彭城人也，姓嚴，名畯，字曼才。一人乃會稽山陰人也，姓闞，名澤，字德潤。一人乃沛縣竹邑人也，姓薛，名綜，字敬文。一人乃汝陽南頓人也，姓程，名秉，字德樞。一人乃吳郡吳人也，姓朱，名桓，字休穆。一人乃吳郡吳人也，姓陸，名績，字公紀。一人乃吳郡吳人也，姓張，名溫，字惠恕。一人乃會稽烏傷人也，姓駱，名統，字公緒。一人乃吳郡烏程人也，姓吾，名粲，字孔休。一人乃襄陽人也，姓龐，名統，字士元，道號「鳳雛先生」。此數人皆在江東，孫權禮敬甚厚。後舌戰群儒有用。又得智將數人：一人乃汝陽富陂人也，姓呂，名蒙，字子明。一人乃吳郡吳人也，姓陸，名遜，字伯言。一入乃瑯琊莒人也，姓徐，名盛，字文向。一人乃東郡發乾人也，姓潘，名璋，字文珪。一人乃廬江安豐人也，姓丁，名奉，字承淵。文武數人，共相輔佐，由此江東人物，天下稱之。<br />
　　時建安七年，曹操破袁紹，差使命往江東，命孫權令子入朝為官，以隨大駕。權猶豫未決，引周瑜等詣吳夫人前議論。張昭曰：「欲遣赴許昌，是操鎖諸侯之法也。若留其質，一聽所使。如不令去，恐操興兵來下江東，勢必危矣。」周瑜曰：「非也。昔楚國初封於荊山之側，不滿百里之地，繼嗣賢能，廣土開境，立基於郢，遂據荊陽，至於南海，傳業延祚，九百餘年。今將軍承父兄餘資，兼六郡之眾，兵精糧廣，將士用命；鑄山為銅，煮海為鹽，境內富饒，人不思亂；泛舟舉帆，朝發夕到，士風勁勇，所向無敵，有何逼迫，而欲送質？質－入，不得不與曹氏相首尾；與相首尾，則命召不得不往。如此，便見制於人也。極不過一侯印，僕從十餘人，車數乘，馬數匹，豈與南面稱孤道寡同哉？不如勿遣，徐徐觀其變。若曹氏率義兵以正天下，將軍事之未晚。若圖為暴＊＊亂，兵猶火也，不戢則將自＊＊焚。將軍韜略抗威，以待天命，何送質之有！」權母曰：「公瑾之言是也。公瑾與伯符同年，小一月耳，我視之如子也。汝以兄事之，勿遣子為質。」自此，操有下南方之意。但正在北方討賊，未有暇焉。<br />
　　時建安八年十一月，權引兵具舟，西伐黃祖，戰於大江之中。祖軍大敗。權手下驍騎將軍凌操，輕舟當先，殺入夏口，被甘寧一箭射死。凌操之子凌統，時年十五歲，奮力救父屍首而歸。權見風色不利，遂收軍還東吳。<br />
　　建安九年十二月，孫權弟孫翊為丹陽太守，為人性急，醉後鞭撻士卒。有丹陽大都督媯音圭覽、郡丞戴員音雲二人，常有殺翊之心，而未得便。翊性剛好勇，出入常帶刀劍。媯覽因見吳王孫權出討山賊，卻與翊從人邊洪商議，謀殺孫翊。彼時諸將縣令，皆在丹陽集＊＊會，設宴相待。翊妻徐氏極聰明，顏色美貌，更善卜易。是日，徐氏卜卦象大凶，不可會客。翊不聽，遂與眾大會。至晚筵散，翊素手送客，洪帶刀跟到門外，掣刀砍死孫翊。媯覽、戴員二人拿邊洪，明正其罪，碎剮於市。二人乘勢將翊家資侍妾，各各分之。覽見徐氏美色，遂提刀入曰：「吾與汝夫報冤訖，汝當從我，不從則死。」徐氏曰：「夫死尚猶未舍。汝可待至晦日，設祭祀，那時除其夫孝，作親不遲。」覽容之。徐氏暗喚心腹舊將孫高、傅嬰二人入府，泣告曰：「先夫在日，常言二公忠義，故不避羞，面告之。媯覽、戴員二將謀殺夫主，只歸罪於邊洪，應用家資等件盡已分去。媯覽又欲霸妾，妾已詐許，以安其心。欲得汝一面差人去報吳王，當一面設計以圖二賊。望二將軍想妾夫之面，雪此仇辱。特以哀告！」言畢，再拜。孫高、傅嬰聞之，泣淚而答曰：「吾等昔日感府君恩遇，不即死難者，以死無益；欲思想計謀，計謀未就，不敢啟夫人耳。今日之事，實夙夜之所懷也。願報府君之冤耳！」徐氏遂令孫、傅二將，引心腹猛士二十餘人共成其事。孫、傅先差人報知孫權。至晦日，孫、傅二將先伏藏於帷幕之中，徐氏於堂上哭泣祭祀。除服已畢，卻於靜室薰香沐浴，濃妝豔飾，言笑自若。媯覽使人觀之，回報甚喜。徐氏令婢接入，請覽上坐，設席飲酒，言欲成親。覽飲半酣，徐氏復邀密室拜覽。卻才一拜，徐氏曰：「孫、傅二將軍何在？」二將持刀躍出，覽措手不及，殺死於地。隨請戴員赴宴。員入內，未到廳堂，早被二將捉而殺之。徐氏乃復穿孝衣，就將媯覽、戴員首級祭於夫靈之前，哭哀不己。吳王孫權自領軍馬星夜至丹陽，見徐氏已將媯覽、戴員二賊家小滅門盡殺，餘黨不留一個，遂封孫高、傅嬰為牙門將，令守丹陽；其餘皆加賜金帛，殊其門戶；取弟婦徐氏歸家養老。江東人無問老小，皆稱徐氏之德。後史官有詩贊曰：<br />
　　義節俱全守此身，報冤斬賊詐相親。<br />
　　三分多少英雄輩，不及東吳一婦人！<br />
　　東吳各處山賊，盡皆平復。大江之中，戰船七千餘只，拜周瑜為大都督，鎮江東水陸軍馬。建安十二年冬十月，權母吳夫人病危，權入問安，吳夫人喚周瑜、張昭二人入。夫人曰：「我本吳地人也，幼亡父母，與弟吳景徙居錢塘，聘嫁孫堅，生四子。昔生長子孫策時，吾夢月入懷；後生次子孫權，又夢日入懷。令人卜之，言夢日月入懷，大貴也。不幸孫策早喪，今己將江東基業盡付與孫權耳。望汝等可扶持吾子，吾死不憂矣！今病危，囑以後事，願子布、公瑾早晚教誨孫權，勿使吾兒有失！江夏黃祖有累世之冤，不可不報。善保江東，以成萬全之計也。」又囑權曰：「汝之事子布、公瑾以師傅之道，切不可怠慢。吾妹在堂，如同我也，可宜恭敬。汝妹亦當恩養，可擇佳婿以嫁之。汝若不聽吾言，九泉之下，不相見矣！」言訖，遂終。具棺槨衣衾之美，嚴陳祭祀，眾皆哀泣，葬於父之側高陵。<br />
　　至建安十三年春，天氣和暖，孫權、張昭、周瑜商議，去黃祖處報仇。張昭曰：「見居母喪，未及期年，不可動兵」周瑜曰：「報仇雪恨，何待期年？」權持疑末定。平北都尉、領廣德長呂蒙入見，權曰：「子明至矣，必有事務。」蒙曰：「某把龍湫音啾水口，忽見江夏一舟傍岸，視之，人馬十餘，乃黃祖手下驍將。某問之，驍將曰：『某姓甘，名寧，字興霸，乃巴郡臨江人也。』頗通書史。寧為吏，舉計掾，被蜀郡丞屈之，棄官歸家。少有氣力，好遊俠，招合輕薄少年，為之渠帥，聚眾相隨，挾持弓弩，身披重鎧，腰帶銅鈴，縱橫於江湖之中。人聽鈴響，盡皆避之。乃遂聚少年壯猛．英雄勇士八百餘人作事，往來江中，劫掠下任官吏。更以西川錦作帆幔，左右人皆披錦繡，時人皆稱為『錦帆賊』。所到之處，如不接待，即放火殺人；若與交歡，則誓不相害。其後悔卻前非，改過自新，引眾人去投劉表。見表事勢，終必無好，誠恐一朝土崩，並受其禍，遂欲投東吳，被黃租在夏口軍不得過，羈留住。祖待之甚薄。後將軍破祖時，祖已大敗，卻得甘寧之力救了。祖到夏口，待寧如初。他今經數年，有祖手下都督蘇飛，累薦甘寧。黃祖曰：『寧是劫江之賊，不可重用。』因此仇恨。蘇飛知其意，乃置酒邀寧到家，厚禮待之，曰：『吾薦公數次，奈何主將不能用。日月逾邁，人生幾何，宜自遠圖，庶遇知己。』寧曰：『雖有此志，未得其由。』飛曰：『吾保你為邾縣長，為去就之計，就與臨時轉宛乎。』寧因此得過夏口，欲投江東，誠恐恨而不留。某說主公求士如雨，安記舊仇耶？況兼各為其主，又何恨焉？遂折箭為誓以保之。寧遂召數百人，渡江來投主公，乞取鈞鑒。」孫權大喜曰：「吾得興霸之來，要破黃祖必矣！」遂命呂蒙引甘寧入見。參拜已畢，權曰：「吾得興霸，大稱心矣，豈有記恨之理也？君勿疑耳。願定破黃祖之策。」寧曰：「今漢祚日危，曹操彌憍交，終為篡盜。南荊之地，山陵形便，江川流通，誠是國之西勢也。寧已觀劉表既慮不遠，兒子又劣，非能承業傳基者也。至尊當早圖之，不可後於操；若遲緩，則操必圖之矣。圖之之計，宜先取黃祖。祖今年老，昏邁已甚；財穀並乏，左右欺弄；務於貨利，侵求吏士，吏士心怨；舟船戰具，頓廢不修；怠於耕農，軍無法伍。至尊今往，其勢必破。一破祖軍，鼓行而西，西據楚關，大勢彌廣，即漸圖巴、蜀矣。」孫權聞之曰：「此乃金玉之論也！」便教周瑜領兵，安排戰船，進攻黃祖。張昭曰：「不可。見今吳國虛空，若果軍行，恐必有亂。」甘寧應聲曰：「國家以蕭何之任付君，君居守而憂亂，何以希慕古人乎？」孫權舉酒勸寧曰：「興霸今年行討如此酒矣，決以付卿，卿但當勉建方略。令必克祖，則卿之功也，何疑張長史之言乎？」遂命周瑜為大都督，總水陸軍兵；呂蒙為前部先鋒；董襲、甘寧為副將；權自領兵後援，起兵十萬，來破黃祖。<br />
　　早有細作探知，報來江廈。黃祖慌忙聚眾商議，令蘇飛為主將，陳就、鄧龍為先鋒，盡起江夏之兵以迎之。陳就、鄧龍各引一隊艨艟，截住沔口地名，其餘小舟盡屯灣港內，艨艟上各設強弓硬弩千餘張，並大索縛係定水面上。東吳兵至，數百小舟鳴鼓前進，艨艟上鼓響，弓弩齊發，兵不敢進。約退數里水面，甘寧與董襲曰：「事已至此，不容不進！」選小船百餘只，每船軍士五十人；二十人撐船；三十人各披全副衣甲，手執鋼刀在前，不避矢石，直至艨艟傍邊，砍斷大索，艨艟遂橫。甘寧飛上艨艟，砍死鄧龍。陳就棄船而走。呂蒙看見，跳下小船，自舉櫓棹，直入船隊。甘、董二將放火燒船。有艨艟餘船，四散而走。陳就急待上岸，呂蒙捨命趕到跟前，一刀當胸砍翻。蘇飛岸上引兵來迎。東吳諸將各要爭功，一齊上岸，其勢不可當抵。祖軍大敗。蘇飛落荒而走，正遇東吳大將，姓潘，名璋，字文珪，匹馬到來。手腕初交，挾飛於馬上，徑到船中，來見孫權。權怒目視之，曰：「汝等害吾父兄，萬剮猶輕！」命左右檻車盛之：「待吾活捉黃祖，一發回江東往墳上享祭未遲。」先教監下蘇飛，便催三軍不分晝夜，攻打夏口，活捉黃祖。諸將得令，盡力向前。未知黃祖性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 第十四卷　關雲長單刀赴會</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十四卷</br>　　關雲長單刀赴會</font></h4>
			　　卻說張昭獻計曰：「今劉備所倚仗者，乃諸葛亮也。其兄今仕於吳，何不將諸葛瑾老小執下，使瑾入川，對其弟說知，令劉備交割荊州：『如其不還，必累老小。』此二人，一父母所生，必然應允。」權曰：「諸葛瑾乃誠實君子，吾所素知，安忍拘集老小乎？」昭曰：「明教知是計策，自然放心。」權召諸葛瑾老小虛監在府，先使人報知。孫權即修書，打發諸葛瑾望西川進發。不數日，早到成都，先使人報知玄德。玄德問孔明曰：「令兄此來為何？」孔明曰：「來取荊州之計也。」玄德曰：「何以答之？」孔明曰：「如此如此。」<br />
　　吩咐已定，孔明出廓接瑾，不到私宅，徑入賓館。參拜了，瑾放聲大哭。亮曰：「兄長有事但說，何故發哀？」瑾曰：「吾一家老小休矣！」亮曰：「莫非為不還荊州乎？因亮之故，執下兄長老小？兄休憂慮，弟自有計還荊州便了。」瑾大喜，即引見玄德，呈上吳侯書。玄德看了，「原來是吳侯要取荊州。本是要還，奈將我夫人潛地取去。彼既無情太薄，我有何面目乎？如要廝殺，盡起兵來！昔在荊州尚不懼汝分毫，何況吾今日有西川，帶甲數十萬眾，糧可支二十年不絕。吾欲下汝江南，汝君尚復取荊州乎？」孔明哭拜於地曰：「吳侯執下亮兄長之老小，如若不還，皆遭誅矣。兄死，亮豈能獨生？望主公憐兄弟之情。」玄德再三深恨，徐徐曰：「如此，看軍師面上，分荊州一半還吳，將長沙、零陵、桂陽三郡與他。」亮曰：「主公既是如此，可寫書與雲長，令交割三郡。」玄德曰：「子瑜到彼，善言求之。吾弟性如火烈，吾尚懼之。事宜仔細。」<br />
　　瑾求書畢，辭了玄德，別了孔明，登途徑到荊州。雲長請入中堂，賓主相敘。瑾出玄德書，曰：「望將軍先交割三郡，令瑾好回見吾主。」雲長變色而怒曰：「吾與兄桃園結義，誓同生死，共興漢室。兄既以荊州與我，復令東吳取之，此何理也？這幾郡大漢疆域，豈得妄以寸土與人！」瑾曰：「今吳侯執下老小，不還必誅！」雲長曰：「此是吳侯譎詐，如何瞞得我過！」瑾曰：「將軍今何無面目？」雲長執劍在手曰：「休再言！此劍上便無面目！」關平慌告曰：「軍師面上不好看，望父親息怒。」雲長曰：「不看軍師面上，教你回不得東吳矣！」<br />
　　瑾滿面羞慚，急急慌慌下船，再往西川見孔明。孔明已自出巡去了。瑾只得再見玄德，哭告雲長欲殺之事。玄德曰：「吾弟性急，極難說之。子瑜可暫回，容吾商議去取東川、漢中諸郡，卻調雲長守之，那時交付荊州。」<br />
　　瑾求玄德書歸吳，來見吳侯，說雲長阻住，不肯交還。吳侯看書大怒曰：「子瑜此去，反覆奔走，莫非皆是諸葛亮之計？」瑾曰：「非也。弟尚哭告，玄德說將三郡先還。」吳侯即召諸將曰：「今劉備借吾地土，混賴不還，俄延歲月。既然劉備有分三郡之言，可差官員去長沙、零陵、桂陽三郡赴任，且看如何。」諸葛瑾取老小歸家。<br />
　　卻說三郡發去官吏，盡被逐回，告吳侯曰：「關雲長不肯相容，俱各趕逐回吳。遲後者必戮。」孫權大怒，差人喚魯肅至，叱之曰：「汝當初作保，借吾荊州。今劉備已得西川，不肯歸還，此何禮也？」肅曰：「今有一計，乃屯兵於陸口，使人請關某赴會。如肯來，以善言說之；倘若不從，伏下刀斧手殺之。如不肯來，隨即進兵，與決勝負，奪取荊州。此計商議已定，今特告知主公。」孫權曰：「甚合吾意。可即行之。」階下一人進曰：「不可。關雲長乃虎熊之將，非等閒可及。恐事不諧，反遭其害。」進言者乃闞澤也。孫權怒曰：「若如此，荊州何日可得！便速行之。」<br />
　　魯肅遂辭吳侯，屯兵於陸口，召呂蒙、甘寧商議，設會於陸口寨外臨江亭上；修下請書，選帳下能言快說一人為使，登舟渡江。江口關平問了，遂引使人入荊州來見雲長。雲長拆書視之。書曰：<br />
　　辱友魯肅頓首致書於漢壽亭侯麾下：奉別久矣。瞻拜無由，今暫屯陸口，欲邀車騎於臨江亭一會，以訴渴仰之懷。雖然各事其主，即無異外之心。專望來臨，幸勿見阻。感感。<br />
　　關雲長看畢，與來人曰：「既子敬請來日赴會，汝先報知。」使者拜辭先回。<br />
　　關平曰：「魯肅相邀，必有惡意，父親何故許之？」雲長笑曰：「吾豈不知耶？此是諸葛瑾回報孫權，說吾當住不還荊州，故責魯肅。肅屯兵陸口，相邀赴會，索我荊州。吾若不往，道吾怯耳。吾來日獨駕小舟，用親隨十餘人，單刀赴會，看魯肅如何近我！」平又諫曰：「父親不可以萬金之軀，親蹈虎狼之穴。非所以重伯父之寄托也。」雲長曰：「吾於千槍萬刃之中，矢石交攻之際，匹馬縱橫，如入無人之境，豈憂江東群鼠乎！」馬良聞之，亦諫曰：「魯肅雖有長者之風，於中事急，不容不生狼心耳。將軍不可輕往！恐悔之不及。」雲長曰：「昔春秋時，趙國藺相如無縛雞之力，於澠池會上，覷秦國群臣有如無物，何況吾曾學萬人之敵。既以許諾，不去失信。」良曰：「縱將軍去，亦可準備。」雲長曰：「只教吾兒關平，選快船十隻，藏善水軍五百，於江上等候。看吾認旗起處，便過江來。」平領命去了。<br />
　　卻說使者回報魯肅，說雲長慨然應允，約來日准到。肅與呂蒙商議：「此來若何？」蒙曰：「必然帶將軍馬來也。若有人馬到來，某與甘寧各領一軍，伏於岸側，放炮為號，準備廝殺。如無軍來，於庭後埋伏刀斧手五十人，就筵間殺之。」計會已定。次日，肅令人於岸口遙望。辰時後，見江面上一隻船來，梢公水手只數人；一面紅旗，風中招展，顯出雪白一個大「關」字來。船漸近岸，見雲長青巾綠袍，坐於船上；傍邊周倉捧著大刀，八九個關西大漢各跨腰刀一口。魯肅驚疑。侍從遠立，惟周倉在側。肅接入亭內，敘禮畢，舉杯相勸，不敢仰視。雲長談笑自若。<br />
　　酒至半酣，肅曰：「有一言訴與君侯，幸聽察焉。昔日令兄使肅於吳侯之前以通往來，借其荊州，至今並無歸還之意，其理莫不失信乎？」雲長曰：「此國家之事，筵間不必論之。」肅曰：「國家區區江東本以土地相借者，為君侯等軍敗遠來，無以為資故也。今已得益州，既無奉還之意；但割三郡，君又不從命。此君侯之失信於天下也。君侯幼讀儒書，五常之道，仁、義、禮、智皆全，惟欠信耳。」雲長曰：「烏林之役，左將軍親冒矢石，戮力破敵，豈得彼勞，而無一塊土相資，而足下欲來收地耶？」肅曰：「不然。君侯始與豫州同敗於長阪，豫州之眾不當一校，計窮慮極，志勢摧弱，圖欲遠竄，望不及此。吾主上矜愍豫州之身，無有處所，不憂土地士民之力，使有所庇萌以濟其患，而豫州私獨飾情，愆德隳音灰好。今已籍於西川矣，又欲剪並荊州之土，斯蓋凡夫所不忍行，而況整領人物之主乎！肅聞貪而背義，必為禍階。願君侯明處之。」雲長曰：「此皆吾兄左將軍之事，非某所宜預也。」肅曰：「某聞昔日桃園結義，誓同生死。左將軍即君侯也，何得推托乎？」雲長不之答。周倉厲聲而言曰：「天上地下，惟有德者居之，豈但是汝東吳之有耶！」雲長變色，奪周倉所捧大刀，立於亭中曰：「此乃國家之事，汝何敢多言！」以目視之。倉會其意，先來岸口把紅旗一招，關平船如箭發，奔過江東來。雲長右手提刀，左手挽住魯肅手，佯推醉曰：「公今請吾赴宴，非問是非。醉後不堪問答，恐傷故舊之情。他日令人請公到荊州赴會。」同到船中，魯肅魂不附體，被雲長將至江下。呂蒙、甘寧見對江又有船來，二將各引本部軍，一齊要出。雲長當下如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
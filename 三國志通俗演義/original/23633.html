<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　武侯遺計斬魏延</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>武侯遺計斬魏延</font></h4>
			　　卻說楊儀聽知此事，忙令人哨探，回報曰：「燒棧道者乃是魏延。」儀大驚曰：「丞相在日，料此人久後必反，今果然如此！今斷其歸路，如之奈何？」費褘曰：「此人必先捏奏天子，誣我等造反，故燒絕棧道也。我等亦當表奏天子，陳魏延之反情，然後圖之。」姜維曰：「此間有一小徑，名槎山，雖然崎嶇險峻，可以抄出棧道之後。」眾皆從之，一面寫表飛奏去訖，一面將人馬望槎山小道進發。凡遇鄉民，佯言「討賊」。於是先令二使去訖，隨後費褘又來。<br />
　　卻說後主在成都寢食不安，動止不寧，夜作一夢，夢見成都錦屏山崩倒；遂大驚覺，坐而待旦，集眾文武入朝圓夢。有譙周曰：「臣昨夜仰觀天文，見一星赤色，光芒有角，自東北而落於西南，主丞相有大凶之事。今陛下夢山崩者，正謂此兆者也。」後主愈加驚怖，復問周曰：「李福因何久不回也？」忽報李福至。後主急召入問之，福頓首泣奏曰：「臣到五丈原營中時，丞相已不醒人事，眾將正伏地而哭。丞相復甦，須臾開目，見臣在側，未曾臣言，便先問曰：『天子令你來問後事也？蔣公琰可托。』臣又問之，丞相曰：『費文偉可也。』臣再問時，丞相不答，瞑目而亡。臣不敢稽遲，故星夜而來。」後主聽知，大哭曰：「天喪我也！」哭倒於龍床之上。侍臣扶入後宮。吳太后聞知，亦放聲大哭不已。內外文武如喪考妣。軍民無不哀慟。後主連日涕泣，飲食頓減，不能設朝。忽報徵西大將軍、南鄭候魏延，表奏楊儀劫奪丞相靈柩，舉眾造反。群臣大駭，入宮啟奏後主。此時吳太后亦在宮中。後主聽知，大驚無措，倒在龍榻之上，不能起身。吳太后坐於榻前。近臣讀魏延表曰：<br />
　　楊儀自總兵權，率眾造反，劫丞相靈柩，欲引敵人入境。臣先燒斷棧道，以兵守禦，然後討之。<br />
　　後主曰：「魏延乃英雄之將，足可拒楊儀等眾，何故燒其棧道也？」吳太后曰：「常聞先帝有言：說孔明能識魏延腦後有反骨，每欲斬之，因憐其勇烈，亦未得便也。今奏楊儀等造反，內有不明。楊儀乃文字之人，丞相委以長史之任，如何敢反？今日若聽此一面之詞，楊儀等必投魏矣。此事當深慮遠議可也。」<br />
　　文武官員正商議間，忽報長史楊儀緊急表奏。近臣拆表讀曰：<br />
　　長史、綏將軍臣楊儀誠惶誠恐，頓首謹表：丞相臨終，將大事委於臣，<br />
　　照依舊制，不敢變更，使魏延斷後，姜維次之。今魏延不遵丞相遺令，自提<br />
　　本部人馬攙越，先入漢中，即日放火燒斷棧道，劫丞相靈車，逆從魏寇，阻<br />
　　其歸路！意在火速，具表以聞。<br />
　　眾官聽畢，默然無語。太后問：「卿等所見若何？」蔣琬奏曰：「臣非敢為一己之私，願從公議。楊儀為人雖然稟性多急，不能容物，至於籌度糧草，參贊軍機，與丞相辦事多時，今丞相臨終，委以大事，非背義之人。魏延自恃功高，常有不平之心，口出怨言久矣；今見楊儀總兵，心中不服，又挾私仇，故燒棧道，斷其歸路，又誣奏而害之。臣願將全家良賤，敢保楊儀不反。實不敢保魏延。」董允亦奏曰：「楊儀雖有市井之志，實不敢反背朝廷。魏延雖有功勞，常有怨丞相之意，本欲反投歸魏，又見楊儀總制兵馬，故燒棧道，以斷歸路，虛上表以殺害，反逆之心可見矣。」多官一齊奏曰：「二公之言是也。」於是文武及近侍官只保楊儀，不保魏延。後主曰：「若魏延果反，何人當之？」蔣琬又奏曰：「丞相素疑此人，必遺計與楊儀。若儀無才，安能退入谷口？延必中計矣。陛下寬心。」不多時，忽奏魏延又有表至，告稱楊儀背反。後主正覽表之間，楊儀表又到，具奏魏延反情。二人接連各陳是非。忽報費褘又到，細奏魏延反情。群臣皆奏曰：「本是魏延之罪，實非楊儀之罪也。」後主曰：「若如此，且令董允假節釋勸，用好言撫慰。」允拜辭後主而去。<br />
　　卻說魏延燒斷棧道，兵屯於南谷，把住隘口，自以為久計；不憶楊儀、姜維星夜引兵抄在南谷之後。儀恐漢中有失，卻教先鋒何平引三千兵，依孔明所遺計先行。儀同姜維等引兵扶柩望漢中而來。<br />
　　且說何平引兵徑到南谷之後，擂鼓吶喊。有人來報魏延，說楊儀令先鋒何平，引兵自槎山小路抄來搦戰。延大怒，急披掛上馬提刀，引兵來迎。兩陣對圓，何平出馬，大罵曰：「反賊魏延安在？」延亦罵曰：「汝等助楊儀造反，何敢罵我耶！」平叱之曰：「丞相近亡，身尚未冷，汝輩焉敢反耶！」乃揚鞭指川兵曰：「汝等軍士皆是西川之人，川中多有父母妻子，兄弟親朋；可念丞相之恩，休助反賊，各回家鄉，聽候賞賜。」眾軍聞知，大喊一聲，自去太半。延大怒，揮刀縱馬，直取何平。平挺槍來迎。戰有數合，平詐敗而走，延隨後趕來。弓弩齊發，延卻復回。延見眾兵潰散，轉怒，趕上殺了數人。只有馬岱三百兵不動。延與岱曰：「吾平生有眼如盲，不識好人。舊日隨吾戰將皆棄吾而去，惟公在此。吾殺了楊儀，先雪此恨，後取兩川，易如反掌，與公同享富貴，生死休離寸步。」馬岱大聲而言曰：「吾恨諸葛亮不肯大用，今遇明公，願盡心竭力以圖進取！」延大喜，遂與馬岱追殺何平。平引兵飛奔而走。魏延與馬岱商議曰：「我等投魏若何？」岱笑曰：「將軍之言，不智甚也。」延曰：「目下兵少缺糧，安能濟事乎？」岱曰：「大丈夫武藝過人，不自霸業，何故區區屈膝於他人之下哉？吾觀將軍，智勇足備，兩川之士，誰敢敵手？吾願同將軍先取漢中，若此處得之，民足可為兵，糧足可為食，西川唾手而可得耶。將軍又何疑焉？」延曰：「公言甚是也。」隨同馬岱引兵直取南鄭。<br />
　　卻說姜維在南鄭城上，見魏延、馬岱耀武揚威，風擁而來。維令拽起吊橋。延、岱二人大叫：「早降！」維令從人請楊儀商議曰：「魏延勇猛，又有馬岱相助，雖然軍少，難以退也。」儀曰：「丞相臨終，遺與一錦囊，囑之曰：『若魏延反時，臨城扣敵，對陣之時方可開拆，便有斬延之計也。』今果如此，當可視之。」儀遂取出錦囊，拆封看時，題曰：「待與魏延對敵，馬上方許拆開。」維喜曰：「既丞相有戒約，長史當收執。吾先引兵出城，列成陣，公便可來。」姜維披掛上馬，綽槍在手，引三千軍，開了城門，一齊衝出，鼓聲大震，排成陣勢。維挺槍縱馬，立於門旗下，高聲大罵曰：「反賊魏延！丞相不曾虧你，今日如何背反耶？」延橫刀勒馬而言曰：「伯約，不干你事。只教楊儀來！」<br />
　　楊儀在門旗影內，拆開錦囊視之，如此如此。儀大喜，輕騎而出，立馬於陣前，手指魏延，忻然而笑曰：「丞相在日，知汝久後必反，教吾提備，今果應之。汝敢在馬上連叫三聲『誰敢殺我』，便是大丈夫，吾就獻漢中城池與汝。」延大笑曰：「楊儀匹夫聽著！若孔明在日，吾卻懼他三分；他今已死，天下誰敢敵吾也？休道連叫三聲，便叫三萬聲，有何傷哉！」遂提刀按轡，於馬上大叫曰：「誰敢殺我？」言未畢，腦後忽一人厲聲而應曰：「吾敢殺汝！」手起刀落，斬魏延於馬下。眾皆駭然。斬魏延者，乃馬岱也。原來孔明火燒木柵寨時，實欲將司馬懿、魏延皆要燒死，故與魏延五百軍為引誘之兵；不想天降大雨，其計不成，卻詐歸罪於楊儀，又痛責馬岱，授以密計，只待口中之言，便斬魏延。<br />
　　延因此不疑，乃求岱為部將，見孔明已亡，遂於與岱同反，到南鄭城下。楊儀讀罷錦囊，已知伏下馬岱在內，故依計而行，果然應之。後人有詩曰：<br />
　　諸葛先明識魏延，已知久後反西川。<br />
　　故留馬岱常監守，計應登時斬魏延。<br />
　　馬岱斬了魏延，大小川兵盡歸馬岱。楊儀下令，將魏延三族盡皆誅之，遂具表星夜奏聞後主。後主降旨曰：「既已名正其罪，仍加前功，賜棺槨葬之。」然後召一班出征文武官員，赴成都面君。楊儀等扶柩到成都，後主引文武官僚，盡皆掛孝，出城二十餘里迎接。後主放聲大哭。上至公卿大夫，下及山林百姓，男女老幼，無不痛哭，哀聲震地，聞於四遠。後主扶扶柩入城，成都居民各家門首，盡皆設祭拜哭。停柩於丞相府中。其子諸葛瞻，字思遠，守孝候喪。<br />
　　後主還朝，楊儀自縛請罪。後主教近臣去其縛曰：「若非卿能效丞相所行，靈柩何由得歸？魏延如何得滅？大事保全，皆卿之功也。」遂加楊儀為中軍師。馬岱有忠義之功，就任魏延之爵。儀呈上孔明遺表。後主覽畢大哭，乃連日不能設朝，欲卜地遷葬。費褘入奏曰：「丞相臨終，命葬於定軍山為墓，不用牆垣磚石，亦不用一切祭物。」後主從之。擇本年十月吉日，後主親送靈柩，至定軍山遷葬。文武官僚，軍民百姓，盡皆掛孝，拜哭而祭。哀聲大舉，震動天地。後主降詔致祭，諡號忠武侯。昭曰：<br />
　　惟君體資文武，明睿篤誠，受遺托孤，匡輔朕躬，繼絕興微，志存靖亂；<br />
　　爰整六師，無歲不徵，神武赫然，威鎮八荒，將建殊功於季漢，參周、伊之<br />
　　巨勛。如何不弔，事臨垂克，遘疾殞喪！朕用傷悼，肝心若裂。夫崇德序功，<br />
　　朕紀行命諡，所以光照將來，刊載不朽。今使使持節、左中郎將杜瓊，贈君<br />
　　丞相、武鄉侯印綬，諡君為忠武侯。魂而有靈，嘉茲寵榮。嗚呼哀哉！嗚呼<br />
　　哀哉！<br />
　　後主率文武遷葬已畢，令建廟於沔陽，四時享祭。後杜工部見廟前大柏樹，乃三國時所種，有感而作詩曰：<br />
　　丞相祠堂何處尋？錦官城外柏森森。<br />
　　映階碧草自春色，隔葉黃鵬空好音。<br />
　　三顧頻煩天下計，兩朝開濟老臣心。<br />
　　出師未捷身先死，長使英雄淚滿襟！<br />
　　又詩曰：<br />
　　長星昨夜墜前營，訃報先生此日傾。<br />
　　虎帳不聞施號令，麟台惟顯著勛名。<br />
　　空餘門下三千客，辜負胸中十萬兵。<br />
　　好看綠陰清晝裡，於今無復雅歌聲。<br />
　　朱子曰：<br />
　　子房用智之過，有微近譎處。小者如躡足之類，其大則挾漢以為韓，而終<br />
　　身不以語人夜。若武侯，即名義俱正，無所隱匿，其為漢復仇之志，如青天<br />
　　白日，人人得而知之，有補於天下後世，非子房比也。蓋為武侯之所為則難，<br />
　　而子房投間乘隙，得為即為，故其就之為易耳。頃見延平李先生，亦言孔明<br />
　　不若子房之從容，而子房不若武侯之正大也。<br />
　　蘇東坡作《武侯廟記》曰：<br />
　　密如鬼神，疾若風雷。進不可當，退不可追。<br />
　　晝不可攻，夜不可襲。多不可敵，少不可欺。<br />
　　前後應會，左右指揮。移五行之性，交四時之令。<br />
　　人也？神也？仙也？吾不知之，真臥龍也！<br />
　　又贊曰：<br />
　　忠武英高，獻策江濱。攀吳連蜀，權我世真。<br />
　　受遺秉衡，整武齊文。敷陳德教，理物移風。<br />
　　賢愚競心，僉亡其身。誕靜邦外，四裔以綏。<br />
　　屢臨敵庭，實耀其威。厲精大國，恨於未夷。<br />
　　卻說後主回到成都，忽近臣奏曰：「邊庭飛報，東吳全琮引兵數萬，屯於巴丘界口，未知何意。」後主大驚曰：「丞相新亡，東吳負盟侵界，如之奈何？」蔣琬奏曰：「臣敢保王平、張嶷引兵數萬，屯於永安，以防不虞。陛下再命一人去東吳報喪，以揣其心。」後主曰：「須得一舌辯之士為使。」言未畢，一人應聲而出曰：「微臣願往。」未知是誰，下回便見。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
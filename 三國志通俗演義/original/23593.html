<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　白帝城先主托孤</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>白帝城先主托孤</font></h4>
			　　章武二年夏六月，東吳陸遜大破蜀兵於猇亭夷陵之地。先主在馬鞍山陳兵自守。遜四面火攻。先主夜奔白帝城，焚鎧斷後，徑到白帝城，趙雲引兵據守。忽然馬良至，見大軍已敗，懊悔不及，將孔明之言奏知先主。先主歎曰：「朕早聽丞相之言，不致今日之敗！朕有何面目回成都而見群臣耶？」就白帝城駐紮，將館驛改為永安宮。先主聽知馮習、張南、傅彤、程畿、沙摩柯等，皆歿於王事，傷感不已。又近臣奏曰：「黃權引江北之兵，降魏去了。陛下可將彼家屬送有司問罪。」先主歎曰：「黃權被吳兵隔斷在江北岸，欲歸無路，不得已而降之：朕負於權，權不負於朕也。何必問罪於家屬哉？權之妻子，仍給祿米以養之。」<br />
　　卻說黃權引兵降魏，諸將引見魏主曹丕。丕曰：「卿今降朕，欲追慕於陳、韓也？」權泣而奏曰：「臣受蜀帝之恩，殊遇甚厚，令臣督諸軍於江北，被陸遜絕斷。臣降吳不可，歸蜀無路，卻來歸降於陛下。敗軍之將，免死為幸，安敢追慕於古人也！」丕大喜，遂拜黃權為鎮南將軍。權堅辭不受。忽近臣奏曰：「有細作人自蜀中來，說先主將黃權家屬盡皆誅戮。」權曰：「臣與先主推誠相信，足知臣之本心，必不肯殺臣之家小也。」丕然之，遂問賈詡曰：「朕欲一統天下，先取蜀乎？先取吳乎？」詡曰：「劉備雄才，更兼諸葛亮善能治國；東吳孫權不識虛實，陸遜見屯兵於險要，隔江泛湖，皆難卒謀。以臣觀之，諸將之內，皆無劉備、孫權之對手。雖然陛下天威臨之，亦未見萬全之勢也。只可持守，以待二國之變。」丕曰：「朕已遣三路大兵伐吳，安有不勝之理？」尚書劉曄諫曰：「近東吳陸遜新破蜀兵七十萬，上下齊心，更有江湖之阻，不可倉卒制也。陸遜多謀，必有準備，未可伐之。」丕曰：「卿前者勸朕伐吳，今又阻之，何也？」曄曰：「時有不同之故。昔東吳累敗於蜀，其勢頓挫，可以擊之；今大獲全功，銳氣有百倍，將何以攻之？」丕曰：「朕意已決，卿勿復言。」遂引御林軍來與三路兵接應。曄又奏曰：「東吳已有準備，今吳將呂范，引兵拒住曹休；諸葛瑾引兵在南郡，拒住曹真；朱桓引兵當住濡須，以拒曹仁。此三路兵俱未利，陛下若去，必無益矣。」丕不從而去。<br />
　　卻說吳將朱桓，字休穆，吳郡人也，時年二十七歲，極有膽勇，吳王甚愛之。督軍於濡須，聽知曹仁引大軍去取羨溪，桓盡發軍守把羨溪去了，止留五千騎守城。忽一人報說曹仁令大將常雕同諸葛虔、王雙，引五萬精兵飛奔濡須城來。眾軍皆有懼色。桓按劍而言曰：「凡兩軍相戰，勝負在將不在兵。兵多兵寡，汝等何懼哉？兵法雲：『客兵倍而主兵半者，主兵尚能勝於客兵。』此言兵皆在於平川曠野之地也。吾觀曹仁非智勇之將，況從千里步路而來。吾與汝等坐占高城，南臨大江，北背山險，以逸待勞，為主制客，此乃百戰百勝之勢也。雖曹丕自來，吾何懼哉！」於是朱桓傳令，教軍偃旗息鼓，只作無人守把之意。<br />
　　卻說魏將先鋒常雕，領精兵來取濡須城。離城不遠，城上一聲炮響，旌旗齊豎，朱桓橫刀飛馬，直取常雕。戰不三合，被桓一刀斬常雕於馬下。吳兵乘勢衝殺一陣，魏兵大敗，死者無數。朱桓大勝，得了旌旗許多。<br />
　　且說曹仁隨後領兵到來，卻被吳兵從羨溪殺出。曹仁大敗而退，回見魏主，細奏大敗之事。曹丕大驚。正議之間，探馬又報：「曹真、夏侯尚圍了南郡，被陸遜內伏、諸葛瑾外伏精兵，內外夾攻，因此大敗而退。」言未畢，忽探馬又報：「曹休領兵亦被呂范殺敗。」丕聽知三路兵敗，乃喟然歎曰：「朕不聽賈詡、劉曄之言，果有此敗！」時值夏間，大疫流行，馬步軍十死六七，遂引軍回洛陽。吳、魏自此不和。<br />
　　卻說先主在永安宮染病不起，欲回成都又因面羞，漸漸沉重。至章武三年夏四月，先主自知病入四肢，又哭關、張二弟，其病癒深，兩目微昏，厭見侍從之人。是夜，叱退左右，獨臥於龍榻之上。忽然陰風颼颼而起，將燭吹搖，滅而復明，只見燈影之下，二人侍立。先主怒曰：「朕心緒不寧，教爾等且退，何意又來故惱聯耶？」叱之不退。先主自攜玉塵斧起而觀之，上首乃云長，下首乃益德也。先主大驚，曰：「二弟原來尚在？」雲長曰：「臣非陽人，乃陰鬼也。蓋為平生不失信義，玉帝皆敕命為神，哥哥將與兄弟聚會也。」先主扯定大哭。忽然驚覺，二弟不見，即喚從人觀之，時正三更。先主歎曰：「朕不久於塵世矣！」遂差使命往成都請丞相諸葛孔明、尚書令李嚴等，星夜來永安宮，托以大事。孔明等聞召，星夜而來。時有先主次子魯王劉永、梁王劉理聽知召至，與孔明來永安宮見帝。太子劉禪守成都。<br />
　　卻說孔明到永安宮，見先主病危，慌忙拜伏於龍榻之下。先主傳旨，乃請孔明坐於龍榻之上。近臣扶起先主，撫其臂曰：「朕自得丞相，成其帝業，何期智術淺陋，不納丞相之言，自取其敗，羞回成都與丞相相見。今日病已危篤，不得不請丞相托以大事也。」言訖，淚流滿面。孔明亦涕泣曰：「願陛下善保龍體，以副天下之望！」先主以目遍觀，只見馬良弟馬謖在前，先主皆令且退。先主命孔明復坐，而問曰：「丞相觀馬謖之才何如？」孔明答曰：「此人乃當世之英傑也。」先主曰：「不然。朕視其人，言過其實，不可大用。丞相可深察之。」先主吩咐了，又喚諸臣入，乃索紙筆寫罷遺詔，遞與孔明而歎曰：「朕不讀書，粗知大略。聖人云：『鳥之將死，其鳴也哀；人之將死，其言也善。』朕本待與卿等同滅曹賊，共扶漢室，不幸與卿等中道而別也。」言訖，又與孔明曰：「煩丞相將詔可就付與劉禪，勿以為常言也。凡事宜教之！」孔明等泣拜於地曰：「願陛下將息龍體，臣等盡施犬馬之勞，以報陛下知遇之恩也。」先主請起孔明，一手掩淚，一手執其手曰：「朕今死矣，有心腹一言以告之！」孔明曰：「願陛下勿隱，臣當拱聽。」先主泣曰：「君才勝曹丕十倍，必安國而成大事。若嗣子可輔，則輔之；如其不才，君可自為成都之主。」孔明聽畢，汗流遍體，手足失措，泣拜於地曰：「臣安敢不竭股肱之力也？願效忠貞之節，繼之以死！」言訖，以頭叩地，兩目流血。先主又請孔明坐於榻上。先主喚子魯王劉永、梁王劉理近前，吩咐曰：「爾等皆記朕言：朕亡之後，爾兄弟三人皆以父事丞相。稍有怠慢，天人共誅爾等不孝之子！」先主又與孔明曰：「丞相請坐，朕兒拜以為父。」二王拜畢，孔明曰：「臣以肝腦塗地，安能補報知遇之恩也！」先主與李嚴等多官曰：「朕已托孤於丞相，令嗣子以父事之。卿等官僚勿可怠慢，以負朕望耳。」先主又與趙雲曰：「朕與卿於患難之中，相從到今，不想於此地分別。卿可想朕之故交，早晚看覷幼子，勿負朕言。」雲泣拜於地曰：「臣願效犬馬之勞，以扶社稷！」先主又與多官曰：「朕不能一一分囑，皆乞保愛。」言畢，駕崩。時聖壽六十三歲，章武三年夏四月二十四日也。<br />
　　後晉平陽侯陳壽史評曰：<br />
　　先主之弘毅寬厚，知人待士，蓋有高祖之風，英雄之氣焉。及其舉國託孤於諸葛亮，而心神無貳，誠君臣之至公，古今之盛軌也。機權乾略，不逮魏武，是以基宇亦狹。然折而不撓，終不為下者，抑揆彼之量必不容己，非唯競利，且以避害雲爾。<br />
　　又贊曰：<br />
　　皇帝遺植，愛滋八方。別自中山，靈精是锺。<br />
　　順期挺生，杰起龍驤。始於燕代，伯豫君荊。<br />
　　吳越憑刺，望風請盟。挾巴跨蜀，庸漢以並。<br />
　　乾坤復秩，宗祀惟寧。躡基履跡，播德芳聲。<br />
　　華夏思美，西伯其音。開慶來世，歷載攸興。<br />
　　又歷年圖曰：<br />
　　昭烈以敗亡之餘，羈旅漢南，而能屈體英傑，要結同志，摧沮勁敵，因敗為功，顛沛之際，不忘德義，美矣！劉璋昧弱，侮而兼之，遂奄有巴、蜀，君臨一隅。安樂公材雖下中，然委任賢相，抗衡中國，及姜、黃用事，而面縛為虜，宜矣！<br />
　　又宋賢有詩曰：<br />
　　涿郡生英傑，飄然迥不群。慈仁安萬姓，情義動三軍。<br />
　　創業心尤重，求賢禮至勤。唐、虞堪比論，大度聖明君。<br />
　　又胡竹窗贊美先主詩曰：<br />
　　日暮乾坤易動搖，中山原有舊根苗。規模盡可紹光武，道德真堪比帝堯。<br />
　　勢若蒼龍離碧海，形如丹鳳上青霄。老天若更留玄德，未許曹丕篡漢朝。<br />
　　又宇文景昭作成都尹謁先主之廟，有贊曰：<br />
　　燕南聖君，心存忠信。掃蕩煙塵，親冒血刃。<br />
　　義遜荊州，撫安蜀郡。情動關、張，德崇堯、舜。<br />
　　繼漢華夷，代天休運。昭烈英風，贊之難盡。<br />
　　又徐雪庭觀史，見托孤一事，有詩贊曰：<br />
　　大廈將傾一木扶，非公孰可托遺孤？奇才真與伊、周並，洪量能超管、樂謨。<br />
　　十倍曹丕人罕及，七擒孟獲古應無。天心故把英雄歿，未得中原命已殂。<br />
　　又後人過白帝城永安宮有感詩曰：<br />
　　三顧情勤兩意投，托孤堪可繼成周。至今白帝城邊過，一度思君一淚流！<br />
　　先主駕崩，文武官僚哀痛至甚。孔明等奉梓宮還成都。後主劉禪出城迎接靈柩，安於正殿之內。後主哀慟祭祀，下官亦舉哀畢，開讀遺詔。詔曰：<br />
　　朕初得病疾，但下痢耳，後轉生雜病，殆不自濟。朕聞「人年五十，不稱夭壽」。今年六十有餘，死復何恨！但以卿兄弟為念耳。勉之，勉之！勿以惡小而為之，勿以善小而不為。惟賢惟德，可以服人。卿父德薄，不足效也。卿與丞相從事，事之如父，勿怠！勿忘！卿兄弟更求聞達。至囑！至囑！<br />
　　群臣讀詔已畢，孔明乃上言於後主曰：<br />
　　伏惟大行皇帝邁仁樹德，覆燾無疆，昊天不弔，寢疾彌留，今月二十四日奄忽升遐，臣妾號咷，若喪考妣。乃顧遺詔，事惟大宗，動容損益；百僚發哀，滿三日除服，到葬期復如禮；其郡國太守、相、都尉、縣令長，三日便除服。臣亮親受敕戒，震畏神靈，不敢有違。臣請宣下奉行。<br />
　　孔明曰：「國不可一日無君，請立嗣君以承漢統。」乃立劉禪即大蜀皇帝位，改章武三年為建興元年。禪字公嗣，時年十七歲。加諸葛丞相為武鄉侯，領益州牧。後八月，葬先主於惠陵，諡曰昭烈皇帝。尊吳皇后為皇太后，入養老宮。諡甘夫人為昭烈皇后。大赦天下。<br />
　　卻說魏軍探知此事，火速報入中原。近臣奏知魏主，曹丕大喜曰：「劉備已亡，朕無憂矣。何不乘其國中無主，起兵伐之？」賈詡諫曰：「劉備雖亡，必托於諸葛亮矣。備善能用人，亮必傾心竭力，扶持幼主。陛下不可倉卒伐之。」正言間，忽一人從班部中奮然而出，大笑曰：「不乘此時進兵，更待何時？」眾視之，乃河內溫人也，複姓司馬，名懿，字仲達，見為兵部尚書。丕大喜，遂問計於懿。未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
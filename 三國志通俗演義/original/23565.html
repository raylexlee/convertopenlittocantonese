<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 第十五卷　黃忠馘斬夏侯淵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十五卷</br>　　黃忠馘斬夏侯淵</font></h4>
			　　卻說孔明吩咐黃忠：「你既要去，吾教法正相助你，凡事計議而行。吾亦撥人馬來接應。你可小心。」黃忠應允，和法正領本部兵去了。孔明告玄德曰：「此老將不著言語激他，雖去不能成全功。他今既已去了，須撥人馬前去接應。」玄德曰：「然。」孔明喚趙雲曰：「你可將一枝人馬，從小路出奇兵接應黃忠，若忠勝，你不必出；倘忠有失，你即去救應。」又遣劉封、孟達領三千兵，於山中險要去處多立旌旗，以為壯兵之虛意，令敵人驚疑。各自領兵去了。又差人往下辨地名，授計與馬超，令他如此而行。又差嚴顏往巴西閬中守隘，替張飛、魏延，令飛、延來取漢中，共同三路進兵。<br />
　　卻說張郃與夏侯尚來見夏侯淵，說：「天蕩山折了夏侯德、韓浩。今聞劉備親自領兵來取漢中，可速奏魏王，早發精兵猛將，前來策應。」差人報與曹洪。洪知其消息，星夜前到許昌，奏知魏王。曹操聞知蜀兵來取漢中，愕然大驚，急聚文武商議發兵救漢中。長史劉曄奏曰：「漢中肥繞，今有聲息，倘有一失，中原震動。王休辭勞苦，可御駕親征。」操自悔曰：「恨當時不用卿言，以致如此！」忙傳令旨，起兵四十萬，魏王親征。此時建安二十二年秋七月終，曹操興兵。九月至長安，兵分三路而進：前部先鋒夏侯惇，操自領中軍，後軍救應使曹休。三軍陸續起行。操騎白馬金鞍，玉轡錦衣，武士手執大紅羅綃金傘蓋，左右金瓜銀鉞，鐙棒戈矛，擺天子之鑾駕，打日月龍鳳旌旗；護駕龍虎官軍二萬五千，分為五隊，每隊五千，按青、黃、赤、白、黑五色，旗旙甲馬，並依本色，光輝燦爛，極其雄壯。<br />
　　兵出潼關，操在馬上望見山邊一簇林木極其茂盛，遂問近侍曰：「此乃何處也？」侍臣奏曰：「此名藍田。林木之間，乃蔡邕莊也。」操與蔡邕素善，先時其女蔡琰乃衛道玠之妻，曾被北番韃靼擄去，與胡人為妻，生二子，作《胡笳十八拍》，流入中原。操憐之，使人持千金入番取蔡琰。有左賢王懼操之勢，送蔡琰還漢。操賜金帛，配與董祀為妻。當日到莊前，因想起蔡邕之事，令軍馬先行，操引近侍百餘騎，到莊門前下馬。時董祀在任所牧民，止有蔡琰在莊。琰聞操至，忙出迎接。操至堂，琰起居畢，侍立於側。操偶見壁間懸一碑文圖軸，起身觀之，問於蔡琰。琰答曰：「此乃曹娥碑也。昔和帝朝時，會稽上虞有一師巫，名曹旴，能娑婆樂神。五月五日，醉舞舟中，墮江而死。其女年十四歲，繞江啼哭，十七日不歇聲，跳入波中。後五日，負父之屍，浮於江面。裡人葬於江邊。後上虞令度尚奏聞朝廷，表為孝女。尚令邯鄲淳作文，鐫音鑽碑以記其事。淳年十三歲，文不加點，一筆揮就，立石墓側。先人聞知去看，時夜黑，以手摸其文而讀之，索筆題八字於其背後。後人鐫石繼打，故傳於世，是為先人遺蹟。」操讀八字雲：「黃絹幼婦，外孫齏臼。」操問琰曰：「汝解此意否？」琰曰：「雖先人所遺之跡，妾不知其意。」操回顧眾謀士曰：「汝等解否？」眾皆低首。於內一人挺身而出，答曰：「某已解其意。」操視之，乃主簿楊修也，見管行軍錢糧，兼理贊軍機事。操曰：「卿且勿言，容吾思之。」操乘馬行三里，忽悟省，笑問修曰：「卿試言之。」修曰：「此隱語也。『黃絹』，乃顏色之絲也。色傍攪絲，是『絕』字。『幼婦』者，乃少女也。女傍少字，是『妙』字。『外孫』，乃女之子也。女傍子字，是『好』字。『齏臼』，乃受五辛之器也。受傍辛字，是『辭』字。總而言之，乃『絕妙好辭』之四字也。此是伯喈贊美邯鄲淳之文，乃絕妙好辭也。」操大驚曰：「正合孤意！」此時操惡楊修之才高出於己，而有殺修之意。恐人議論，故佯歎而行。<br />
　　操率眾行至南鄭。曹洪接著，備言張郃之事。操曰：「非郃之罪。勝負者，兵家之常理。」洪曰：「即目劉備使黃忠攻打定軍山，夏侯淵知王上兵至，固守未曾出戰。」操曰：「若不出戰，是其懦也。」差人持節到定軍山，教夏侯淵進兵。長史劉曄諫曰：「淵性太剛，恐中奸計。」操草手詔與他，依命行之。使命持節到淵營，淵接入。使臣出詔，淵拆視之。詔曰：<br />
　　詔示夏侯淵知之：凡為將者，當以剛柔相濟，不可恃其勇耳。然為將，固當以勇為本，行之以智計；若但任勇，則是一愚夫之敵耳。吾今屯大軍於南鄭，欲觀卿之「妙才」，勿辱二字可也。淵字妙才，操稱此者，謂淵之謀可稱二字否？<br />
　　夏侯淵覽畢大喜，重待使命回訖，整率軍馬，要敵黃忠。後史官王友直，因曹操試武將用謀，而作詩曰：<br />
　　盡道粗官不足為，粗官必也是男兒。知兵豈在持戈戟？臨陣當專主鼓旗。<br />
　　應節便能分與合，隨麾不覺正為奇。他年恢復中原後，看取凌煙更有誰！<br />
　　卻說夏侯淵與張郃商議，淵曰：「今魏王率大兵屯於南鄭，要討劉備。吾與汝久守此地，豈能建功立業？來日吾出戰，務要生擒黃忠。」張郃曰：「不可。黃忠謀勇，更兼法正多機。此間山險峻，只宜堅守，久必自退。」淵曰：「若他人建了功勞，吾與汝有何面目而見魏王耶？汝只守山，吾去出戰。」淵下令曰：「誰敢出哨誘敵？」夏侯尚進曰：「小將願往。」淵曰：「汝去出哨，與黃忠交戰，只宜輸，不宜贏。吾有妙計，如此如此。」尚受令，引三千軍離定軍山大寨前行。<br />
　　卻說黃忠與法正引兵屯於定軍山口，累求相戰，夏侯淵堅守不出；欲要輕進，又恐山路危險，難以料敵，只得據守。一日，忠與正商議之間，忽有伏路軍報曰：「山上曹兵下來搦戰！」忠聽得，就要出戰。忽一人奮然而出曰：「將軍休動鈞意。待某引一千軍從山小路抄上，將軍引兵來戰，兩下夾攻，曹兵必敗。」眾視之，乃牙將陳式也。忠大喜，遂令式引兵去了。式將大隊人馬從山後擁來，吶一聲喊，與夏侯尚交兵。尚詐敗，式趕去。忠恐陳式中計，急引一軍趕來接應。行到半路，被兩山上擂木炮石打下，不能前進。式正欲回時，背後夏侯淵出戰，生擒陳式。軍盡降曹。有敗軍逃得性命，來見黃忠，說陳式被擒。忠慌與法正商議，正曰：「淵為人輕躁，恃勇少謀，可激士卒連營稍進，步步為營，誘淵來戰。此乃『反客為主』之計。淵一至，可擒矣。」忠用其謀，將應有之物盡賞三軍，歡聲滿谷，願效死戰。<br />
　　黃忠即日拔寨而進，步步為營，每營住十數日又進。淵知欲出戰，張郃曰：「此乃法正『反客為主』之計，不可出戰，戰則有失。」淵不從郃諫，卻令夏侯尚引數千兵出戰，直到黃忠寨前。忠上馬提刀出迎，與夏侯尚交馬，只一合，生擒夏侯尚歸寨。餘皆敗走，回報淵知。淵慌使人到忠寨，說將陳式來換夏侯尚。忠約定來日陣前相換。次日，兩軍皆到山谷闊處，布成陣勢。忠、淵皆乘馬立於陣前。答話已畢，各推人並無袍鎧，只穿蔽體薄衣，式與尚各奔其寨。尚比及到陣門邊，被忠一箭射中後背。尚帶箭歸寨。淵大怒，驟馬徑取黃忠。忠正要激淵廝殺，兩將交馬，戰到二十餘合，曹營鳴金收兵。淵慌回陣，被忠乘勢殺了一陣。淵問撥發官：「緣何鳴金？」官曰：「某見山凹中有蜀兵旗旙數處，恐是伏兵，故招將軍回。」淵信其說。原來孔明令劉封、孟達引三千軍，散於四下裡虛作疑兵，因此淵怯，不敢出戰。夏侯淵聽得，堅守不出。<br />
　　黃忠逼到定軍山下，與法正商議。正以手指之曰：「定軍山西，巍然有一座高山，四下皆是險道。此山上足可視定軍山之虛實。將軍若取得此山，定軍山只在掌中也。」忠仰見山頭稍平，山上有些少人馬。是夜二更，忠引軍士鳴金擊鼓，直殺上山頂。有副將杜襲守把此山。襲字子緒，穎川定陵人也。當時襲止有數百人守山，見忠大隊擁上，遂棄山而走。忠遂得了山頂，正與定軍山相對。法正曰：「待夏侯淵兵至，吾舉白旗為號，他來搦戰，我卻按兵不動；待他退兵無備，吾將白旗一舉，將軍卻下山擊之：以逸待勞，反害其主也。來日，淵必到。」忠令半山多設旗鼓，以候兵到。<br />
　　卻說杜襲急逃得來見夏侯淵，說黃忠奪了對山。淵大怒曰：「黃忠占了對山，不容我不出戰。」張郃諫曰：「這奪了對山，乃法正之謀也。將軍不可出戰，只宜堅守。」淵曰：「占了吾對山，觀吾虛實，如何不出戰？」郃苦諫不聽，分大半軍圍住了對山。淵搦戰，從辰罵至午，忠不出戰。法正在山上，見曹兵倦怠，銳氣已墮，盡皆下馬坐息。法正將白旗一招，鼓角齊鳴，喊聲大震，黃忠一馬當先，驟下山來，猶如天崩地塌之勢。夏侯淵措手不及，被黃忠趕到麾蓋之下，大喝一聲，有如雷吼。淵未及相迎，寶刀初落，連頭帶背，砍為兩段。後史官為馘斬夏侯淵，有詩曰：<br />
　　蒼頭臨大敵，皓首逞神威。力趁雕弓發，風隨雪刃揮。<br />
　　雄聲如虎吼，戰馬似龍飛。馘斬功勳重，開疆展帝畿。<br />
　　又詩曰：<br />
　　飛出山前鼓震天，歡聲馘斬夏侯淵。一朝奪盡中原氣，關將何由效後先？此言關公之功不及黃忠此一陣高也。<br />
　　黃忠斬了夏侯淵，曹兵大潰，各自逃生。忠乘勢去奪定軍山，張郃領生力兵來迎。忠與陳式兩下夾攻，混殺一陣，張郃大敗，奔本寨而走。忽然山傍閃出一彪人馬，當住去路，為首一員大將，後執一面大旗，上書四個字：「常山趙雲」。未知張郃性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
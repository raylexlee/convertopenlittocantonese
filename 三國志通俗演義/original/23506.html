<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　長阪坡趙雲救主</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>長阪坡趙雲救主</font></h4>
			　　曹操親領鐵甲五千，限一日一夜趕上玄德。令如風火，誰敢怠慢，都跟文聘而進。<br />
　　卻說玄德引十數萬百姓、一千餘軍馬，一程程挨著往江陵進發，吩咐趙雲保護老小，張飛斷後。孔明曰：「雲長去了，絕無音信，不知如何？」玄德曰：「欲煩軍師親往催促。劉琦昔日感公之教，以獲全生，今公一往，事必諧矣。」孔明不敢推辭，引劉封帶五百軍，先往江夏求救，應允去了。當日，玄德自與簡雍、糜竺、糜芳正行之間，忽然一陣狂風，就馬前撮起塵土沖天，平遮紅日，無半點光彩，耳邊只聞嚎啕之聲。玄德驚曰：「此是何兆也？」簡雍頗明陰陽，袖傳一課，失驚曰：「大凶之兆也！應在今夜。主公可棄百姓而走。」玄德曰：「吾從新野相隨到此，安忍棄之？」雍曰：「主公戀而不棄，禍不遠矣！」便問：「前面是何處？」答曰：「前面便是當陽縣，這座山名為景山。」玄德曰：「只就此山住紮。」秋末冬初，涼風透骨；黃昏將近，哭聲遍野。宿到四更時分，只聽得西北喊聲震地而來。玄德大驚，急忙上馬，引本部精兵二千，迎敵曹操。操率精兵掩至，勢不可當。玄德死戰。正在危急，忽一彪軍來，乃張飛也，殺開一條血路，救玄德望東而走。回頭觀看，南邊有千百人馬殺到長阪坡下，文聘當先攔住。玄德罵曰：「背主之賊，非大丈夫也！」文聘羞慚滿面，領兵投東北角去。背後許褚趕來。張飛保著玄德，殺散鐵騎，迤邐望東而走。漸漸喊聲遠去，玄德方才歇馬。喘息未定，回看手下，隨行止有百餘騎；百姓老小並糜竺、糜芳、簡雍、趙雲等，皆不知下落。玄德望西哭曰：「居民十數萬，皆因戀我，遭此大難！吾家老小，皆不知下落存亡。雖土木之人，寧不悲乎！」<br />
　　正恓惶嚎啕之時，忽見糜芳面帶數箭，跪於馬前，口言：「反了常山趙子龍也！投曹去了！」玄德叱之曰：「子龍是吾故人，安肯反也？」張飛曰：「他知我等勢窮力盡，反投曹操，以圖富貴。此乃常理也，何故不信？」玄德曰：「子龍與吾相從患難之時，他心如鐵石，豈以富貴能搖動乎？」糜芳曰：「我親見他引軍投操去了。」玄德曰：「子龍必有事故。再說子龍反者，斬之！」張飛曰：「兄弟親去尋他去。如撞見，一槍刺死！」玄德曰：「休錯疑了！豈不見你二兄雲長誅顏良也？子龍必不棄吾，任他自去，不要相逼。吾料子龍必不棄吾也。」此玄德知人為哲處。張飛喚眾將：「跟我來！」只有二十騎跟去。其餘都跟玄德去了。原來張飛常要鞭撻軍士，願跟者少。張飛引二十餘騎，同至長阪橋。此橋皆是木植，非石橋也。張飛回看，橋東一帶樹木，飛生一計粗人作細事，教從者二十餘騎，卻砍下樹枝，拴在馬尾上，只在樹林內往來馳騁。飛遠看，笑曰：「這二十餘騎，當五百人！」飛自橫矛立在橋上，憑西而望。<br />
　　卻說趙雲自四更軍至，與曹軍廝殺，往來在曹軍陣內衝突，尋不見玄德，又失了主人老小。趙雲自思曰：「家眷二十餘口，至親三口：甘、糜二主母，小主人阿鬥，都吩咐在我身上。今日軍中失散，有何面目見主人乎？不如決一死戰，報答平昔知遇之恩！」此時只有三四十騎隨從。雲拍馬在亂軍中尋覓，二縣百姓嚎哭之聲，震天動地；中箭著槍，拋男棄女，著傷帶血而奔走，不計其數；屍橫遍野，血流成渠；十萬居民，四方八面亂竄逃命。子龍正走之間，見一人臥在草中，子龍近前視之，卻是簡雍。雲急問曰：「曾見主母乎？」雍答曰：「我與你一處趕散，二主母棄了車仗，抱阿鬥而走。我飛身上馬，轉過山坡，被一將背上刺了一槍，跌下馬來，馬被奪了去。我爭鬥不得。」雲曰：「隨騎有馬，借一匹來。」又著二將扶簡雍先去報主人：「我上天入地，好歹尋主母來！如不見，寧死在沙場上矣！」教扶雍上馬，令跟隨之人盡脫衣甲，好生扶侍而去。<br />
　　雲引軍望長阪坡而去。忽一軍大叫「將軍」之聲，雲問曰：「你是何人？」答曰：「我是劉使君帳下小軍，護送車仗的，被數箭射倒在此。」趙雲便問夫人消息，軍答曰：「卻才見夫人披頭跣足，相隨一伙百姓，投南而走。」雲見說，也不顧軍，望南趕來。只見一伙百姓，男女數百人，相結而去。趙雲大叫曰：「中間有甘夫人否？」夫人在後面見趙雲，放聲大哭。雲滾鞍下馬，紮槍而泣曰：「使主母失散，雲之罪也！」又問：「糜夫人、小主人安在？」甘夫人曰：「我與糜夫人被逐，棄車仗雜於百姓內步行，又撞見一枝軍馬衝散，糜氏並阿鬥不知何處。我獨逃生至此。」言未畢，百姓發喊，又撞一枝軍來。趙雲綽槍上馬看時，面前馬上綁著一人，乃是糜竺也。背後一將，手提寶刀，又有千餘軍跟著，乃是曹仁部下健將淳於導，拿住糜竺，正要送去獻功。被趙雲大喝一聲，淳於導便舞刀來迎，只一合，刺導於馬下，向前救了糜竺，奪下馬二匹。趙雲請甘夫人上馬，前面殺開大路，直送到長阪坡。張飛橫矛立馬於橋上，大叫：「子龍！你如何反我哥哥？」趙雲曰：「我跟尋不見主母，因此落後，安敢反耶？」張飛曰：「不是簡雍先來報我，見你時，那得干休也！」趙雲曰：「主公安在？」飛曰：「只在前面不遠。」雲曰：「糜子仲保夫人先行，趙雲仍去尋糜夫人並小主人也。」言罷，引數騎再回舊路。<br />
　　正走之間，見一將手提鐵槍，背著一口劍，引十數騎躍馬而來。趙雲便不答話，直取那將。交馬處，一槍刺著，倒於馬下，從者奔走。那員將乃是曹操隨身背劍心腹之人夏侯恩。原來曹操有劍二口：一名「倚天」，一名「青釭」。倚天劍自佩之，青釭劍教夏侯恩佩之。倚天劍鎮威，青釭劍殺人。夏侯恩以為無敵之處，乃撇了曹操只顧引人搶奪擄掠。正撞子龍，一槍刺於馬下，就奪那口劍，視看靶上有金嵌「青釭」二字，方知是寶劍也。雲聽後軍已到，看時，馬步官軍漫山遍野，盡皆圍定百姓擄掠，殺害老小。趙雲挺槍拍馬，直殺透重圍，回頭觀之，將士漸漸落消。又殺一陣，只剩得孤身。趙雲無半點退心，只顧往來尋覓，但逢百姓，便問糜夫人消息。忽一人指曰：「夫人抱著孩兒，左腿上著槍了，走不動，只在面前牆缺內坐的。」<br />
　　趙雲慌來追尋，只見一個人家，被火燒壞矮牆，糜夫人抱著三歲幼子，坐地上而哭。趙雲慌忙下馬，入見糜夫人。夫人曰：「妾身得見將軍，此子有命矣。望將軍可憐他父親飄蕩半世，只有這點骨肉。將軍可護持此子，教他得見父面，妾死無恨矣！」趙雲曰：「夫人受難，是雲之罪也。不必多言，請夫人上馬。雲自步行，遇敵軍必當死戰。」糜夫人曰：「不然。將軍若不乘此馬，此子亦失矣。妾已重傷，死何惜哉！望將軍速抱此子去，勿以妾為累也。」雲曰：「喊聲又近，兵又來到，速請夫人上馬。」糜氏將阿鬥遞與趙雲，曰：「此子性命在將軍身上，妾身委實不去也。休得兩誤！」趙雲三回五次請夫人上馬，夫人不肯上馬。四邊喊聲又起，雲大喝曰：「如此不聽吾言，後軍來也！」糜氏聽得，棄阿鬥於地上，投枯井而死。趙雲恐曹軍盜屍，推土牆而掩之。後來子龍不得入武臣廟，與子胥把門，蓋因嚇喝主母，以致喪命，亦是不忠也。後來史官有詩贊糜夫人曰：<br />
　　賢哉糜氏，內助劉君。言詞無失，進退有倫。<br />
　　心如金石，志似松筠。身雖歸土，名不沾塵。<br />
　　千載之後，配湘夫人。<br />
　　趙雲推土牆而掩之，解開勒甲條，放下掩心鏡，將阿鬥抱護在懷，而囑曰：「我呼汝名，可應。」言罷，綽槍上馬。早有一將，引一隊步軍圍住土牆。雲乃拍馬挺搶，殺出牆外。攔路者乃曹洪手下副將晏明也，持三尖兩刃刀來迎。交馬不及兩合，一槍刺晏明落馬身死，殺散步軍，衝開一條路。正走之間，前面又一枝軍攔路，為首一員大將，旗號明白，乃河間張郃。趙雲更不答話，來戰張郃。約戰十餘合，趙雲料道不能勝，奪路而走。背後張郃趕來，趙雲連馬和人顛下土坑。忽然紅光紫霧從土坑中滾起，那匹馬一踴而起。後人有詩曰：<br />
　　當陽救主顯英雄，殺透曹兵幾萬重。<br />
　　馬踴紅光離土窟，將軍懷內抱真龍。<br />
　　人馬踴出土坑，張郃大驚而退。趙雲又走，背後二將大叫：「趙雲休走！」前面又有二將，使兩般軍器來到。後面是馬延、張鎧，前面焦觸、張南，皆是袁紹手下將。趙雲力戰四將，殺透重圍。馬步軍前後齊搠趙雲。趙雲拔青釭劍亂砍步軍，手起，衣甲平過，血如湧泉，染滿袍甲；所到之處，猶如砍瓜截瓠，不損半毫。真寶劍也！<br />
　　卻說曹操在景山頂上，望見一大將軍橫在征塵中，殺氣到處，亂砍軍將；所到之處，威不可當。操急問左右是誰。曹洪聽得，飛身上馬，下山大叫曰：「軍中戰將，願留名姓！」趙雲應聲曰：「吾乃常山趙子龍也！」曹洪回報曹操，操曰：「世之虎將也！吾若得這員大將，何愁天下不得乎？可速傳令，使數騎飛報各處，如子龍到處，不要放冷箭，要捉活的。」因此子龍得脫此難，乃是主人洪福之致也。<br />
　　卻說趙雲身抱後主在懷中，直透重圍，砍倒大旗兩面，奪槊三條，前後槍刺劍砍，殺死曹營名將五十餘員。史官有詩曰：<br />
　　血染征袍透甲紅，當陽誰敢與爭鋒！<br />
　　古來衝陣扶危主，只有常山趙子龍。<br />
　　又詩，單道幼主之福：<br />
　　紅光罩體困龍飛，徵馬衝開長阪圍。<br />
　　四十二年真命主，將軍應得顯神威。<br />
　　又詩，單道將軍之能：<br />
　　八面威風殺氣飄，擎王保駕顯功勞。<br />
　　非乾後主多洪福，正是將軍武藝高。<br />
　　又詩，贊君臣慶會：<br />
　　風雲起處君臣走，驚倒當年曹阿瞞。<br />
　　馬上將軍真猛虎，懷中又有蟄龍蟠。<br />
　　又司馬溫公有長阪詞：<br />
　　當陽草，當陽草，點點斑斑如血掃。<br />
　　借問當時何事因？子龍一戰徵旗倒。<br />
　　曹公軍將魂魄飛，殺入重圍保家小。<br />
　　至今此血尚猶存，不見英雄空懊惱。<br />
　　林漢泉古風一篇為證：<br />
　　當年玄德走江陵，路次當陽少甲兵，<br />
　　忽被曹瞞驅鐵騎，軍民膽落盡逃生。<br />
　　趙雲獨仗英雄氣，捨命渾如落葉輕，<br />
　　槍攪垓心蛇動盪，馬衝陣勢虎飛騰；<br />
　　懷中抱定西川主，紫霧紅光射眼明。<br />
　　斬將奪旗世罕比，擎天保駕功業成。<br />
　　我來少憩長阪下，斑斑莎草血猶腥。<br />
　　子龍子龍在何處？仰天長歎三兩聲。<br />
　　全忠全義真堪羨，永遠標題翰墨青。<br />
　　當時趙雲殺透重圍，已離大陣，身上熱血污滿征袍。正行之間，山坡下兩路軍出，截斷去路。旗號分明，乃是夏侯惇手下大將，弟兄二人：一個锺縉，一個锺紳。縉使大斧，紳使畫戟，大喝趙雲：「快下馬受縛！」背後張遼、許褚趕來，四下喊聲大起。子龍如何逃生？正是才離龍潭，又值虎窟。未知性命還是如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
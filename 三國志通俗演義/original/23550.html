<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　張益德義釋嚴顏</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>張益德義釋嚴顏</font></h4>
			　　卻說孔明將玄德書對眾官曰：「主公書中把荊州托在我身上，教我自量才委用。雖是如此，今教關平齎書前來，其意欲雲長公當此重任。雲長想桃園結義之情，竭力守之。據此之地，北當曹操，東敵孫權，非小可之事也。公宜勉之。」雲長更不推辭，慨然領諾。孔明設一宴，交割印綬。雲長雙手來接。孔明擎著印：「這干係都在將軍身上。」雲長曰：「大丈夫既領重任，除死方休。」孔明見雲長說這個「死」字，心中不悅，欲待不與，其言已出。孔明曰：「倘曹操引兵來到，當如之何？」雲長曰：「以力拒之。」孔明又曰：「倘曹操、孫權齊起兵來，如之奈何？」雲長曰：「分兵拒之。」孔明曰：「不然。若如此，則荊州危矣。吾有八個字，將軍記取，可保守荊州。」雲長問之，孔明曰：「北拒曹操，東和孫權。」雲長曰：「軍師之言，當銘肺腑。」孔明遂與了印綬，令文官馬良、伊籍、向朗、糜竺，武將糜芳、廖化、關平、周倉，一班兒輔佐雲長，同守荊州。<br />
　　先撥精兵一萬，教張飛部領，取條大路，殺奔巴州、雒城之西，先到者為頭功。孔明撥一枝兵，教趙雲為先鋒，溯音素江而上，會於雒城。孔明隨後引簡雍、蔣琬，琬字公琰，零陵湘鄉人也，乃荊、襄名士，為書記，引兵一萬五千，同日酌別起行。<br />
　　先說張飛領本部軍馬，臨行時孔明囑付曰：「西川豪傑甚多，不可輕敵，於路戒約三軍，勿得掠擄百姓，以失民心。所到之處，並皆存恤。人生於世，惟德可以服眾，勿得恣逞殘暴百姓，鞭撻士卒。望將軍早會雒城，不可有誤。」張飛欣然領諾，上馬而去。迤邐前行，所到處，但降者秋毫無犯。徑取漢、川路，前至巴郡，哨馬回報：「巴郡太守嚴顏，乃蜀中名將，年紀雖高，精力未衰，善開硬弓，使大刀，有萬夫不當之勇。據住城廓，不豎降旗。」張飛教離城十里下住大寨，差人入城去，「說與老匹夫早早來降，饒你滿城百姓性命；若不歸順，即踏平城郭，老幼不留。」<br />
　　卻說嚴顏在巴郡，聞劉璋差法正請玄德入川，拊心而歎曰：「此所謂獨坐窮山，放虎自衛者也！」後聞玄德據住涪城，累欲提兵去，又恐這條路上有兵來。聞知張飛兵來，點起本部五六千人馬，準備迎敵。數內有中原人告曰：「張飛在當陽長阪，一聲喝退曹兵百萬之眾，操聞風而避之。今若到來，只宜深溝高壘堅守，不可迎敵。彼軍無糧，不過一月，自然退去。更兼張飛性如烈火，專要鞭撻士卒，如不與戰，必責於軍；軍心一變，乘勢擊之，張飛可擒也。」嚴顏從其言，教軍士盡數上城守護。忽見一軍，大叫開門。嚴顏教放入問之，那軍士盡把張飛言語依直便說。嚴顏大怒，罵：「匹夫怎敢無禮！吾歸川中許多年，豈降賊乎！借你口說與張飛！」喚武士把軍人割下耳鼻，卻放回寨。<br />
　　軍人見張飛，哭告嚴顏如此毀罵。張飛大怒，咬牙睜眼，披掛上馬，引數百騎來巴州城下搦戰。城上眾軍百般痛罵。張飛性起，幾番殺到吊橋，要過護城河，又亂箭射回。到晚全無人出，張飛忍一肚氣還寨。次日早晨，引馬軍又去搦戰。那嚴顏在城敵樓上，一箭射中張飛頭盔。飛指而恨曰：「若拿住你這老匹夫，我親自食你肉！」到晚空回。第三日，張飛引了軍，沿城去罵搦戰。原來那座城子是個山城，周圍都是亂山。張飛自乘馬登山，下視城中，見軍士盡皆披掛，分列隊伍，伏於城中，只是不出；又見民夫來來往往，搬磚運石，相助守城。張飛教馬軍下馬，步軍皆坐，引他出敵，並無動靜。又罵了一日空回。張飛在寨中自思，無計可施。猛然思得一計，教眾軍不要前去搦戰，都結束了，只在寨中等候；卻教三五十軍直去城下叫罵，引嚴顏軍出來，便與廝殺。張飛摩拳擦掌，只等敵軍來。小軍連罵了三日，全然不出。張飛眉頭一縱，又生一計：傳令教軍士四散砍打柴草，尋覓路徑，不來搦戰。嚴顏在城中，連日不見張飛動靜，心中疑惑，著十個軍扮作張飛砍柴的軍，潛地出城，雜在軍內，入山中探聽。<br />
　　當日諸軍回寨。張飛坐在寨中，頓足大罵：「嚴顏老匹夫！枉氣殺我！」只見帳前三四個人說道：「將軍不須心焦，這幾日打探的一條小路，可以偷過巴郡。」張飛故意大叫曰：「既有這個去處，何不早來說？」眾應曰：「這幾日卻才哨探得出。」張飛曰：「事不宜遲，只今夜二更造飯，趁三更明月，拔寨都起，人銜枚，馬去鈴，悄悄而行。我自前面開路，汝等依次而行。」傳令了，便滿寨告報。探細的軍聽得這個消息，盡回城中來報與嚴顏。顏大喜曰：「我算定這匹夫忍耐不得！你偷小路過去，須是糧草輜重在後；我截住後路，你如何得過？好無謀匹夫，中吾之計！」即時傳令，教軍士盡皆準備赴敵：「今夜二更也造飯，三更出城，伏於樹木叢雜去處。只等張飛過咽喉小路去了，車仗來時，只聽鼓響，一齊殺出。」傳了號令，看看近夜，嚴顏全軍盡皆飽食，披掛停當，悄悄出城，四散埋伏，只聽鼓響。<br />
　　卻說嚴顏引十數騎裨將，下馬伏於林中。看時約三更以後，遂望見張飛親自在前，橫予縱馬，悄悄引軍前進。去不得三四里，背後車仗人馬，陸續進發。嚴顏見得分曉，一齊擂鼓，四下伏兵盡起。正來搶奪車仗，背後一彪軍掩到，大喝一聲：「老匹夫休走！我等的你恰好！」嚴顏猛回頭看時，為首一員大將，豹頭環眼，燕項虎鬚，使丈八矛，騎深烏馬，乃是燕人張飛。四下裡鼓聲大震，眾軍殺來。嚴顏見了張飛，舉手無措。交馬戰不十合，張飛賣個破綻，嚴顏一刀砍來，張飛閃過，撞將入去，扯住嚴顏勒甲縧，生擒過來，擲於地下。眾軍向前，用索綁縛住了。原來先過去的是假張飛。料道嚴顏擊鼓為號，張飛教鳴金為號：金響，諸軍齊到。大半棄戈卸甲而降。<br />
　　殺到巴郡城下，後軍已自入城。張飛教休殺百姓，告報安民。群刀手把嚴顏推至。飛坐於廳上，嚴顏不肯跪下。飛怒目咬牙，大叱嚴顏曰：「大將到此，為何不降，而敢拒敵乎？」嚴顏全無懼色，回叱飛曰：「汝等無義，侵我州郡！但有斷頭將軍，無降將軍！」飛大怒，喝左右斬來。嚴顏喝曰：「賊匹夫！砍頭便砍，何怒色也？」張飛見嚴顏聲音雄壯，面不改色，飛忙大笑下階，喝退左右，親自解其縛，取衣與之，扶在正中高坐，低頭便拜，曰：「適來言語冒瀆威容，甚勿見責。吾素知老將軍乃世之真丈夫。」便進酒壓驚，以上賓待之。嚴顏感其恩義，安身無措。後有贊嚴顏詩曰：<br />
　　白髮居西蜀，清名震大邦。忠心如皎月，浩氣卷長江。<br />
　　寧可斷頭死，安能屈膝降？巴州嚴老將，天下更無雙。<br />
　　後史官亦有贊張飛詩曰：<br />
　　怒氣衝冠發，威聲砍將頭。英雄萬夫勇，談笑一時休。<br />
　　先主多洪福，將軍用計謀。三分稱大義，功業震西州。<br />
　　後宋賢贊嚴顏之德，有詩曰：<br />
　　昂昂器宇鎮江山，視死如歸若等閒。欲識世間豪傑士，斷頭大將是嚴顏。<br />
　　又題張飛絕句詩曰：<br />
　　百將傳中標異跡，武臣廟內紀奇功。皆因義釋嚴顏計，奪得西川報主公。<br />
　　又詩云：<br />
　　生獲嚴顏勇絕倫，惟憑仁義化軍民。至今巴蜀聲名在，社酒雞豚日日春。<br />
　　張飛請問入川之計，嚴顏曰：「敗軍之將，荷蒙厚恩。嚴顏無可以報，願施犬馬之勞，不須張弓只箭，徑取成都，以酬萬一。」張飛拱手稱謝，以求收川之策。其計何如，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
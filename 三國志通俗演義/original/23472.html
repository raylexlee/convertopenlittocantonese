<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　玄德匹馬奔冀州</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>玄德匹馬奔冀州</font></h4>
			　　卻說曹公分兵五路，來取徐州。細作探知，報入徐州。孫乾徑來下邳，先報關公，次日去小沛報知玄德，玄德慌與孫乾等商議，乾曰：「必須求救於袁紹，方可解圍。」玄德即時修書，便遣孫乾。<br />
　　乾至河北，見田豐，具言此事。豐曰：「明日見主公，即當商議。」次日，引孫乾入見紹。紹出，形容憔悴，衣冠不整。豐曰：「今日主公何故如此？」紹曰：「我將死矣！」豐曰：「主公縱橫天下，何故出此言也？」紹曰：「吾今命在旦夕，豈暇論他事也！」豐曰：「主公如此之言，是何意故？」紹曰：「吾生五子，惟最小者極快吾意。今患疥瘡，將欲垂命，吾有何心用兵乎？」豐曰：「目今操起兵東征，許昌空虛，若將義兵乘虛而入，上可以保天子，下可以為民除害也，誠國家之萬幸！諺語雲：『天與勿取，反招其咎！』某願明公詳察焉。」紹曰：「吾亦知如此，最好爭取，奈我心中恍惚，去之不利。」豐曰：「何恍惚之有？」紹曰：「五子之中，惟有此子生得最異，倘有疏虞，悔之晚矣！」紹與孫乾曰：「汝回見玄德，可言此事。但不如意，便來相投，吾自有相助之處。」田豐以杖擊地曰：「可惜錯過！」又歎曰：「遭此難遇之時，惟有嬰兒之病，失此機會！大事去矣，可痛惜哉！」以腳頓地而去。<br />
　　孫乾見紹不肯起兵，連夜回小沛見玄德，具言此事。玄德乃哭曰：「似此若何？」張飛曰：「兄弟獻一妙計，必破曹兵。曹兵若來，必然困乏；不等他來下住寨，先去劫寨。」玄德曰：「素以汝為一勇夫。前者捉劉岱，果有此妙策；今獻此計，吾弟亦按兵法，甚好，甚好！操若遠來，必用此計，當晚卻去劫寨。」商議已定。<br />
　　卻說曹公引大軍往小沛來。正行之間，狂風驟至，曹公馬前忽一聲響亮，大風吹折牙旗一面。操曰：「作怪！」便教軍馬且住，喚謀士問吉凶。操已自有主張了，只看謀士所見同與不同。操言風吹折牙旗之兆。荀彧曰：「風自何方來？吹折甚顏色旗？」操曰：「風自東南方來，吹折角上牙旗桿。單旗為角，雙旗為門。旗乃青紅二色。」彧曰：「不主別事，今夜劉備必來劫寨。」操點頭。忽毛玠入見曰：「適才東南方牙旗被風吹折，今夜必主有人劫寨。」操曰：「天報應，吾當亦自防之。」當時分兵九隊，只留一隊向前虛紮營寨，餘眾四面八方埋伏。<br />
　　是夜，月色微明，玄德在左，張飛在右，分兵兩隊。只留孫乾守小沛。<br />
　　且說張飛自以為神妙之計，領輕騎在前，突入操寨，但見零零落落，無多人馬，一聲炮響，四邊火光大明，喊聲一舉。張飛知是中計，急出寨外，正東，張遼殺來；正西，許褚殺來；正南，於禁殺來；正北，李典殺來；東南，徐晃殺來；西南，樂進殺來；東北，夏侯惇殺來；西北，夏侯淵殺來：八路軍馬，團團圍定。飛在核心，左衝右突，前遮後擋。張飛軍兵原來舊是曹公管的，盡皆過去了。飛見軍去了太半。飛在忙中，正逢徐晃。兩馬相交，戰到十餘合，後面樂進趕到。張飛殺條血路，突圍而走，只有十數騎跟定。欲還小沛，大軍截住去路；徐州、下邳，卻被曹公自引精兵當住。飛尋思無路，望芒碭山而走。<br />
　　卻說玄德引軍正去劫寨，將近寨門，喊聲大震，後面衝一軍，先截了一半人馬。夏侯惇又到。玄德突圍而出，後面夏侯淵趕來。玄德回顧，止有三十餘騎跟隨。望見小沛城中火起，玄德棄小沛，欲往徐州，隔河望見軍馬，漫山塞野。玄德自思無路可歸，想：「袁紹有言：『倘不如意，可來相投』，今投袁紹，暫且依棲，別作良圖。」徑尋青州路而走，正逢樂進攔住。玄德匹馬落荒正北而走。樂進趕來，玄德從騎去了。<br />
　　只說玄德匹馬投青州，一日行三百餘里。當晚到青州城下叫門，門吏問姓名了，來報刺史。刺史乃袁紹之長子袁譚。譚素敬玄德，聞知匹馬到來，速即開門出迎，至公廨，問其故。玄德說：「曹公勢不可當，故棄城及妻子逃命至此。」袁譚乃再拜，留於館中住紮，發書報父袁紹。紹知徐州已失，玄德在青州，遂引兵五萬來迎接玄德。袁譚將本州人馬送至平原界。袁紹離鄴郡三十里，來接玄德。玄德拜伏於地，紹慌答之曰：「昨為小兒抱患，有失救援，其心怏怏不安。今幸得相見，大慰平生渴望之思。」玄德答曰：「孤窮劉備久欲投門下，奈何機緣未遇。今為曹操所攻，妻子俱陷，想將軍容納四方之士，故不避羞慚，敬來相投。望乞收錄，誓當補報！」紹大喜，父子相敬甚厚，同居冀州。<br />
　　且說曹公當夜搶了小沛，隨即進兵攻徐州。糜竺、簡雍守把不住，只得棄了。陳登獻了徐州。操軍馬入城，安民已了，喚眾謀士商議取下邳。荀彧曰：「雲長並劉備老小死據此城，務要速取。如若遲慢，恐被袁紹所竊耳。」操曰：「當用何計，可取下邳？」彧曰：「丞相坐鎮徐州，撥一軍馬誘之，若關公出戰，既分投襲之；若城一陷，關公必擒矣。」操曰：「吾素愛關公人才武藝勇冠三軍，吾欲得之以為己用。」郭嘉曰：「吾聞關公義氣深厚，必不肯降。若使人說之，恐被其害。先以兵圍之，若事危急，彼必降矣。」帳下一人出曰：「我與關公有一面舊交，某親往下邳說之使降，若何？」眾視之，乃張遼也。程昱曰：「文遠雖與雲長有舊，吾看此人非可以言詞說也。某有一計，使此人進退無門，則用文遠說之，關公自然歸於丞相也。」必用何計以降之，畢竟如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
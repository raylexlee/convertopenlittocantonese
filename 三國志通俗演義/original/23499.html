<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　定三分亮出茅廬</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>定三分亮出茅廬</font></h4>
			　　卻說玄德因訪孔明二次不遇，再往南陽。關、張諫曰：「兄長二次親謁茅廬，其禮太過矣。想諸葛亮虛聞其名，內無實學，故相辭也：避而不敢面，遁而不敢言。豈不聞聖人有雲：『毋以貴下賤，毋以眾下寡。』兄何惑於斯人之甚也！」玄德曰：「不然。汝讀《春秋》，豈不聞桓公見東郭野人之事耶？齊桓公乃諸侯也，欲見野人而猶五返方得一面。何況於吾，欲見孔明大賢耶？」昔日齊桓公欲見東郭氏，一日三往而不得見之，從者止之曰：「萬乘之君而下見布衣之士，一日三往而不得見，亦可以止矣。」桓公曰：「士之傲爵祿者，固輕其主；君之傲伯王者，亦輕其士。縱夫子傲爵，吾豈敢傲伯王乎？」五返，然後見焉。關公聞此語，曰：「兄之敬賢，如文王謁太公也。」張飛曰：「哥哥差矣。俺兄弟三人縱橫天下，論武藝不如誰？何故將這村夫以為大賢僻之？僻之甚矣！今番不須哥哥去罷。他如不來，我只用一條麻繩就縛將來！」玄德叱之曰：「汝勿亂道！豈不聞周文王為西伯之長，三分天下有其二，去渭水謁子牙？子牙不顧文王，文王侍立於後，日斜不退，子牙卻才與之交談，乃開八百年成周天下！如此敬賢，弟何太無禮？汝今番休去，我自與雲長去走一遭。」飛曰：「既是哥哥去呵，兄弟如何落後？」玄德曰：「汝若同往，不可失禮。」張飛應諾。<br />
　　於是領數人，往隆中來。比及到莊，離半里下馬步行，正遇諸葛均飄然而來。玄德慌忙施禮，問之曰：「令兄在莊上否？」均答曰：「昨暮方回。將軍可與相見矣。」均長揖一聲，投山路而去。玄德曰：「今番僥倖，得見先生也！」張飛曰：「此人無禮！便引哥哥去也不妨，何故別之？」玄德曰：「他各有事，汝豈知也？」來到莊前扣柴門，童子開門。玄德曰：「有勞仙童轉報，劉備專來請見。」童子曰：「雖然師傅在家，草堂上晝寢未醒。」玄德教且休報復，吩咐關、張：「你二人只在門首等候。」玄德徐步而入，縱目觀之，自然幽雅。見先生仰臥於草堂幾榻之上，玄德叉手立於階下。將及一時，先生未醒。關、張立久，不見動靜，入見玄德，猶然侍立。張飛大怒，與雲長曰：「這先生如此傲人！見俺哥哥侍立於階下，那廝高臥，推睡不起！等我去庵後放一把火，看他起也不起！」雲長急慌扯住，飛怒氣未息。<br />
　　卻說玄德凝望堂上，見先生翻身，將及起，又朝裡壁睡著。童子欲報，玄德曰：「且不可驚動。」又立一個時辰，玄德渾身倦困，強支不辭。孔明忽醒，口吟詩曰：<br />
　　大夢誰先覺？平生我自知。草堂春睡足，窗外日遲遲。<br />
　　孔明翻身，問童子曰：「曾有俗客來否？」童子曰：「劉皇叔在此，立等多時。」孔明急起身曰：「何不早報？尚容更衣。」孔明轉入後堂，整衣冠出迎玄德。玄德見孔明身長八尺，面如冠玉，頭戴綸巾，身披鶴氅，眉聚江山之秀，胸藏天地之機，飄飄然當世之神仙也。玄德下拜曰：「漢室之鄙徒，涿郡之愚夫，久聞先生大名，如雷震耳。昨常兩次至仙莊，已書賤名於文幾，未審覽否？」孔明答曰：「南陽田夫，觸事疏懶，屢蒙將軍枉駕來臨，下情不勝感激。」二人敘禮畢，分賓主而坐。童子獻茶。茶罷，孔明曰：「昨觀書意，足見將軍有愛民憂國之心。但恨亮年幼才疏，不能治政，有誤下問。」玄德曰：「司馬德橾之言，徐元直之語，豈有虛謬哉？望先生不棄鄙賤，曲賜見教。」孔明曰：「德操、元直，世之高士。亮乃一耕夫耳，安敢以談天下之事？二公差舉矣。將軍舍美玉而就頑石，此皆誤矣！」玄德曰：「夫大賢學成文武之業，可立身行道於當時，揚名於後世，以顯父母。此為孝也。救民於水火之中，致君於堯、舜之道，此乃為忠也。先生抱經世之奇才，而甘老於林泉之下，恐非忠孝之道。孔子尚游於諸國，而教化世人。望先生開備愚鹵，而賜教之，實為萬幸！」言罷，又拜。孔明笑曰：「將軍既欲聞愚論，當盡剖露於衷。願聞其志。」玄德屏退左右，趨席而告曰：「漢室傾頹，奸臣竊命，主上蒙塵，孤不度德量力，欲信音申大義於天下，而智術淺短，遂用猖獗，至於今日。然志猶未已，君謂計將安出？」孔明答曰：「自董卓以來，豪傑並起，跨州連郡者不可勝計。曹操比袁紹，則名微而眾寡，然操遂能克紹，以弱為強者，非惟天時，抑亦人謀也。今操已擁百萬之眾，挾天子以令諸侯，此誠不可與爭鋒。孫權拒有江東，已歷三世，國險而民附，賢能為之用，此可與為援，不可圖也。荊州北據漢、沔，利盡南海，東連吳會，西通巴、蜀，此用武之國，非其主不能守。此殆天所以資將軍，將軍其有意乎？益州險塞，沃野千里，天府之土，高祖因之以成帝業。劉璋闇音闇弱，張魯在北，民實國富，而不知存恤，智能之士思得明主。將軍既帝室之胄，信義著於四海，總攬英雄，思賢如渴，若跨有荊、益，保其岩阻，西和諸戎，南撫夷越，外結好孫權，內修正理；以待天下有變，則命一上將，將荊州之兵以向宛、洛，將軍身率益州之眾以出秦川，百姓孰敢不簞食壺漿以迎將軍乎？誠如是，則霸業可成，漢室可興矣。」孔明言罷，命童子將畫一軸掛於正堂，指而言曰：「乃西蜀五十四州之圖也。昔日，李熊曾與公孫述雲：『西川沃野千里，民物康阜。』將軍欲成霸業，北讓曹操占天時，南讓孫權佔地利，將軍可占人和。先取荊州為本，後取西川建國，以成鼎足之勢，然後可圖中原也。」玄德聞其言，避席拱手謝之曰：「先生之言，頓開茅塞，使備撥散雲霧而仰面觀青天耳。但恨荊州劉表、益州劉璋，此二人皆漢室宗親，備安忍奪之？」孔明曰：「亮夜觀天象，劉表不久在人世。劉璋非立業之主，久後亦必歸於將軍。」玄德聞言，頓首稱謝。這一席話，乃孔明未出茅廬，已知三分天下，萬古之人不及也！史官有詩贊曰：<br />
　　堪愛南陽美丈夫，願將弱主自匡扶。<br />
　　片時妙論三分定，一席高談自古無。<br />
　　先取荊州興帝業，後吞西蜀建皇都。<br />
　　要知鼎足為形勢，預向茅廬指畫圖。<br />
　　又詩曰：<br />
　　南陽諸葛亮，高坐論安危。談笑分三國，英雄鎮四夷。<br />
　　孫權承地利，曹操得天時。獨許劉玄德，西川創帝基。<br />
　　玄德頓首謝曰：「備雖名微德薄，願先生同往新野，興仁義之兵，拯救天下百姓！」孔明曰：「亮久樂耕鋤，不能奉承尊命。」玄德苦泣曰：「先生不肯匡扶生靈，漢天下休矣！」言畢，淚沾衣衿袍袖，掩面而哭。孔明曰：「將軍若不相棄，願效犬馬之勞。」玄德遂喚關、張入拜謝，獻上金帛禮物。孔明固辭不受。玄德曰：「此非聘大賢之禮，但表劉備寸心耳。」孔明方受。玄德等在莊中共宿一宵。次日，收抬同出茅廬。昔日文王夜夢非熊，往渭濱請姜子牙，同車載歸，立成天下。後胡曾先生有詩曰：<br />
　　岸草青青渭水流，於牙曾此獨垂鉤。<br />
　　當時未入非熊兆，幾向斜陽歎白頭！<br />
　　漢光武曾三宣嚴子陵，胡曾先生有詩曰：<br />
　　七里清灘映石層，九天星象感嚴陵。<br />
　　釣魚台上無絲竹，不是高人誰解登？<br />
　　今玄德三請孔明出茅廬，胡曾先生有詩曰：<br />
　　亂世英雄百戰餘，孔明方此樂耕鋤。<br />
　　蜀王若不垂三顧，爭得先生出舊廬。<br />
　　次日，堵葛均回，孔明囑咐曰：「吾受劉皇叔三顧之恩，不容不去也。汝可躬耕於此，以樂天時，勿得荒蕪田畝。待吾功成名遂之日，即當歸隱於此，以足天年。」均拜而領諾。後人有詩為證：<br />
　　身未升騰思退步，功成不忘去時言。<br />
　　只因先生叮嚀後，星落秋風五丈原。<br />
　　杜工部言孔明欲罷不能也，有詩曰：<br />
　　遺廟丹青落，隆中草木長。受命輔後主，不復落南陽。<br />
　　孔明出茅廬時，年二十七，曾子固有古風為證：<br />
　　高皇手提三尺雪，芒碭白蛇夜流血。<br />
　　平秦滅楚入咸陽，二百年前幾斷絕。<br />
　　大哉光武興洛陽，傳至桓、靈又崩裂。<br />
　　獻帝遷都幸許昌，紛紛四海生豪傑。<br />
　　曹操專權得天時，江東孫氏開洪業。<br />
　　孤窮玄德走天下，獨居新野愁民厄。<br />
　　南陽臥龍有大志，腹內雄兵分正奇。<br />
　　只因徐庶臨行語，茅廬三顧心相知。<br />
　　先生方年恰三九，收拾琴書離隴畝。<br />
　　先取荊州後取川，大展經綸補天手。<br />
　　縱橫舌上鼓風雷，談笑胸中煥星斗。<br />
　　龍驤虎視安乾坤，萬古千年名不朽！<br />
　　玄德與孔明同載而歸新野，食則同桌，寢則共榻，終日議淪，心地開悅，共議天下之事。孔明曰：「曹操居冀州，作玄武池以練水軍，必有侵江南之意。可密令人渡江，探聽虛實，容作良籌。」玄德從之，使人往江東探聽，未知還是如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
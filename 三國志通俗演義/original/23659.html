<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　蜀後主輿櫬出降</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>蜀後主輿櫬出降</font></h4>
			　　卻說彭和至東吳，見吳主孫休，呈上諸葛瞻求救之書。休即與丞相濮陽興計議。興奏曰：「吳、蜀既已同盟，台往救之。」休命大將軍丁奉，督兵回壽春；又命孫異引兵會合丁奉，俱向沔中救應。兵已發，彭和方回。<br />
　　卻說後主在成都，聽知鄧艾取了綿竹，諸葛瞻父子已亡，急召文武商議。近臣奏曰：「城外百姓，扶老攜幼，哭聲大震，各逃生命。」後主大驚，忽哨馬報到，說魏兵將近城下。多官議曰：「軍微將寡，難以迎敵，不如早棄成都，奔南中七郡，險峻可以自守。就借蠻兵，再來克復未遲。」後主便欲南奔，光祿大夫譙周諫曰：「不可。南蠻久反之人，平昔無惠，今若投之，必遭大禍。」文武又奏曰：「蜀、吳既已同盟，今事急矣，可以投之。」周又諫曰：「自古以來，無寄他國為天子者。臣料魏能吞吳，吳不能吞魏。若稱臣於吳，則辱一也；若吳被魏所吞，陛下再稱臣於魏，是兩番之辱矣。今吳未賓，勢不得不受，禮不得不屈。若陛下降魏，魏不裂土封之，臣請詣京師以爭之。」乃上疏曰：<br />
　　光祿大夫臣譙周，竊惟陛下以北兵深入，有欲適南之計，臣愚以為不安。何者？南方遠夷之地，平常無供為，猶數反叛，自丞相以兵威逼之，窮乃幸從。後供官賦，取以給兵，以為愁怨，此患國之人也。今以窮迫，欲往依恃，恐必復反，一也。北兵之來，非但取蜀而已，若奔南方，必因人勢衰，及時赴追，二也。若到南方，外當拒敵，內供服御，費用張廣，他無所取，耗損諸夷必甚，甚必速叛，三也。昔王郎以邯鄲僭號，時世祖在信都，畏逼於郎，欲棄還關中。邳肜諫曰：「明公西還，則邯鄲城民不肯損父母，背城主，而千里送公，其亡叛可必也。」世祖從之，遂破邯鄲。今北兵至，陛下南行，誠恐邳肜之言復信於今，四也。願陛下早為之圖，可獲爵土；若遂適南，勢窮乃服，其禍必深。《易》云：「亢之為言，知得而不知喪，知存而不知亡；知得失存亡而不失其正者，其惟聖人乎！」言聖人知命而不苟必也。故堯、舜以子不善，知天有授，而求授人；子雖不肖，禍尚未盟，而遂授與人，況禍已至乎！故微子以殷王之昆，面縛銜壁而歸武王，豈所樂哉，不得已也。<br />
　　後主從譙周之諫，欲出降時，忽御屏風後轉出一人，厲聲而罵曰：「偷生腐儒，豈可妄議大事！自古安有降天子哉？當斬此賊！臣請出戰！」後主視之，乃第五子，北地王劉湛也。後主生七子：長子劉璿，次子劉瑤，三子劉琮，四子劉瓚，五子即北地王劉湛，六子劉恂，七子劉璩。七子惟湛自幼聰明，英氣過人，命皆柔善。後主與湛曰：「今大臣皆議可降，汝獨仗血氣之勇，欲令滿城流血耶？」湛曰：「昔先帝在日，譙周未嘗干預政事。今妄議大事，輒敢亂言，甚非理也。臣竊料成都之兵尚有數萬，姜維全師皆在劍閣，若知魏兵犯闕，必來救應：內外夾攻，可獲大功。豈可聽腐儒之言，輕廢先帝之基業乎？」後主叱之曰：「汝小兒豈識天時也！」湛叩哭曰：「若理窮力屈，禍敗必及，便當父子君臣背城一戰，同死社稷，以見先帝可也。奈何降乎！」後主不聽，令近臣拖下殿階。湛踴躍大哭曰：「吾祖公公非容易創立基業，今一旦棄之，吾寧死不辱也！」後主令推出宮門，遂令譙周作降書，遣私署侍中張紹、駙馬都尉鄧良同周齎玉璽來雒城即涪城請降。<br />
　　時鄧艾每日令數百鐵騎來成都哨探，見立了降旗，艾大喜。不時，張紹等至，艾令人迎入。三人拜伏於階下，呈上降款玉璽。艾拆降款看之。款日：<br />
　　降臣劉禪謹致書於徵西將軍麾下：竊聞『杯勺之水，終歸江湖；燕雀之徒，必棲梁棟」。念禪等限分江、漢，遇值深遠，皆緣蜀土，鬥絕一隅，乾運犯冒，漸苒歷載，遂與京畿攸隔萬里。每惟黃初中，文皇帝命虎牙將軍鮮於輔，宣溫密之詔，申三好之恩，開示門戶，大義炳然，而否德闇弱，竊貪遺緒，俯仰累紀，未率大教。天威既震，人鬼歸能之數，怖駭王師，神武所次，敢不革面，順以從命！輒敕群帥投戈釋甲，官府帑藏一無所毀。百姓布野，餘糧棲畝，以俟後來之惠，全元元之命。伏惟大魏佈德施化，宰輔伊、周，含覆藏疾。謹遣私署侍中張紹、光祿大夫譙周、駙馬都尉鄧良奉齎璽綬，請命告誠，敬輸忠款，存亡敕賜，惟所裁之。輿櫬在近，不復縷陳。乞將軍鈞察。<br />
　　鄧艾看畢大喜，受下玉璽，重待張紹等。艾作書與三人齎回成都，以安人心。<br />
　　三人拜辭鄧艾，徑還成都，入見後主，呈上回書，細言相待之事。後主拆封視之。書曰：<br />
　　鄧艾竊謂王綱失道，群英並起，龍戰虎爭，終歸其主，此蓋天命去就之道也。自古聖帝，爰逮漢、魏，受命而王者，莫不在乎中土。河出《圖》，洛出《書》，聖人則之，以興洪業，其不由此，未有不顛覆者也。隗囂憑隴而亡，公孫述據蜀而滅，此皆前世覆車之鑒也。聖上明哲，宰相忠賢，將比隆黃、軒，侔功往代。銜命來徵，恩聞嘉響，果煩來使，告以德音，此非人事，豈天啟哉！昔微子歸周，實為上賓，君子豹變，義存《大易》，來辭謙沖，以禮輿櫬，皆前哲歸命之典也。全國為上，破國次之，自非通明智達，何以見王者之義乎！相會在即，先此布文。艾再拜。<br />
　　後主看畢大喜，即遣太僕蔣顯齎敕，令姜維早降；遣尚書郎李虎，送文薄與艾：共戶二十八萬，男女九十四萬，帶甲將士十萬二乾，官吏四萬，倉糧四十餘萬，金銀二千斤，錦綺絲絹各二十萬匹。餘物在庫，不及具救。擇十二月初一日，君臣出降。<br />
　　此時北地王劉湛聞知，怒氣沖天，乃帶劍入官。其妻崔夫人問曰：「大王今日顏色異常，何也？」湛曰：「魏兵將近，父王已納降款，明日君臣出降。吾欲先死，以見祖公公，不屈膝於他人也！」崔夫人曰：「賢哉！賢哉！得其死矣！妾請先死，王者未遲。」湛曰：「汝何死耶？」崔夫人曰：「王死事父，妾死事夫，其義皆然。夫死妻亡，何必問焉！」言訖，觸柱而死。湛將三子殺之，並割妻頭，提於昭烈廟中，伏地而哭曰：「臣之肝膽，祖父盡知！羞見基業棄與他人，故先殺妻、子以絕掛念，後將一命報祖！祖如有靈，知孫之心！」大哭一場，眼中流血，自刎而死。蜀人聞知，無不哀痛。後史官有詩贊曰：<br />
　　君臣甘屈膝，何特少忠良？<br />
　　可惜西川土，堪嗟北地王！<br />
　　哭聲聞四遠，血淚灑千行。<br />
　　妻子先誅絕，來朝漢己亡！<br />
　　蕭常論曰：<br />
　　《春秋》之義，國君死社稷，故曰「君為社稷死，為社稷亡」，言不可棄社稷，苟生獨存也。餘觀譙周之議，竊悲夫漢之所以亡，而周之罪有不容誅者矣。彼曹氏乃國賊，而吾不共戴天之仇也，豈有身為萬乘之主，自屈於寇仇，效匹夫賊人之見，忍恥以求活哉？方是時，諸將擁兵在外，尚不下數萬，不浹日可檄召而至；有如不捷，移蹕南幸，以待四方勤王之師，魏兵遠來，勢不久留，吾躡其後，或能取償焉。昔高帝幾落項籍手者，屢矣，而卒能斃籍者，不以亟敗自沮也。且鍾、鄧之善用兵，孰與項籍？綿竹之敗，孰與成皋之跳？諸葛瞻之死，又孰與太公、呂后之為楚虜？況斯民戴漢之心末已，姜維之詣，會將士憤怒，至拔劍砍石，勢雖敗而人猶思奮，何獨循一妄書生之言，效匹夫賊人之見，而遽為國家亡滅之舉？彼周也，平日議論，已不右漢；事出倉卒，固宜若此，此孔子所謂「一言而喪邦也」歟？使是時，復有一男子若北地王湛者出，力爭於朝，指畫利害，斬周以釁鼓；君臣一心，帥勵將士，背城一戰，尚庶幾不亡！悲夫！<br />
　　後主聽知北地王自刎，乃令人葬之。<br />
　　次日，魏兵大至，後主率太子諸王，及群臣六十餘人，面縛輿櫬，出北門十里而降。輿，喪車也；櫬，棺具也。其意待誅，不望生耳。鄧艾扶起後主，親解其縛，焚其輿櫬，並車入城。於是成都之人，皆以香花而迎。艾拜後主為驃騎將軍，太子為奉車都尉，諸王皆為駙馬都尉，文武各隨高下拜官。請後主還宮，出榜安民，交割倉庫。又令太常張峻、益州別駕張紹，招安各郡軍民。又令人說姜維歸降。艾聞黃皓奸險，欲捉來斬之。皓用金寶賂其左右，因此得免。是日，漢亡。後史官有詩歎先主創業、後主廢業詩曰：<br />
　　億昔樓桑起義兵，縱橫萬里誓中興。<br />
　　南陽聘得忠臣出，西蜀方能霸業成。<br />
　　列曜煌煌沉渭水，雄師暗暗度陰平。<br />
　　君臣自縛同輿櫬，今古令人憶孔明。<br />
　　又史官有詩歎後主曰：<br />
　　祈哀請命拜征塵，蓋為當時寵亂臣。<br />
　　五十四州王霸業，等閒拋棄屬他人！<br />
　　評曰：<br />
　　後主任賢相，則為循理之君；惑閹豎，則為昏暗之後。「素絲無常，惟所染之。」禮，國君繼體，逾年改元，而章武之三年，則革稱建興，考之古義，體禮為違。又回不置史，記注無官，是以行事多遺，災異靡書。詣葛亮雖達於為政，凡此之類，猶有未周，然經載十二而年名不易，軍旅屢興而赦不妄下，不亦卓乎！自亮歿，茲制漸虧。優劣者矣。<br />
　　鄧艾取了成都，遣人入洛陽報捷去了。<br />
　　卻說太僕蔣顯到劍閣，入見姜維，傳後主敕命，言歸降之事。維大驚失語。帳下眾將聽知，一齊怒怨，咬牙怒目，鬚髮例豎，拔刀砍石，大呼曰：「吾等死戰，何故先降耶！」號哭之聲，聞數十里。維見人心歸漢，乃以善言撫之曰：「眾將勿憂。吾有一計，可復漢室也。」眾皆求問。未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
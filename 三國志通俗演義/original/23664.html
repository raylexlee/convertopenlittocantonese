<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　王濬計取石頭城</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>王濬計取石頭城</font></h4>
			　　卻說中常侍岑昏，奏吳主孫皓曰：「江南多鐵，可打連環索百餘條，長數百丈，每環重二三十斤，於沿江緊要處橫截之。再造鐵錐數萬，長丈餘，置於水中。若晉船乘風而來，逢錐則破。」皓大喜，即發工匠，於江邊連夜造成鐵索鐵錐，設立停當。<br />
　　卻說晉都督杜預兵出江陵，喚牙將周旨受計策曰：「汝引水手八百人，乘小船暗渡過江，夜襲樂鄉，多帶旌旗於山林之處立起，日則放炮擂鼓，夜則各處舉火。」旨領命去了，夜渡大江，伏於巴山地名。<br />
　　次日，杜預領大軍，水陸並進。前哨報導：「吳主遣伍延出陸路，陸景出水路，孫歆為先鋒：三路迎來。」言未了，孫歆船到。兩兵初交，杜預便退。歆引兵上岸，迤邐追時，不到二十里，一聲炮響，四面晉兵大至。吳兵急回，杜預乘勢掩殺，吳兵死者不計其數。孫歆奔到城邊，周旨八百軍混雜於中，就城上舉火。歆大驚曰：「北來諸軍乃飛渡江也！」急欲退時，被周旨大喝一聲，斬於馬下。陸景在船上，望見江南岸上一片火起，巴山上風飄出一面大旗，上書：「晉鎮南大將軍杜預」。陸景大驚，欲上岸逃命時，被晉將張尚馬到斬之。伍延見各軍皆敗，乃棄城奔走，被伏兵捉住，來見杜預。預叱令武士斬之。遂得江陵。於是沅、湘一帶，直抵廣州，守令諸郡皆望風齎印而降。預令人持節安撫，秋毫無犯。遂攻武昌，武昌亦降，杜預軍威大振，遂大會諸將，共議取建業之策。胡奮曰：「百年之寇，未可盡服。方今春水泛漲，難以久住。可侯來冬，更為大舉。」預曰：「昔樂毅濟西一戰而並強齊；今兵威既振，如破竹之勢，皆迎刃而解，無有著手處也，可乘勢而取建業。」金陵是也。遂遣人來會諸將，一齊進兵。<br />
　　此時龍驤將軍王濬，率水兵順流而下，不可當其銳。人報濬曰：「吳人造鐵索，沿江橫截；又以鐵錐置於水中，如此準備。」濬大笑，遂造大筏數十方，上縛草木為人，披甲執杖，立於周圍，順水放下。吳兵見之，以為活人，望風先走。暗錐著筏，盡提而去。又差慣熟水手，於筏上先作大炬，長十餘丈，大十餘圍，以麻油灌之，在船前行，但遇鐵索，燃炬燒之，須臾皆斷。兩路從大江而來。所到之處，無不克勝。後胡曾先生有詩曰：<br />
　　王濬戈鋋發上流，武昌洪業土崩秋。<br />
　　思量鐵索真兒戲，誰與吳王畫此籌？<br />
　　卻說東吳丞相張悌，令左將軍沈瑩、右將軍諸葛靚，來迎晉兵。二人見晉兵順流而下，勢不可當，慌忙回報悌曰：「東吳危矣，何不去之？」悌曰：「國家將亡，賢愚共之！今若君臣皆降，無一人死於國難，不亦辱乎！」靚曰：「存亡自有天數，非公一人可支吾也。何故自取其死？」悌曰：「吾自幼食吳祿，今位至丞相，得其死矣。吾若合死，安可求生，以遺不義之名耶？」諸葛靚大哭而去。張悌與沈瑩卻欲揮兵抵敵，晉兵一齊圍之。周旨、羅尚首先殺入吳營。張悌自奮力搏戰，死於亂軍之中。沈瑩被周旨一力斬之。<br />
　　吳兵四散敗走。飛報吳主孫皓，皓大驚失語。殿中數百人叩頭奏曰：「今日之禍，皆岑昏之罪，請陛下殺之！臣等出城決一死戰。」皓曰：「量一中貴，何能病國？」內一人大叫曰：「陛下豈不見蜀之黃皓乎？」孫皓曰：「且將此人為奴可也。」眾皆入宮中，碎割岑昏，生啖其肉。於是陶濬率御林諸軍，沿江迎敵，前將軍張象，率水兵下江迎敵。不想西北風大作，吳兵旗幟皆不能立，盡倒豎於舟中；兵又不肯下船，四面奔走，只落張象一人。<br />
　　卻說晉將王濬，揚帆而行，過三山，舟師曰：「風波甚急，船不能行；且待風勢少息行之。」濬大怒，拔劍叱之曰：「吾目下欲取石頭城，何言住耶！」遂擂鼓大進。吳將張象引從人請降。濬曰：「若是真降，便為前部立功。」象回到本船，直至石頭城下，叫開城門，接入晉兵。人報孫皓，皓欲自刎。中書今胡衝、光祿勳薛瑩奏曰：「陛下何不效安樂公劉禪乎？」皓從之，亦備輿櫬，自縛，率諸王文武，詣王濬軍前歸降。濬自扶起，釋其縛，焚燒其櫬，諸將大喜。濬請皓入軍中，以王禮待之。皓將璽綬並圖籍皆納下。於是東吳四州，四十三郡，三百一十三縣，戶口五十二萬三千，官吏三萬二千，兵二十三萬，男女老幼二百三十萬，米穀二百八十萬斛，舟船五千餘只，後官五千餘人，皆歸大晉。大事已定，出榜安民，盡封府庫倉稟。次日，陶濬兵不戰自潰。瑯琊王司馬伷並王戎大兵皆至，見王濬成了大功，心中忻喜。次日，杜預亦至，大犒三軍已畢，開倉庫賑濟人民。<br />
　　於是吳人安堵，遂遷吳主孫皓赴洛陽面君。行至洛陽，時太康元年夏五月，皓登殿稽首以見晉帝。帝賜坐，曰：「朕設此座，待卿久矣。」皓曰：「臣於南方，亦設此座以待陛下。」帝大笑。賈充問皓曰：「聞君在南方，鑿人目，剝人面皮，此何等刑耶？」皓曰：「人臣弒君及奸回不忠者，則加此刑。」充默然，甚愧。帝命設筵，勞賞吳之君臣，封皓為歸命侯，子孫封中郎，隨降宰輔皆封列侯。丞相張悌陣亡，封其子孫。天下大定。封王濬為輔國大將軍。其餘各詣封賞。後史官有詩歎東吳曰：<br />
　　憶昔孫堅創業時，東南王氣覆江湄。龍盤虎踞才安穩，地裂天崩又改移。<br />
　　洋子江中沉鐵索，石頭城上豎降旗。可憐錦片東吳地，一旦翻成晉地基。<br />
　　後主劉禪亡於惡太康七四年，魏主曹奐亡於太康元年，吳主孫皓亡於太康四年：三主皆善終。自此三國歸於晉帝司馬炎，為一統之基矣。後人有古風一篇，歎曰：<br />
　　高祖提劍入咸陽，炎炎紅日升扶桑；光武龍興成大統，金烏飛上天中央；<br />
　　哀哉獻帝紹海宇，紅輪西墜咸池傍！何進無謀中貴亂，涼州董卓居朝堂；<br />
　　王允定計誅逆黨，李催、郭汜興刀槍；四方盜賊如蟻聚，六合奸雄皆鷹揚；<br />
　　孫堅孫策起江左，袁紹袁術興河梁；劉焉父子據巴蜀，劉表軍旅屯荊襄；<br />
　　張燕張魯霸南鄭，馬騰韓遂守西涼；陶謙張繡公孫瓚，各逞雄才占一方。<br />
　　曹操專權居相府，牢籠英俊用文武；威挾天子令諸侯，總領貔貅鎮中土。<br />
　　樓桑玄德本皇孫，義結關、張願扶主；東西奔走恨無家，將寡兵微作羈旅；<br />
　　南陽三顧情何深，臥龍一見分寰宇；先取荊州後取川，霸業圖王在天府；<br />
　　嗚呼三載逝升遐，白帝托孤堪痛楚！孔明六出祁山前，願以隻手將天補；<br />
　　何期曆數到此終，長星半夜落山塢！姜維獨憑氣力高，九伐中原空劬勞；<br />
　　锺會、鄧艾分兵進，漢室江山盡屬曹。丕、睿、芳、髦才及奐，司馬又將天下交；<br />
　　受禪台前云霧起，石頭城下無波濤；陳留歸命與安樂，王侯公爵從根苗。<br />
　　紛紛世事無窮盡，天數茫茫不可逃。鼎足三分已成夢，一統乾坤歸晉朝。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮一氣周瑜</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮一氣周瑜</font></h4>
			　　卻說曹仁拆開計策觀畢，大喜，便傳令教五更造飯，平明大小軍馬盡皆出城；城上遍插旌旗，虛張聲勢，軍分三門而出。<br />
　　卻說周瑜自救出甘寧，未及六日，陳兵於南郡城外。見曹兵分三門而出，瑜上將台觀看，見女牆邊虛搠旌旗，無人守護；又見軍士腰下各束縛包裹。瑜心暗忖，曹仁必先準備走路，遂下將台號令左右，分佈兩軍為翼；如前軍得勝追趕，只待鳴金方退，退步就教程普督後軍，「吾親自取城」。當日對陣，鼓聲響處，曹洪出馬搦戰。瑜自至門旗下，揮鞭指點：「誰人向前？」一人應聲而出，乃韓當也，與曹洪交鋒。戰到三十餘合，洪敗走。曹仁自出，大呼姓名，搦周瑜戰。周泰出馬，與曹仁戰十餘合，仁敗走。陣勢錯亂，後軍先退，曹仁、曹洪兩個壓後。周瑜指兩翼軍殺出，曹軍大敗。周瑜自引軍馬追趕到南郡城下，曹軍皆不入城，望西北而走。韓當、周泰引前部盡力追趕。瑜見城門大開，城上又無人，指點眾軍搶城。數十騎當先而入。瑜在背後縱馬加鞭，直入甕城。陳矯在敵樓上望見周瑜親入城來，暗暗喝采道：「丞相妙策如神！」一聲梆子響，兩邊弓弩手一齊發，勢如驟雨。爭先入門的都顛入陷馬坑內。瑜急勒馬回時，被一弩箭正射中右肋，翻身落馬。牛金從城中殺出，來捉周瑜。瑜卻得徐盛、丁奉二人捨命救去。城中曹軍突出，吳兵自相踐踏，落塹坑者無數。程普急收軍時，曹仁、曹洪分兵兩路殺回。吳兵大敗。凌統引一軍從側首截出，救了吳兵。曹仁引得勝兵進城。程普收得敗軍，傷折數多。丁、徐二將救了周瑜到帳中，喚行軍醫者用鐵鉗子鉗出弩箭頭來，將金瘡藥掩塞瘡口，疼不可當，飲食俱廢。醫者言曰：「此箭頭上有毒，急切不能痊可。若怒氣衝激，其瘡復發。」程普令三軍緊守各寨，不許輕出。三日後，牛金引一彪軍來搦戰，程普按兵不動，牛金罵至日暮方回。次日又來罵。至三日，程普恐瑜生氣，不敢報知。牛金直來寨門外叫罵，單要捉周瑜。程普與眾商議：「不若暫且罷兵，回見吳侯，卻再理會。」眾皆言曰：「論之甚長。」<br />
　　卻說周瑜雖患瘡痛，心中自有主張；已知曹兵常扣寨前叫罵，只等眾將來稟。一日，曹仁自引大軍，擂鼓吶喊，前來搦戰。程普拒住不出。周瑜喚眾將入帳而問曰：「何處鼓噪吶喊？」眾將答曰：「軍中教演士卒。」瑜大怒曰：「何敢欺我也！吾已知曹兵常來寨前痛罵我軍。程德謀既然總兵，何為不出？請來吾親問之。」程普至，普曰：「某為見公瑾瘡盛，醫者囑言甚勿輕觸。果是曹兵連日搦戰，造次不敢報知。」瑜曰：「汝等不戰，主意若何？」普曰：「眾將皆欲收兵，暫回江東。待公瘡平復，卻作區處。」周瑜聽罷，於床上奮然起而言曰：「大丈夫既食君祿，當死於戰場，以馬革裹屍還，幸也！豈可為吾一人，而廢國家之大事乎？」言訖，乃披甲上馬。諸軍眾將，無不駭然。遂引數百騎出營前，望見曹兵已布成陣勢，曹仁自立馬於門旗下，揚鞭大罵曰：「周瑜孺子，料必橫夭，再不敢正覷吾兵！」罵猶未絕，瑜從群騎內突然而出，曰：「曹仁匹夫！見周郎否？」曹軍看見，盡皆驚駭。曹仁回顧眾將曰：「可大罵之，以激此戰！」眾軍厲聲大罵。周瑜大怒，使戰將出迎。比及潘璋欲出，周瑜大叫一聲，口中噴血，墜於馬下。曹兵衝來，眾將向前抵住，混戰一場，救起周瑜，回到帳中。程普問曰：「都督貴體若何？」瑜密與普曰：「此吾之計也。」普曰：「計將安在？」瑜曰：「吾身體苦無痛楚，欲令曹兵說我病危，必欺敵也。可使心腹人數十騎去城中詐降，說吾已死。今夜曹仁必來劫寨。卻於四下埋伏，一鼓而可擒曹仁，必得南郡矣！」程普曰：「此計大妙！」隨就帳下舉起哀聲。眾軍大驚，盡傳言都督箭瘡大發而死，各寨盡皆掛孝。<br />
　　卻說曹仁在城中與眾商議，言周瑜怒氣衝發，金瘡進裂，以致口中噴血，墜於馬下，不久必亡。正論間，忽報吳寨內走出十數軍士到來，有密報的言語。中間亦有二人，原是擄過去的。曹仁慌忙下廳問之，軍士曰：「今日周瑜在陣前金瘡碎裂，歸寨而死，即目眾將收拾掛孝。我等皆被程普之辱，故特歸投，以報此事。」曹仁大喜，賞賜了畢，隨即商議：「今晚便去劫寨，奪周瑜之屍，斬其首級，送赴許都。」陳矯曰：「此計速行，不可遲誤。」曹仁撥牛金為先鋒，自為中軍，曹洪、曹純為合後，盡數起兵。當日黃昏，調撥已定。初更後離南郡，徑取周瑜大寨。來到寨門，不見一人，突入中軍，但見虛插旗槍而已。情知中計，急慌退軍。四下炮聲齊發，東門韓當、蔣欽殺來，西門周泰、潘璋殺來，南門徐盛、丁奉殺來，北門陳武、呂蒙殺來。曹兵大敗，急望南郡而來，三路軍兵皆被衝散，首尾不能相救。先說曹仁引十數騎殺出重圍，來投曹洪，洪等一枝軍馬已散太半，只得奔走。殺到五更，離南郡不遠，一聲鼓響，凌統又引一軍攔住去路，大殺一陣。不敢回南郡，徑投襄陽大路而走。吳軍趕了一程自回。<br />
　　周瑜、程普收住眾軍，徑到南郡城下，見旌旗佈滿，敵樓上一將叫曰：「都督少罪！吾奉軍師將令，已取城了。吾乃常山趙子龍也。」原來孔明定計，令趙雲至城外埋伏，只等曹仁盡發出城，卻扮作曹兵連夜取了南郡，殺了陳矯等一行之人，隨即安撫居民。周瑜大怒，使甘寧引數千馬軍，徑取荊州；凌統引數千馬軍，徑取襄陽；然後卻再取南郡未遲。正分撥之間，忽然探馬急來報說：「諸葛亮自得了南郡，遂用兵符詐調荊州守城軍馬來救，著張飛一陣來都殺敗了。曹軍北逃，張飛就在荊州城中住紮。」又一探馬飛來報說：「夏侯惇在襄陽，被諸葛亮差人齎兵符，詐稱曹仁求救，惇速引兵進發，卻教關雲長取了襄陽。」三處城池，亦不費力，盡皆屬劉玄德。周瑜曰：「諸葛亮怎得兵符？」程普曰：「拿住陳矯，兵符盡屬此人。」周瑜大叫一聲，金瘡進裂。未知性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
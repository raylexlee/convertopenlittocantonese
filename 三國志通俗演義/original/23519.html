<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹孟德橫槊賦詩</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹孟德橫槊賦詩</font></h4>
			　　龐統急問曰：「汝何人也？」答曰：「吾乃徐庶也。」統聞是故人，心下稍定，回顧左右無人，乃曰：「汝出此言，可惜江南八十一州百姓，皆是你送了也！」庶曰：「此間八十三萬人馬，性命如何？」統曰：「吾若懼死，不來江北！」庶曰：「吾感劉皇叔之恩，未嘗忘報。曹操送了吾老母，吾已誓終身不設一謀。今為此事，吾安肯破你良策？只是吾亦隨軍在此，南軍一到，玉石不分，豈能免難乎？我願思得一條走路為妙，望先生指示。若果可以脫我身，我即緘口遠避矣。」龐統笑曰：「元直如此高見遠識，眼底纖粟之計，有何難哉！」庶曰：「願先生教之。」統向徐庶耳邊略說數句，庶大笑而拜曰：「吾命全矣！吾昔日所許劉皇叔有伏龍、鳳雛，才高天下，以此論之，吾言不虛也。」二人大笑而別。龐統別卻徐庶，下船回報周瑜。<br />
　　卻說徐庶當晚密使近人，去各寨中暗布謠言。次日，寨中三三五五，交頭接耳而說。少刻，人來報知曹操，說：「西涼州韓遂、馬超謀反，殺奔許都來。」操大驚，急聚眾謀士商議。操曰：「吾自引兵南征，心中所憂者，韓遂、馬超耳。軍中謠言，未別虛實，不可不防。誰可代吾一往？」言未畢，徐庶進曰：「某自蒙丞相收錄，恨無寸功報效。請得三千人馬，星夜往散關把住隘口；如有緊急，再行告報。」操大喜曰：「若得元直公去，吾不憂矣！散關之上亦有軍兵，公統領之。目下撥三千馬步軍，命臧霸為先鋒，星夜前去，不可稽遲。」徐庶辭了曹操，與臧霸便行。此便是龐統救徐庶。後有詩曰：<br />
　　曹操徵南日日憂，馬超、韓遂起戈矛。<br />
　　鳳雛一語教徐庶，正似游魚脫釣鉤。<br />
　　曹操得徐庶去了，心中稍安。操遂上馬，先看沿江旱寨，次看水寨。乘大船一隻於中央，上建「帥」字旗號，兩傍皆列水軍，船上伏弓弩千張。曹操居於上。時建安十三年冬十一月十五日，天氣晴明，平風靜浪，操令置酒設樂：「吾今夕欲會諸將。」天色向晚，東山月上，皎皎如同白日。長江一帶，如橫素練。操坐大船之上，左右侍衛者皆錦衣繡襖，荷戈執戟，何止數百人。命文武等官，各依階位而坐。操指南屏山如畫，東視柴桑之境，西觀夏口之江，南望樊山，北覷烏林，四顧空闊，心中暗喜，曰：「吾自起義兵以來，與國家去凶除害，誓願掃清四海，削平天下，但所未得者，江南也。吾得江南富饒之地，可以富國強兵。今手下有百萬雄師，更有諸公用命效力，何愁功業不成耶！收復江南之後，別無事矣，與諸公共享富貴，以樂太平。吾不忘今日之語，諸公幸留意焉。」文武皆起而稱謝曰：「願得早和凱歌！終身皆賴主公之事。」操大喜，命左右行酒。飲至半夜，操酒酣，遙指南岸曰：「周瑜、魯肅，不識天時！幸有歸順之人，為彼腹心之患，此天助吾也！」荀攸曰：「丞相勿言，恐有漏泄。」操歡笑曰：「吾觀座上諸公、近侍左右，皆孤心腹之人也，言之何礙。」又指夏口曰：「劉備、諸葛亮，汝不料螻蟻之力，搖撼吾泰山之重也。」顧與諸將曰：「吾今年五十四歲矣，如得江南，誠有所喜。昔日橋大老與吾至契，托二女欲令侍吾。吾視之，皆有國色，不料被孫策、周瑜之所娶。吾新構銅雀台於漳水之上，今得江南，定娶二橋，置之台上，以足吾願也。」先是孔明借意說周瑜，到此曹操亦有此意。言訖大笑。故後來杜牧之有詩曰：<br />
　　折戟沉沙鐵未消，自將磨洗認前朝。<br />
　　東風不與周郎便，銅雀春深鎖二橋。<br />
　　於是曹操大笑不止。忽聞群鴉之聲，望南飛鳴而去，操問曰：「此鴉緣何夜鳴？」左右答曰：「鴉見月明，將謂曉矣，故離樹而鳴也。」操又笑不止。此時酒酣，教取槊立於船頭之上，取酒奠於江中，滿飲三爵，橫槊與諸將曰：「吾持此槊，破黃巾、擒呂布、滅袁術、收袁紹，深入塞北，直抵遼東，縱橫天下，真乃大丈夫之志也！況對此景，甚有慷慨。吾當作歌，汝等和之。」即古詩也，故以聲歌之。歌曰：<br />
　　對酒當歌，人生幾何！譬如朝露，去日苦多。<br />
　　慨當以慷，憂思難忘。何以解憂，惟有杜康。<br />
　　青青子襟，悠悠我心。補原文缺：但為君故，沉吟至今。<br />
　　呦呦鹿鳴，食野之萍。我有嘉賓，鼓瑟吹笙。<br />
　　皎明如月，何時可輟？憂從中來，不可斷絕！<br />
　　越陌度阡，枉用相存。契闊談宴，心念舊恩。<br />
　　月明星稀，烏鵲南飛。繞樹三匝，何枝可依？<br />
　　山不厭高，水不厭深。周公吐哺，天下歸心。<br />
　　歌罷，眾和之。忽見坐間一人進曰：「大軍相當之際，將士用命之時，丞相何故出此不吉之言？」操視之，乃揚州刺史，沛國相人也，姓劉，名馥，字元穎。本人起自合淝，創立州治，聚逃散之民，立學校，廣屯田，興治教，深溝高壘，結甲利兵，積盈倉之粟，作草苫數千枚，貯魚膏數百斛，為守戰之具。久事曹公，多立功績。馥曰：「丞相何故出此不利之言乎？」操曰：「何為不利？」馥曰：「『月明星稀，烏鵲南飛。繞樹三匝，無枝可依。』此大不利之言也。」操大怒曰：「汝安敢敗吾興也！」手起一槊，刺死劉馥。遂罷宴。次日酒醒，悔恨不已。馥子劉熙告請父屍歸葬田裡。操泣曰：「吾醉，昨夜誤傷汝父，悔之無及。可以三公厚禮葬之。」命請送靈柩，即日而回。水軍都督毛玠，請操看水軍。擺佈如何，下回便見。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
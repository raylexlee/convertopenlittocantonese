<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮五擒孟獲</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮五擒孟獲</font></h4>
			　　卻說孟獲問朵思大王曰：「洞主有何高見，望乞教之。」朵思曰：「此洞中止有兩條大路：東北上一條路就是大王所來之路，地勢平坦，土厚水甜，人馬可行；若以木石壘斷洞口，雖有百萬之眾，不能進也。西北上有一條路，山險嶺惡，道路窄狹，其中雖有小路，多藏毒蛇惡蠍，黃昏時分，煙瘴大起，直至巳、午時方收，惟未、申、酉三時可以往來；水不可飲，人馬難行。此處更有四個毒泉：一曰『啞泉』，其水頗甜，正在當道，人若飲之則不能言，不過旬日必死。二曰『滅泉』，此水與湯無異，人若沐浴，則皮肉皆爛，見骨必死。三曰『黑泉』其水微清，人若濺之在身，則手足皆黑而死。四曰『柔泉』其水如冰，人若飲之，咽喉則無暖氣，身軀軟弱如綿而死。此處蟲鳥皆無，惟有漢伏波將軍馬援曾到，雖古今英雄不曾至此。今壘斷東北大路，令大王隱居敝洞，若蜀兵見東路截斷，必從西路而入。於路無水，若見此四泉之水，定然飲也，雖百萬之眾，皆無歸矣，何用刀兵耶！」孟獲聽知大喜，以手加額而謝天曰：「今日方有容身之地矣！」又大笑，望北指之曰：「任諸葛亮神機妙策，到此難以施設！其四泉之水，足可以報敗兵之恨也！」自此孟獲、孟優終日與朵思大王筵宴。<br />
　　卻說孔明連日不見孟獲兵出，遂傳號令，教大軍離西洱河望南進發。此時正當六月炎天，熱不可當。後司馬溫公詠南方苦熱詩曰：<br />
　　山澤欲焦枯，火光覆太虛。不知天地外，暑氣更何如！<br />
　　又有詩曰：<br />
　　赤帝施權柄，陰雲不敢生。雲蒸孤鶴喘，海熱巨鼇驚。<br />
　　忍舍溪邊坐，慵拋竹裡行。如何沙塞客，擐甲復長征！<br />
　　孔明統領大軍，正行之際，忽哨馬飛來報說：「孟獲退在禿龍洞中不出，將洞口要路壘斷，內有兵守之。山惡嶺峻，不能前進。」孔明請呂凱問之，凱曰：「某曾聞此洞有條路，實不知祥細。」蔣琬言曰：「今四擒蠻王，既已喪膽，安敢再出？即目天色盛熱，軍馬疲乏，徵之無益，不如班師回國。」孔明曰：「據汝之心，正中孟獲之計也。軍若一退，彼必來乘勢追襲。吾既到此，安有復回之理？但再言者斬之。」孔明教王平領數百軍為前部；卻令新降蠻兵引路，尋西北小徑而入。前到一泉，人馬皆渴，爭飲此水。王平探有此路，回報孔明。比及大寨之前皆不能言，但指口而已。<br />
　　孔明大驚，知是中毒，遂乃自駕小車，引數十人前來看時，見一潭清水深不見底，水氣凜凜，軍不敢試。孔明下車，登高望之，四壁峰嶺，鳥雀不聞，心中大疑。忽望見遠遠山岡之上有一古廟，孔明攀藤附葛而到，見一石屋之中，一將軍端坐。傍有石碑，孔明視之，乃漢伏波將軍馬援之廟：因平蠻夷到此，土人立廟祀之。孔明再拜曰：「亮受先帝托孤之重，承後主聖旨，到此平蠻，以服其心；復吞吳、魏，以安漢室。今軍士不識地理，誤飲毒水，不能出聲，萬望尊神念漢朝大事之重，通靈顯聖，護之！祐之！」<br />
　　祈禱已畢，出廟尋土人問之。隱隱望見對山一老叟扶杖而來，形容甚異。孔明請老叟入廟，禮畢，對坐於石上。孔明問曰：「杖者高姓？」老叟下拜。孔明曰：「杖者何人也？」老叟曰：「老夫久居此處，久聞大國丞相隆名，幸得拜見。蠻夷徵徒，多蒙丞相活命，皆感恩不淺。」孔明問泉水之故，老叟答曰：「軍所飲水乃是『啞泉』之水也，飲之難言，數日而死。此地西南有『滅泉』，沸如熱湯，人若浴之，皮骨肉盡脫而死；正南有『黑泉』，人若濺之在身，手足皆黑而死；東南有『柔泉』，其水至冷，人若飲之，咽喉無暖氣而死。敝處有此四泉，毒氣所聚，無藥可治。又煙瘴甚起，惟未、申、酉三個時可以往來；餘者時辰，皆瘴氣密布，人若觸之，不久而死。」孔明曰：「如此，則蠻夷不可平矣。蠻夷不平，安能復吞吳、魏也？吳、魏不吞，豈得再興漢室乎？有負先帝托孤之重，不如死於此處！」言訖，便要投崖覓死。老叟止之曰：」丞相不可如此。老夫指引一處，足可以解之。「孔明曰：「老丈有何高見，千乞教之。」老叟曰：「此去正西數里，有一山谷，入內行二十里，有一溪，名曰『萬安溪』。溪上有一高士，號為『萬安隱者』。此人不出溪有數十餘年矣。草庵後面有一泉，名『安樂泉』。人若中毒，則汲其水飲之，自然無事也。有人或生疥癩，或感瘴氣，於『萬安溪』內浴之，自然無事也，更兼庵前有一等草，名曰『薤音解葉芸香』。人若口含一葉，則瘴氣不染也。丞相可速往求之。」孔明拜謝，問曰：「承丈者如此活命之德，刻感不勝，願聞高姓？」老叟入廟曰：」吾乃本處山神，奉伏波將軍之命，特來指引。「言訖，喝開廟後石壁而入。孔明驚訝不已，再拜廟神，尋舊路上車，回到大寨。<br />
　　次日，孔明備信香禮物，引王平及眾啞軍連夜望山神所言去處，迤邐而進。入山谷小徑，約行二十餘里，但見長鬆大柏，茂竹奇花，環繞一莊。籬落之中，有數間茅屋，聞得磬香噴鼻。孔明大喜，到莊前扣戶。有一小童出。孔明欲通姓名，早有一人。竹冠草履，白袍皂縧，碧眼黃髮，忻然出曰：「來者莫非漢丞相否？」孔明笑曰：「高士何以知之？」隱者曰：「久聞丞相大纛南征，安得不知也？」遂邀孔明入草堂。禮畢，分賓主坐定。孔明告曰：「亮受昭烈皇帝托孤之重，承後主聖旨，領大軍至此，欲伏蠻夷以歸王化。今不期孟獲潛入洞中，故深入其境以討之，軍士誤飲『啞泉』之水。夜來蒙伏波將軍顯聖，言高士有藥泉可以治之。望高士矜念亮乃漢代臣僚，及征夫塗炭，賜神水以救殘生，陰功莫大也！」隱者曰：「量老夫山野廢人，何勞丞相枉駕。此泉就在庵後，教來飲之。」<br />
　　於是童子引王平等一起啞軍來到溪邊，汲水飲之，隨即吐出惡涎，便能言語。童子又引眾軍到『萬安溪』中沐浴，皆與「薤葉芸香」噙之。隱者於庵中進柏子荼、松花菜以待孔明。隱者告曰：「此間蠻洞多毒蛇惡蠍，柳花飄入溪泉之間，水不可飲；但掘地為井，汲水飲之，方可。」孔明求「薤葉芸香」。隱者令眾軍盡意採取，各人口含一葉，自然瘴氣不侵。孔明拜求隱者姓名，隱者笑曰：「某乃孟獲之兄孟節是也。」孔明愕然。隱者又曰：「丞相休疑，容伸片言。昔者，一父母所生三人：長即某孟節，次孟獲，又次孟優。父母皆亡。二弟強惡，不歸王化。某累諫不從，故乃更名改姓，隱居於此。今辱弟造反，又勞丞相深入不毛之地，如此生受，孟節合該萬死，故先於丞相之前請罪。」孔明歎曰：「方信盜跖，下惠之事，世代還有也！」遂與孟節曰：「吾申奏天子，立公為王，可乎？」節曰：』為嫌功名而逃於此，豈復有貪富貴之意也。」孔明乃具金帛贈之。孟節堅辭不受。孔明嗟歎不已，拜別而回。後有詩曰：<br />
　　高士功名去不還，武侯曾此破諸蠻。「靈泉」猶自居民汲，時有寒煙鎖舊山。至今云南各處皆以此水為藥寶，以治諸病。<br />
　　孔明回到大寨之中，掘地取水，令軍士掘下二十餘丈，不得其水，軍心驚慌。凡掘十餘處，皆是如此，孔明夜半焚香告天曰：『臣亮不才，仰承大漢之福，受命平蠻。今途中乏水，軍馬枯渴，倘上天不絕於大漢，賜與甘泉；若運氣已終，臣亮等願死於此處！」是夜祝罷，平明視之，皆得滿井甘泉。此時軍馬安然，遂由小徑直入禿龍洞中下寨。<br />
　　蠻兵探知，來報孟獲曰：「蜀兵不染瘴疫之氣，又無枯渴之患，諸泉皆不應。」朵思洞主聞之不信，自引部將來高山上望之，只見蜀兵安然無事，大桶小擔搬運水漿，飲馬造飯。朵思見之，毛髮聳然，回與孟獲曰：「此乃神兵也！」獲曰：「吾兄弟二人與此蜀兵決以死戰，就殞於軍前，安肯束手受縛！」朵思曰：「若大王兵敗，吾妻子亦休矣。當殺牛宰馬，大賞洞丁，不避水火，直入蜀寨，必得全勝。」獲起身稱謝，於是大賞蠻兵。<br />
　　正欲起程，忽一人報導：「洞後迤西銀冶洞二十一洞主楊鋒，引三萬兵來助戰。」孟獲大喜曰：「鄰兵助我，我兵必勝矣！」即與朵思出洞迎接。楊鋒引兵入曰：「吾有精兵三萬，皆披鐵甲，能飛山越嶺，足可以敵蜀兵百萬；我有五子，皆武藝足備，願助大王。」鋒令五子入拜，皆彪軀虎體，威風抖擻。孟獲大喜，遂設宴相待。楊鋒父子酒至半酣，鋒曰：「軍中少樂，吾隨軍有蠻姑，善舞刀牌，以助一笑。」獲忻然從之。須臾，數十蠻姑，皆批發跣足，從帳外舞跳而入。群蠻拍手，以歌賀之。楊鋒令二子把盞。二子舉杯詣孟獲、孟優前，各欲飲酒，鋒大喝一聲，二子早將孟獲、孟優執下座來。朵思大王卻待要走，已被楊鋒擒了。蠻姑橫截於帳上，誰敢近前。獲曰：「『兔死狐悲，物傷其類。』吾今與汝皆是各洞之主，往日無冤，何故害耶？」鋒曰：「吾兄弟子姪皆感諸葛丞相活命之恩，無可以報。今汝反叛，何不擒獻！」於是各洞蠻兵皆自走回本鄉。<br />
　　楊鋒將孟獲、孟優、朵思等解赴孔明寨來。孔明早已設備多時。孔明端坐帳上，忽報楊鋒等解孟獲等至，孔明令進來。少時，楊鋒等拜於帳下，曰：「某等子姪皆感丞相恩德，故擒孟獲等呈獻。」孔明重賞而退，然後驅孟獲入。孔明笑曰：「汝今番心下服乎？」獲曰：「非汝之能，乃吾洞中之人自相殘害，以致如此。要殺便殺，只是不服！」孔明曰：「汝賺吾入無水之地，更以『啞泉』、『滅泉』、『黑泉』、『柔泉』如此之毒，吾軍無恙，豈非天意乎？汝何故如此執迷？」獲又曰：「吾祖居銀坑山中，有三江之險，重關之固，汝若就彼擒之，吾當子子孫孫，傾心事之。」孔明曰：「吾再放汝回去，從整兵馬，與吾共決勝負。如那時被擒，汝再不服，當滅九族。」叱左右去其縛，放起孟獲。獲再拜而去。孔明又將孟優並朵思大王皆釋其縛，賜酒食壓驚。二人悚懼，不敢正視。孔明曰：『孟獲背反，不乾汝二人之事。「席罷，卻令鞍馬送之。二人拜別而去。未知孟獲整兵勝負如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
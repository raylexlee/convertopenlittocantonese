<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮六擒孟獲</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮六擒孟獲</font></h4>
			　　卻說孔明放了孟獲等，將楊鋒父子六人皆封官爵，重賞洞兵。楊鋒等拜謝而去。於是孟獲等回到本洞。洞外有三江，乃是瀘水、甘南水、西城水。三路水會合，故為三江。其洞北近平坦三百餘里，多產萬物。洞西二百里，有鹽井。西南二百里，直抵瀘、甘。正南三百里，乃是梁都洞一名偽州，洞中有山，環抱其洞，山上出銀礦，故名銀坑山。山中置宮殿樓台，以為蠻王之巢穴。其中建一祖廟，名曰「家鬼」。四時殺牛宰馬享祭，名曰「卜鬼」。每年常以蜀人並外鄉人祭之，即與彩生之類相同。若人生病，不肯藥服，只禱師巫，名曰「藥鬼」。其處無刑法，但犯罪則斬。有女長大，卻於溪中沐浴，男女自相混淆，任其自配，父母不禁，名為「學藝」。年歲雨水均調，則種稻穀，倘若不熟，殺蛇尾羹，煮象為飯。每方隅之中，上戶號曰「洞主」，其次曰「酋長」。每月初一、十五兩日，皆在三江城中買賣，博易貨物。其地如此。<br />
　　於是孟獲在洞中，聚集宗黨千餘人，飲宴於宮中，皆不用坐榻，俱席地而已。前面排列金銀器皿。孟獲曰：「吾受辱於蜀兵五次，已欲誓願報之。汝等有何高見？」言未畢，一人應曰：「某累聞大王受諸葛亮之辱，心常恨怒。欲得報仇，若以兵法，必然難退；須得此人，方可敵也。」眾視之，乃孟獲妻弟，見為八番部長，名曰「帶來洞主」。獲大喜，問曰：「其人如何取勝？」帶來洞主曰：「此去西南八納洞，洞主乃木鹿大王，深通法術：出則騎象，如逢大陣，能呼風喚雨，便有虎豹豺狼，毒蛇惡蠍跟隨此人衝突。手下更有二萬神兵，甚是英勇。所到之處，束手而降。大王可修書具禮，某親望求之。此人若允，何懼蜀兵也？」獲忻然，令國舅齎書禮而去。卻令朵思大王把守三江城，以為前面屏障。<br />
　　卻說孔明提兵直到三江城，遙望見此城三面傍江，一面通旱，即遣魏延、趙雲同領一軍，於旱路打城。軍到城下時，城上弓弩齊發。原來洞中之人多習弓弩，一弩能發十矢；箭頭皆用毒藥，但有中箭者，皮肉皆爛，見五臟而死。趙雲、魏延不能取勝，同見孔明，言藥箭之事，因此不敢攻城。孔明自乘小車，到軍前看了虛實，回到寨中，令軍退數里下寨。蠻兵望見蜀兵遠退，皆大笑作賀，只疑蜀兵懼怯而退，因此夜間安心穩睡，不去哨探。<br />
　　卻說孔明閉寨不出，一連五日，並無號令。黃昏左側，忽然微風遍起，孔明傳令曰：「每軍要衣襟一幅，限一更時分應點。無者斬之。」諸將皆不知其意。眾軍依令預備。初更時分又傳令曰：「每軍衣襟一幅，包土一包，無者斬之。」眾軍亦不知其意，只得依令包土預備。孔明又傳令曰：「諸軍包土俱在三江城下交割，先到者重賞。」於是眾軍皆包淨土飛奔城下，孔明令積土為蹬道，先上城者為頭功，因此蜀兵十餘萬，並降兵萬餘，將所包之土一起棄於城下，作二十餘處，接連城上。一聲暗號，蜀兵皆到城上。蠻兵急放弩時，太半早被執下，餘者棄城而走。朵思大王死於亂軍之中。蜀將督軍分路剿殺。孔明取了三江城，所得珍寶，皆賞三軍。<br />
　　於是敗殘蠻兵逃回，來見孟獲，言說朵思大王身死，失了三江城。獲大驚，正慮之間，人報蜀兵已渡江，見在本洞中下寨。孟獲甚是慌張。忽然屏風後一人出而大笑，曰：「既為男子，何無智也？我雖是一婦人，願與你出戰，可乎？」獲視之，乃妻祝融夫人也。夫人世居南蠻，能使飛刀，百發百中，乃祝融氏之後。孟獲如死方蘇，即起身稱謝。夫人忻然上馬，引宗黨猛將數百員，生力洞兵五萬，出銀坑洞闕，來與蜀兵對敵。方才轉過洞口，一彪軍攔住，為首蜀將乃是張嶷。蠻兵見之，卻早兩路擺開，祝融夫人批發跣足，身著絳衣，背插五口飛刀，手執丈八長標，坐下卷毛赤兔馬。張嶷見之，暗暗稱奇。二人驟馬交鋒，戰不數合，夫人撥馬便走。張嶷趕去，空中一把飛刀落下。嶷急用手隔，正中左臂，翻身落馬。蠻兵一聲喊處，將張嶷執縛去了。馬忠聽得張嶷被擒，急出救時，早被蠻兵困住。望見祝融夫人挺標勒馬而立，忠忿怒向前去戰，坐下馬絆倒，亦被擒了。都解入洞中，來見孟獲。獲大喜，設宴慶賀。夫人叱刀斧手推出斬之，獲止曰：「諸葛亮放吾五次，今番若殺彼將，是不義也。天下之人，豈不笑乎？且囚在洞中，羞辱其人，待擒住諸葛亮，殺之未遲。」夫人從其言，笑飲作樂。<br />
　　卻說敗殘兵來見孔明，告知其事。孔明即喚馬岱受計，又喚趙雲、魏延受計，各人領命引軍而去。次日，蠻兵報入洞中，說趙雲搦戰。祝融夫人即上馬出迎。二人戰不數合，雲撥馬便走，夫人恐有埋伏，勒兵而回。魏延引軍搦戰，夫人縱馬相迎。正交鋒緊急，延詐敗逃走，夫人不趕而去。次日趙雲又引軍來搦戰，夫人領洞兵出迎。二人戰不數合，雲詐敗而走。夫人按標不趕，欲收兵回洞時，魏延引軍齊聲辱罵。夫人急挺標來取魏延，延撥馬便走。夫人忿怒趕來，延驟馬奔入山僻小路。忽然背後一聲響亮，延回頭視之，夫人仰鞍落馬，乃是馬岱埋伏在此，用絆馬索絆倒。就裡擒縛，解投大寨而來。蠻將洞兵皆來救時，趙雲一陣殺散。孔明端坐於帳上，馬岱解祝融夫人到。孔明急令武士去其縛，請在別帳賜酒食壓驚，遣使入洞，欲送夫人換二將。<br />
　　使命入洞，與孟獲答話已畢。獲大喜，即放出張嶷、馬忠，還了孔明。孔明遂送夫人入洞。孟獲接入，甚是驚慌。正憂慮之間，忽報八納洞主到來。孟獲出洞迎接，見其人騎著白象，身穿金珠纓絡，腰懸兩口大刀，軍中有一班喂養虎豹豺狼之士，簇擁而入。獲再拜哀告，訴說其事。木鹿大王許以報仇。獲大喜，設宴相待。次日，木鹿大王引本洞兵，帶猛獸而出。趙雲、魏延聽知蠻兵出，遂將軍馬布成陣勢。二將並轡立於陣前，視之，只見蠻兵旗幟器械皆別：人多不穿衣甲，盡裸身赤體，面目醜陋，身帶四把尖刀；軍中不鳴鼓角，但篩金為號。木鹿大王腰掛兩把寶刀，手執蒂鍾，身騎白象，從大旗中而出。趙雲見之，乃與魏延曰：「我等上陣一生，未嘗見如此人物，安得不驚也？」二人正沈吟之際，只見木鹿大王口中不知念甚咒語，手搖蒂鍾。忽然狂風大作，飛沙走石，如同驟雨；嗚嗚聞畫角之聲，只見虎豹豺狼、毒蛇猛獸乘風而出，張牙舞爪，衝將過來。蜀兵如何抵當，退後便走。蠻兵隨後追殺，直趕到三江界路方回。<br />
　　趙雲、魏延收聚敗兵，來孔明帳前請罪，細說其事。孔明笑曰：「非汝二人敗陣。吾自出茅廬之時，先知南蠻有驅虎豹之法。吾在蜀中已辦下破此陣之物也：隨軍有二十輛車，俱封記在此。今日且用一半，留下一半後有別用。」遂令左右取了市輛紅油櫃車到帳下，留下十兩黑油櫃車在後。眾皆不知其意。是日，孔明將櫃打開，皆是木刻彩畫巨獸，俱用五色絨線為衣毛，鋼鐵為牙爪今之「獅子」也，一個可容十人。孔明選了精壯軍士一千餘人，領了一百口，內裝煙火之藥，藏在軍中。<br />
　　次日，孔明驅兵大進，布於洞前。蠻兵探知，入洞報與蠻王。木鹿大王自為無敵，即與孟獲引洞兵而出。孔明綸巾羽扇，身衣道袍，端坐於車上。孟獲指之曰：「車上坐的便是諸葛亮！若擒住此人，大事定矣！」木鹿大王口中念咒，手搖蒂鍾；腰間寶刀掣出，要斬孔明。頃刻之間，狂風大起，猛獸突出，孔明將羽扇一搖，其風便回本陣中去了，蜀陣中假獸擁出。蠻洞真獸見蜀陣巨獸口吐火燄，鼻出黑煙，身搖銅鈴，張牙舞爪而來，不敢前進，皆奔回本洞去了，反將蠻兵衝倒無數。孔明驅兵大進，鼓角齊鳴，望前追殺。木鹿大王死於亂軍之中。洞內孟獲宗黨，皆棄宮闕，扒山越嶺而走。孔明大軍占了銀坑洞，洞中有許多去處。<br />
　　次日，孔明正要分兵緝擒孟獲，忽然一人上殿，報說：「蠻王孟獲妻弟帶來洞主，因勸孟獲歸降，獲不從，今將孟獲並祝融夫人及宗黨數百人，盡皆擒來，獻與丞相，希圖王爵。」孔明聽知，即喚張嶷、馬忠，向耳畔如此如此吩咐。二將受了計，引二千精壯軍，伏於兩廊。孔明卻令守門將俱放進來，不許阻當。帶來洞主引刀斧手，解孟獲等數百人拜於殿下。孔明大喝一聲曰：「與吾擒下！」兩廊壯兵齊出，二人捉一人，盡執縛己定。孔明大笑曰：「量汝些小詭計，如何瞞得過我也！汝見二次俱是本洞人擒汝來降，吾不加害；汝只道吾深信，故來詐降，欲就洞中殺吾！吾今識破，又被擒矣！」令人去搜身上，果然各帶利刃。孔明問孟獲曰：「汝原說在汝家擒住，方始心服。今日如何？」獲曰：「此是我等自來送死，非汝之能也。吾心未服。」孔明曰：「吾擒汝六番，尚然不服，欲待何時耶？」獲曰：「若第七次擒住，吾方傾心歸服，誓不反矣。」孔明曰；「巢穴已破，有何慮哉！」叱武士盡去其縛，乃指孟獲曰；「這番擒住，再若支吾，必不輕恕！」孟獲等報頭鼠竄而去。<br />
　　卻說敗殘蠻兵有千餘人，太半中傷，蕩蕩而逃，正遇蠻王孟獲。獲收了敗兵，心中稍喜，卻與帶來洞主商議曰：「吾今洞府已被蜀兵所占，今投何地安身？」帶來洞主曰：「止有一國可以破蜀。」獲忻然大喜曰：「何處可去？望乞教之。」帶來洞主所舉之國，未知如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
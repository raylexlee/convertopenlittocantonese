<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　呂布敗走下邳城</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>呂布敗走下邳城</font></h4>
			　　張遼、高順引兵擊張飛寨，布自擊關公寨，各出迎戰，玄德分兵兩路救應。呂布引軍背後殺來，關公兩路軍馬盡皆潰散，玄德引十數騎回沛城。呂布趕來，玄德急喚城上放下吊橋。呂布後到，城上要放箭，又怕射了玄德，被呂布乘勢趕入城門。甕城里數騎來迎，呂布一戟一個，殺得盡絕。把門將士都走了。布招軍馬入城。玄德見背後火起，到家不及，徑穿城而過，出於西門，匹馬逃難。<br />
　　布先到玄德門首，糜竺出迎，跪於馬前，告曰：「玄德乃將軍弟也。吾聞大丈夫冤仇，不廢人之妻子。與將軍爭天下者乃曹丞相也，量玄德何敢？望將軍愛惜。玄德常想轅門射戟之恩，一飯之間，未嘗忘也。將軍憐之！」布曰：「吾與玄德舊曾拜義，安肯害及妻子乎？汝可引一家老小，復去徐州安置。」呂布賜竺寶劍一口，但登門者，即斬之。此是呂布好處。糜竺保老小上車，移往徐州安置。<br />
　　呂布既殺散玄德軍，自投山東兗州界上，留高順、張遼屯小沛城。孫乾亦自逃出城。關、張各自收得些人馬，往山中住紮，如落草一般。<br />
　　卻說玄德匹馬往山中逃難，正行之間，背後一軍來趕，回頭視之，乃孫乾也。相抱而哭。玄德曰：「吾今二弟不知存亡，老小失散，吾將自盡矣！」孫乾曰：「不可。何不投操，以圖後計？」玄德依其言，尋小路投許都，路上絕糧，於村中求食。但到處，聞劉豫州，皆跪進粗食。忽到一家投宿，其家一後生出拜，問之，乃獵戶劉安也。聞是同宗豫州牧至，遍尋野味不得，殺其妻以食之。玄德曰：「此何肉也？」安曰：「乃狼肉也。」二人飽食。天晚夜宿，至曉辭，去後院取馬，見殺其妻於廚下，臂上盡割其肉。玄德問之，方知是他妻肉，痛傷上馬，欲帶劉安去。安曰：「老母見在，不可遠行。」玄德謝了，遂取路出梁城。忽見塵頭蔽日，漫山塞野軍馬來到。玄德迎之，乃是操軍也，直至中軍旗側，下馬拜迎。操亦下馬答之。說失沛城、散二弟、陷老小，操亦下淚。更說劉安殺妻為食之事，操令孫乾以金百兩賜之。<br />
　　軍行至濟北，夏侯淵等迎接操入寨，說兄枯其一目，臥病未痊。操臨臥處視之，令先回許都調理。一面使人打聽呂布見在何處。人報雲：「呂布與陳宮、臧霸結連泰山寇，兵犯兗州。」操令曹仁引三千軍打沛城；操提二十萬軍，與玄德來戰呂布。軍至山東界口，路近蕭關，敵軍攔住，乃泰山寇孫觀、吳敦、尹禮、昌豨三萬餘兵，四員將立於陣前。操令衝陣，許褚飛馬舞刀而去。四將一齊來迎。許褚抖擻精神，四員將抵敵不住，四散奔走。操乘勢掩殺，追上蕭關去了。<br />
　　人報呂布，布此時已回徐州。布欲往沛城救高順，布喚陳珪父子，令守徐州。布帶陳珪之子陳登同去，珪與登曰：「昔曹公曾言，東方之事盡付與汝。今布勢將敗，可力圖之。」登曰：「外面之事，兒子為之；倘呂布敗回，便請糜竺一同守把城門，休放布入，兒自有脫身之計。」珪曰：「布老小在此，必有心腹頗多。」登曰：「兒子亦有計了。」呂布臨行，登曰：「徐州四面受敵，操必死攻，先思退步：將錢糧移於下邳，倘圍徐州，下邳有糧可救。」布曰：「元龍之言是也。吾就將老小同去。」使人喚宋憲、魏續回，保老小屯下邳城，將船隻運糧草金帛。布同陳登先來蕭關救援。布到半路，登曰：「容某先去看曹操虛實，主公卻才可行。」布曰：「何謂也？」登曰：「泰山孫觀等皆有寇心，未可托也。」布曰：「登於吾有益。」布未行。<br />
　　登先到關上，陳宮、臧霸等接見。登曰：「溫侯深怪汝等不肯向前，要來責罰。」宮曰：「目今曹兵勢大，未可輕敵也。吾等緊守關隘，教主公深保沛城。」登上關望之，見操軍逼在關下。登是夜連寫三封書，拴在箭上，射下關去。次日早，辭回來。陳宮曰：「關上無妨，可教溫侯去守沛城去。」登遂飛馬來見呂布，曰：「關上孫觀等皆欲獻關，某已留下陳宮守城，將軍黃昏殺去。」布曰：「非公，則吾中計也。」先使登來約陳宮，舉火為號，內外相應。登先到，報曰：「曹兵抄下小路，已到關內，恐徐州有失，公等急回。」宮遂引眾人棄關而走。登就關上放火為號。呂布乘黑殺來，操軍搶入關中。陳宮一軍和呂布軍自相掩殺。曹兵又到。孫觀、吳敦等各自四散領軍去了。<br />
　　呂布到天明，方知是計，急與陳宮回徐州。到城邊叫門，城上亂箭射之。糜竺在敵樓上叫道：「汝奪吾主城池，今依舊還主！」布曰：「陳珪何在？」竺曰：「老賊吾已殺之！」呂布回顧宮曰：「陳登安在？」宮曰：「主公尚自執迷而問佞賊乎？」軍士中通尋陳登不見。<br />
　　布與陳宮來投沛城。行至半路，見一彪軍驟至，視之，乃高順、張遼也。布問之，順曰：「陳登來報，說主公被圍，某等急來救解。」宮曰：「此是佞賊之計也。」布怒曰：「吾必殺此賊！」進兵小沛。曹操先令曹仁引軍已襲沛城。呂布城下大罵陳登，登在城上言曰：「吾乃漢臣，安肯事反賊也！」布轉怒。忽聽背後喊聲大起，布使高順探之，見一隊人馬，當先一將，豹頭環眼，燕頷虎鬚，乃幽、燕涿郡人，姓張，名飛，字益德。高順交戰不利，退走入陣。飛衝入陣來。呂布奮怒，來戰張飛。正戰之間，陣外喊聲起處，曹軍突入。呂布倒拖畫戟，引軍東走。操兩軍殺來。呂布人困馬乏，又一彪軍攔住路，乃大刀關雲長也，立馬橫刀，大叫：「休走！」呂布自與交戰。背後張飛趕來，聲吼如雷。布慌衝走，忙奔下邳。侯成引兵接應去了。<br />
　　關、張相見，各言失散之事。關公曰：「我在海州路上藏避，打聽消息，故來至此。」飛曰：「弟在芒碭山落草為寇。」二人來見曹操，又見玄德，拜哭於地。各敘禮畢，同操入徐州。糜竺接見，言家屬無危。玄德甚喜。陳珪父子參拜曹操。操設一大宴犒勞諸將。操居中，玄德左，陳珪右，文武等官各依次坐。操言陳珪父子之功，加十縣之祿以供之。登授為伏波將軍。<br />
　　操得徐州大喜，商議起兵攻打下邳。程昱進曰：「布今止有下邳一城，可以緩緩而進；若逼太急，賊必死戰而投袁術矣。一往投之，其勢必大，極難擒獲。淮南徑路，必有能事者守之，外當袁術，內防呂布。況今山東尚有臧霸、孫觀之徒，未曾歸順，亦宜謹之。」操曰：「吾自當山東諸路。其淮南徑路，請玄德休辭。」玄德曰：「丞相將命，安敢有違。」次日，操分派各路守把軍馬。玄德留糜竺、簡雍在徐州，帶孫乾、關、張收拾軍馬，取淮南徑路，來襲邳郡。<br />
　　呂布在下邳，自為糧食足備，以資於內；泗水之險，以拒於外：「吾何憂哉？」陳宮進曰：「今操兵方來，可乘寨柵未定，以逸擊勞，無不勝也。」布曰：「吾昨累敗，不可輕出。待其來攻一擊，皆落泗水也。中吾之計策，已在掌中。」陳宮大笑而出。越五六日，各下寨柵已定，操令二十餘將，皆披全付鐵鎧，直到城下，大叫：「呂布答話！」布上城而立。操在麾蓋之下，以鞭指布。布以手答之。操曰：「近奉先結婚袁術，吾故領兵至此，實為術也。術有反逆大罪，君有討董卓之功。若能倒戈降之，共扶王室，不失封侯之位，而富貴可取，功名可立；若愚迷不省，城池一破，玉石不分，悔之晚矣！爾可察之。」布曰：「丞相且退，尚容商議。」陳宮在布側，大罵操曰：「汝是欺君之賊，反欲毀他人也！」言罷，一箭射中麾蓋。操指而恨曰：「吾誓殺汝！」遂引兵攻城。布曰：「曹丞相容我自首，當拜投於明公。」陳宮變色，大怒曰：「逆罪曹操，何等之人？今日若降，如雞子投石，豈得全乎！」布拔劍來殺陳宮。未知性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
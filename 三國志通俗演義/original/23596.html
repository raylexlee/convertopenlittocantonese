<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　泛龍舟魏主伐吳</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>泛龍舟魏主伐吳</font></h4>
			　　卻說魏主曹丕欲伐東吳，乃會文武。此時大司馬曹仁、太尉賈詡已亡，丕皆厚葬之。命多官上殿，問曰：「近日孫權與蜀連和，往來甚密，必生異心。朕欲先伐吳，後破蜀，爾諸大臣有何高見？」侍中辛毗出班奏曰：「天下新定，土闊民稀，而欲用兵，未見其利。今日之計，莫若養兵屯田十年，足食足兵，然後用之，則蜀、吳方可破也。」丕大怒曰：「此儒生迂闊之論也！今蜀、吳連和，早晚必來侵境，何暇等待十年也！」即傳旨，當日起兵伐吳。司馬懿奏曰：「吳有長江之險，非船隻不可渡。陛下必御駕親征，可選大小戰船，從蔡、潁而入淮，取壽春，至廣陵，渡江口，徑取南徐，此為上策。」丕從之。於是日夜並工，造龍舟一隻，長二十餘丈，可容二千餘人，收拾戰船三千餘只。魏黃初五年秋八月，會聚大小將士，令曹真為前部將，令張遼、張郃、文聘、徐晃等為大將先行，許褚、呂虔為中軍護衛，曹休等為合後，劉曄、蔣濟為參謀官。前後水陸軍馬三十餘萬，剋日起兵。封司馬懿為尚書僕射，留在許昌，凡國政大事，並皆聽懿決斷。<br />
　　不說魏兵起程。卻說東吳細作探知此事，報入吳國，近臣慌奏吳王曰：「今魏主曹丕，親自乘駕龍舟，提水陸大軍三十餘萬，從蔡、潁出淮，必取廣陵渡江，來下江南，甚為利害。」孫權聽知大驚，即聚文武商議。顧雍出班奏曰：「今主上既與西蜀連和，可修國書一封，與諸葛丞相，令起兵出漢中，以分其勢。又速遣一大將，屯兵南徐以拒之。」權曰：「非陸伯言，不可當此大任。」雍曰：「陸伯言鎮守荊州，當北之大勢，非可動也。若取陸伯言至此，倘夏侯尚等軍馬突出，荊州危矣。」權曰：「孤非不知，奈眼前無替力之人。」言未盡，一人從班部中應聲而出曰：「大王何待群臣之薄也？臣雖不才，願統一軍以當魏兵。若曹丕親渡大江，臣必生擒於殿下；若不渡江，亦殺魏兵大半，令魏軍不敢正視東吳矣。若不應其言，甘滅九族！」權視之，乃瑯琊莒縣人也，姓徐，名盛，字文向。權大喜曰：「如得卿守江南一帶，孤何憂哉！」遂封徐盛為安東將軍，總鎮都督建業、南徐軍馬。<br />
　　盛謝恩領命，即會建業諸將聽令。眾皆一一應諾。內一人昂然不語。盛視之，乃吳王姪孫韶也。韶字公禮，官授揚威將軍，曾在廣陵守禦，年幼極有膽勇。當時見徐盛傳令教眾官軍多置器械，多設旌旗，以為守護江岸之計，韶甚不然，乃挺身出問曰：「今日大王以重任委托將軍，欲破魏兵以擒曹丕，將軍何不早發軍馬渡江，於淮南之地迎戰，直待曹丕兵至江岸矣？彼軍若至江岸，須驚動江南之百姓也。」盛曰：「曹丕勢大，更有名將為先鋒，不可渡江迎敵。吾直待彼船皆集於北岸，吾自有計破之。」韶曰：「吾手下自有三千軍馬，更兼深知廣陵路勢，吾願自去江北，與曹丕決一死戰。如不勝時，當斬其首！」盛不從，韶堅執要行；盛只是不肯，韶再三要去。盛曰：「汝今不從，吾安能制諸將乎？」叱武士推出斬之。那群刀斧手擁孫韶出轅門之外，立起皂旗。武士料得有人來救，未敢下手。韶部將見之，飛報吳王；權聽知，急上馬來救。徐盛又令人催促，要獻首級。武士便欲下手，權忽然驟至，喝散刀斧手，救了孫韶。韶哭奏曰：「臣往年在廣陵，深知地利；不就那裡與曹丕廝殺，直待他下了長江，東吳指日休矣！」權徑入營來。徐盛迎接上帳，奏曰：「大王命臣為都督，提兵拒魏；今揚威將軍孫韶不遵軍法，違令當斬，大王何故赦之？」權曰：「韶倚血氣之壯，誤犯軍令，萬希寬恕。」盛曰：「法非臣之所立也，亦非大王之所立也，乃國家之典刑。若以親而免之，以仇而殺之，公論何在耶？」權曰：「此子若是宗室，任將軍處治，孤豈敢救？奈是孫伯海之親姪也，少亡其父，依傍伯海養之。本姓俞氏，孤兄甚愛，乃賜姓孫。於孤頗有勞績。今若殺之，負兄義矣，又絕滅俞門之後也。」盛曰：「且看大王龍顏，寄下死罪。」權令孫韶拜謝。韶昂然不拜。盛問曰：「今番服也不服？」韶厲聲而言曰：「據吾之料，只是引軍去破曹丕，便死也不服汝之見識！」徐盛變色。權叱退孫韶，回顧徐盛曰：「便無此子，何損於吳？今後再休用之。」言訖自回。<br />
　　是夜，人報徐盛，說孫韶引本部三千精兵，潛地過江去了。盛恐有失，於吳王面上不好看，因此令丁奉引三千兵渡江接應。盛以密計付奉，如此如此。丁奉受計，引兵而去。<br />
　　卻說魏主乃駕龍舟至廣陵，前部曹真已列於大江之岸請令。曹丕問曰：「江岸有兵多少？」真曰：「隔江遠望，並不見一人，亦無旌旗營寨。」丕曰：「必是詭計也，朕自觀其虛實。」於是大開江道，放龍舟直至大江，泊舟於北岸；建龍鳳日月五色旌旗，儀鸞簇擁，光耀射目，中央打一把方心曲柄黃羅傘蓋。丕在舟端坐，遙望江南，不見一人，回顧劉曄、蔣濟曰：「可渡江否？」曄奏曰：「兵法有雲：『實實虛虛，鬼神莫測。』未可渡江。彼見大軍至，如何不作準備？今陛下未可造次，且待三五日，看其動靜，然後發先鋒渡江以探之。」丕曰：「卿之所言，正合朕意。」<br />
　　是日天晚，宿於江中。當夜月黑，軍士皆執燈火，明耀天地，恰如白晝，遙望江南，並不見半點兒燈光，所以眾軍皆以為無人之境。至三更時分，丕聞得江中消息，喚近臣問之，內一人答曰：「多有聞陛下天兵來到，望風逃竄，並無一人矣。」丕暗笑。及至天曉，大霧迷漫，對面不見。須臾風起，霧散雲收，望見江南一帶皆是連城：城樓上槍刀耀日，遍城盡插旌旗號帶。丕見之大驚。頃刻數次人報：「自南徐沿江一帶直至石頭城，一連數百里城郭，舟車綿綿不絕，一夜成就。」原來徐盛束縛蘆葦為人，盡穿青衣，執旌旗，立於假城疑樓之上。因此魏兵見城上許多人馬，如何不膽寒？丕見之而歎曰：「魏雖有武士千群，無所用之！江南人物如此，未可圖也！」<br />
　　正驚訝之間，忽然狂風大作，白浪滔天，江水濺濕龍袍，大船將覆。曹真慌令文聘撐小舟急來救駕。龍舟上人立站不住。文聘跳上龍舟，負丕下得小舟，奔入河港。忽流星馬報導：「趙雲引兵出陽平關，徑取長安。」丕聽得，大驚失色，便教回軍，各自奔走。背後吳兵追至，丕傳旨教盡棄御用之物。龍舟將次入淮，忽然鼓角齊鳴，喊聲大震，刺斜裡一彪軍殺到，為首吳將乃孫韶也。魏兵不能抵當，折其大半，淹死者無數。諸將奮死救出魏主。魏主渡淮河，行不三十里，淮河中一帶蘆葦，預灌魚油，盡皆火著，順風而下，風勢甚急，火燄漫空，絕住龍舟。丕大驚，急下小舟傍岸時，龍舟上早已火著。丕慌忙上馬，岸上一彪軍殺到，為首吳將乃丁奉也。張遼急拍馬來迎，被奉一箭射中其腰，卻得徐晃救了，同保魏主而走，折軍大半。背後孫韶、丁奉，奪到馬匹車仗、船隻器械不計其數。魏兵大敗而回許都。此時吳將徐盛全獲大功，吳王重加賞賜，不在話下。張遼回到許昌而亡，曹丕厚葬之。<br />
　　卻說趙雲引兵殺出陽平關之次，忽報丞相有文書到，說益州耆帥雍闓，結連蠻王孟獲，起十萬蠻兵，侵掠四郡，因此宣雲回軍，令馬超堅守陽平關，丞相欲自南征。趙雲聽得，急收兵而回。魏主曹丕聞知蜀兵退去，猶自堅守，怎敢輕動？此時孔明在成都整飭軍馬，親自南征。未知勝負如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　玄德新野遇徐庶</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>玄德新野遇徐庶</font></h4>
			　　玄德急出視之，乃趙雲也。玄德大喜。趙雲入見曰：「雲夜來回縣，尋不見，連夜到此跟問。此間有人指道而言曰：『昨晚有個官人，匹馬投水鏡先生莊上去了。』故尋到此。」趙雲便請玄德上馬，恐人來縣中廝殺。玄德辭了水鏡，與趙雲共投新野而來。行不到二十里，一彪人馬到。玄德視之，乃張飛也。就跟隨行。又不到二十里，一彪軍至，乃云長也。雲長尋至相見，訴說檀溪之事。<br />
　　到縣中，與孫乾等商議。乾曰：「必投書與劉荊州，分解此事。」玄德從其言，修書差孫乾至荊州。劉表喚入，問曰：「吾著玄德襄陽待客，緣何半席而走？」乾呈上書，言蔡瑁欲相謀害，故越檀溪得脫。表聞大怒，急喚蔡瑁入，大罵曰：「汝焉敢害吾弟也！」瑁抵賴不過。表令推出斬之。蔡夫人出，哭告方免。表恨不息。孫乾告曰：「不爭殺其上將，劉皇叔再後不敢赴荊州矣。」表責而釋之，使長子劉琦一同孫乾來新野請罪。玄德大喜，設宴待劉琦。琦忽然墮淚。玄德問其故，琦曰：「繼母蔡氏常有謀害之心，姪無計免禍。」備勸以小心盡孝，自可無禍。次日，劉琦泣別。玄德送出廓外，坐下騎的盧馬。玄德對琦曰：「若非此馬，吾已為泉下之人矣。」琦曰：「非馬之力，乃叔父之洪福也。」叔姪相別，劉琦泣涕而去。<br />
　　玄德自回，忽見市上一人，葛巾布袍，皂縧烏履，長歌而來。其歌曰：<br />
　　天地反覆兮，火欲殂；大廈將崩兮，一木難扶。<br />
　　四海有賢兮，欲投明主；聖主搜賢兮，卻不知吾。<br />
　　歌罷，大笑不止。玄德聞其言，暗思之：「莫非水鏡所言伏龍、鳳雛否？」遂下馬相見，邀入縣衙，問其姓名。其人曰：「某乃潁上人也，姓單，名福。久聞使君納士招賢，特來投托，未敢輒造，故行歌於市。」玄德待以賓禮。單福曰：「適來使君所乘之馬，再乞一觀。」遂命去鞍，牽於堂下。單福曰：「此馬雖有千里之能，卻是妨主。」玄德曰：「已應之矣。」遂言跳檀溪之事。福曰：「此乃救主，非妨主也。必然要妨，有一法可禳。」玄德曰：「原聞禳法。」福曰：「使親近乘之，待妨死了那人，方可乘之，自然無事。」玄德喚從者教點湯。逐客之意。福曰：「吾聞使君遍求賢士，不遠千里而來，何故逐客也？」玄德曰：「汝初至此，不教吾躬行仁義，便教作利己妨人之事，吾故逐之。」福大笑而謝曰：「吾聞使君素有仁心，未能准信，故以此言試之耳。」玄德起而謝曰：「若論仁心仁聞，吾豈敢當。但欲恤軍愛民，恨未及也。願先生教之。」福曰：「吾自潁上至此，聞新野之人歌曰：『新野牧，劉皇叔；自到此，民豐足。』此可見使君愛民惜物之驗也。」玄德拜單福為軍師，調練本部人馬。<br />
　　卻說曹操自冀州回許昌，常有取荊州之意，故差曹仁將李典並降將呂曠等三萬兵，屯樊城，虎視荊、襄，就看動靜虛實，以為屏障。此時呂曠、呂翔稟曹仁曰：「目今劉備兵屯新野，招軍買馬，積草聚糧，有謀許昌之心，不可不早圖也。吾二人自降丞相之後，未有寸功，願請精兵五千，可取劉備之頭，以獻丞相。」曹仁大喜，與二呂兵五千。新野守界人探知，飛報玄德。玄德請單福商議，福曰：「既有敵軍，不可令人入境。先差關公引一軍，從左而出，以截來軍中路；差張飛引一軍，從右而出，以斷來軍之後；使君引趙雲出兵中路相迎，擒將必矣。」玄德大喜，先差關、張二將去訖；然後與單福、趙雲引二千人馬，出關相迎。行不數里，山後塵頭起處，呂曠、呂翔引五千軍來到。兩邊相迎，射住陣角。玄德出馬於門旗下，大呼曰：「來者何人，敢犯吾境？」呂曠曰：「吾乃大將呂曠也。奉曹丞相命，特來擒汝！」玄德曰：「吾有何罪？」曠曰：「汝乃反漢之賊，安得不擒之？」玄德大怒，使趙雲出馬。二將交戰，不數合，趙雲一槍刺呂曠於馬下。呂翔引軍便走。行不數里，路傍一軍突出，為首大將，橫刀躍馬，乃關雲長也，衝殺一陣。呂翔折軍太半，奪路而走。後面關公迤邐追襲。又行不到十數餘里，一軍攔住去路，為首大將，挺矛出馬，乃燕人張益德也。飛直取呂翔。翔措手不及，被飛一矛刺中，翻身落馬而死。餘皆奔走，被張飛手下軍士盡皆擒縛，投新野而來。玄德大喜，重待單福，犒賞三軍。<br />
　　卻說敗軍回見曹仁，報說呂曠被趙雲殺之，呂翔被張飛殺之，其餘軍士盡被活捉。曹仁大驚，與李典商議。典曰：「今二將欺敵而亡。只宜按兵不動，申報丞相知會，可起大軍而來剿捕，此為上策。」曹仁曰：「不然。目今二將已亡，又折許多人馬，量一新野小可之地，何必經由丞相？『割雞焉用牛刀』，吾與汝擒劉備。」典曰：「劉備人傑也，不可輕視。」仁曰：「汝怯也！」典曰：「兵法雲：『知己知彼，百戰百勝。』某非怯戰，但恐不勝劉備也。」仁怒曰：「汝懷二心耶？」典曰：「自跟隨丞相，積有年矣，豈不知李典之心乎？」仁曰：「吾必欲生擒劉備也！」典曰：「將軍若去，某守樊城。」仁曰：「汝若不同去時，必有二心也！」典驚懼。曹仁點起本部二萬五千軍，俱各披掛上馬，渡河投新野而來。畢竟如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
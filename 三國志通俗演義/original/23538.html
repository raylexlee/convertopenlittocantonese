<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　耒陽張飛薦鳳雛</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>耒陽張飛薦鳳雛</font></h4>
			　　背後魯肅趕到，忽叫「不可」，而止之。此乃襄陽人，姓龐，名統，字士元，道號「鳳雛先生」也。肅曰：「孔明以禮至此，不可害之。」龐統擲劍而喜笑曰：「吾亦戲之耳。」遂相歡樂。魯肅自回。統獨送孔明至船中，各訴心事。孔明乃留書一封與統曰：「吾料吳侯必不能重用足下。稍有不如意者，可來荊州，共扶玄德。此人寬仁厚德，必不負平生之所學也。」統允其言而別。孔明自回荊州。<br />
　　卻說魯肅將送靈柩至蕪湖，孫權接著，哭祭於前，權與掛孝哀慟。周瑜有兩男一女：長男循，次男胤。循尚公主，拜騎都尉，有瑜風，早卒。胤初拜興業都督，妻以宗室之女。後以瑜之女卻配與太子孫登，此是孫權極念瑜之恩也。葬於本鄉。吳侯回郡，與眾將說起周瑜，無不下淚。權曰：「周郎身死，是吾股肱廢矣，安能復興大事乎？」魯肅曰：「肅碌碌庸才，誤蒙公瑾之重薦，其實不稱所職。願舉一人以助主公。此人上通天文，下曉地理；謀略不減於管、樂，樞機可配於孫、吳。往日周公瑾多用其言，孔明深服其智。見在江南，何不重用？」孫權聞知大喜，遂問賢士名姓。肅曰：「斯人襄陽世家，姓龐，名統，字士元，道號『鳳雛先生』。」權曰：「孤亦聞名久矣。見在何地？」肅曰：「見在府下。」權即時使人請入。統與權施禮畢。權見其人濃眉厥鼻，黑面短髯，形容古怪。權便不喜，乃問統曰：「汝平生所學，以何為主？」統曰：「不必拘執，隨機應變。」權曰：「公之才學，比公瑾何如？」統曰：「某之所學，與公瑾大不相同。」權平生絕喜周瑜，見統輕之，心中大怒，乃對統曰：「汝且退，待有用汝之時，卻來喚汝。」統長歎一聲而出。魯肅曰：「主公何不用龐士元？」權曰：「狂士也，用之何益！」肅曰：「赤壁鏖兵之時，此人曾獻連環策，成第一功。主公必想知之？」權曰：「此時乃曹操自欲釘船，非此人之功也。吾誓不用之！」後宋賢有詩歎曰：<br />
　　君臣道合是前緣，不遇教人意慘然。堪歎鳳雛何命薄？功名未遂喪西川！<br />
　　魯肅出與龐統曰：「非肅不薦足下，爭奈吳侯不能用人也。公且耐心。」統長歎，低頭不語。肅曰：「公莫非無意於吳中乎？」統不答。肅曰：「公抱匡濟之才，何愁功名乎？留此但恐屈沉，公實對肅言之。」統曰：「吾欲投曹公去也。」肅曰：「明珠暗投耳。可自往荊州，投劉皇叔，必然重用。」統曰：「實欲如此，前言戲耳。」肅曰：「某作書以薦之。公如此，必令兩家無相攻擊，同力破曹，幸也。」統曰：「此平生之定志也。」乃求肅書，徑往荊州來見玄德。<br />
　　此時孔明按察四郡未回。門吏轉報：「江南一名士龐統，特來相投。」玄德聞之久矣，便教請入相見。統見玄德，長揖不拜。玄德見統貌陋，心中不悅，乃問統曰：「足下遠來，欲何為也？」統不拿出魯肅、孔明書投呈，乃答曰：「聞皇叔招賢納士，特來相投。」玄德曰：「荊、楚稍定，苦無閒職。此去東北一百三十里有一縣，名耒陽縣今屬衡州，缺一縣宰，公且任之。如後有缺，當重用。」統思：「玄德待我何薄！」欲以才學動之，見孔明不在，遂勉強相辭而去。統到此縣，不理政事，終日嗜酒為樂；一應錢糧詞訟，並不理會。每有人來報知玄德，言龐統將耒陽縣盡廢。玄德大怒曰：「豎儒焉敢亂吾法度耶！」遂喚張飛，吩咐帶左右去荊南諸郡巡視一遭：「如有不公不法者，就便究問。恐於事有不明處，可與孫乾同去。」<br />
　　張飛領了言語，與孫乾前至耒陽縣。軍民官吏皆出廓迎接，獨不見縣令。飛問曰：「縣令何在？」同僚復曰：「龐縣令自到任及今，將百餘日，縣中之事，並不理問，每日飲酒，自旦及夜，只在醉鄉。今日宿酒未醒，猶臥不起。」張飛大怒，欲擒之。孫乾曰：「龐士元乃高明之人，且未可輕忽。到縣問之，如果於理不當，治罪未晚。」飛入縣，正廳上坐定，教縣令來見。龐統衣冠不整，扶醉而來。飛怒曰：「吾兄以汝為人物，令作縣宰，汝焉敢盡廢縣事也！」統佯笑曰：「將軍以吾廢了縣中何事？」飛曰：「汝到任百餘日，並不理詞訟，安得不廢政事也？」統曰：「量百里小縣，些小公事，何難決斷！將軍少坐，看我發落。」隨即喚公吏，將百餘日公務，一時剖斷。吏皆紛然把卷上廳，將訴詞被論人等環跪階下。統執筆僉押，口中發落，耳內聽詞，曲直分明，並無分毫差錯。民皆叩首拜伏。不到半日，將百餘日之事，盡斷了畢，投筆於地而對張飛曰：「難斷之事，在乎曹操、孫權耳。吾視此輩若掌上觀文，量小縣何足介意！」飛大驚，遂下席而謝曰：「先生大才，小子安知？吾當於兄長處極力舉薦。」統乃將出魯肅所薦之書。飛曰：「先生初見吾兄，何不將出？」統曰：「吾恐未盡信耳。」飛與孫乾曰：「非汝，則失一大賢也。」遂辭統回荊州，見玄德細細說龐統之才。玄德大驚曰：「吾一時之失也！」飛將魯肅薦書取出，轉呈玄德。玄德甚喜，遂拆封視之。其書曰：<br />
　　龐士元非百里之才也，使處於治中、別駕之任，始當展其驥足耳。如以貌取之，恐負所學，亦終於他人之所用，實可惜乎哉！惟皇叔察之。<br />
　　玄德看畢，尚在懊悔之中，忽報孔明回至。玄德接入，禮畢，孔明先問曰：「龐軍師近日無恙否？」玄德曰：「近治耒陽縣，大廢縣事，正欲問罪。」孔明笑曰：「龐士元非百里之才，胸中所學，勝亮十倍。亮嘗有薦書在士元處，曾達主公否？」玄德曰：「今日卻得子敬書。如此如此。」孔明曰：「大賢若處小任，多以酒糊塗，倦於視事。」玄德曰：「若非吾弟所言，險失大賢。」隨即又令益德往耒陽縣，敬請龐統到荊州。玄德請罪。統方將出孔明所薦之書。玄德看書中之意，言鳳雛到日，可宜重用。玄德才悟曰：「昔日司馬德操之言、徐元直之語，『雲伏龍、鳳雛，兩人得一，可安天下』。今吾二人皆得，漢室可興矣！」遂拜龐統為副軍師中郎將，與孔明共贊方略，教練軍士，聽候征伐。時建安十六年夏五月也。<br />
　　早有人報到許昌，言劉備有諸葛亮、龐統為謀士，招軍買馬，集草屯糧，連結東吳，早晚必興兵北伐。曹操聞之，遂問計於眾謀士。荀攸曰：「不必動京師之兵，可差人往西涼州取馬騰，就領兵南征，可得諸侯之心也。」操然之，遂差人往西涼州宣馬騰。騰字壽成，漢伏波將軍馬援之後。桓帝時，其父名肅，字子碩，為天水蘭幹縣尉。後失官，因流落隴西，與羌人雜居。家貧無妻，遂娶羌女，生騰。騰身長八尺餘，面鼻雄異，秉性溫良，人多敬之。靈帝末年，羌、胡多叛，州郡招募民兵討之。騰統軍有功，初平中年，拜徵西將軍，與鎮西將軍韓遂為弟兄。當年奉詔，乃帶次子馬休、馬鐵、兄子馬岱並全家老小，皆赴許昌；留長子馬超守邊。於路到京，先參見曹操，次日乃面君。操封馬騰為偏將軍，馬休為奉車都尉，馬鐵、馬岱皆為騎都尉，就領關西軍馬，剋日出征，收復劉備。騰謝恩畢，未及起行。<br />
　　一日，獻帝宣馬騰入內，登麒麟閣，共論舊日功臣。宣騰近前，屏退左右，帝曰：「卿知汝先祖乎？」騰曰：「臣祖伏波將軍，名列青史，深荷聖朝之大恩，豈不知之。」帝曰：「汝能效汝祖，力扶漢室以誅逆賊乎？」騰曰：「臣已領聖旨去討反賊劉備也。」帝曰：「劉備乃漢室宗親，非反賊也。反賊者，曹操也，早晚必篡朕位矣。所降詔旨，皆非朕意。卿思先祖，何不與朕圖之？」騰含淚奏曰：「臣昔奉衣帶詔，與國舅同謀殺賊，不幸事泄。非無此心，力不及耳。」帝曰：「朕畏曹操，度日如年。今操付以兵權，可就而謀之，勿復洩漏。」騰曰：「臣願以全家報陛下。」帝大喜。騰欣然領命而出，遂與三子商說，皆有報國之心。忽值曹操催督起軍，又遣門下侍郎黃奎為行軍參謀。請黃奎議行兵之事，置酒痛飲。奎酒半酣而言曰：「吾父黃琬死於李傕、郭汜之難，是吾心切齒之仇，誓誅反國之賊！今不想又被反賊所使，實不忍也！」騰曰：「宗文奎表字也以誰為反賊耶？以誰為正人也？」奎曰：「欺君罔上，以正為邪，乃操賊也！」騰恐是操使來相探，急止之曰：「耳目較近，休得亂言。」奎叱之曰：「汝祖乃漢代名將，今汝從賊而欲害皇叔，有何面目見天下之人耶？」騰良久而言曰：「宗文真心耶？否耶？」奎嚼指流血為誓，騰遂以心腹告之。奎曰：「吾死得其所矣！」二人商議，檄關西兵到，請曹操點視，就點軍處殺之。約誓已定。黃奎回家，恨氣不收，似欲平吞曹操者。其妻再三問之，皆不肯言。妾李春香與奎妻弟苗澤私通。澤欲得春香，百般無計。其妾對澤曰：「黃侍郎今日商議軍情回，意甚恨，不知為誰？」澤曰：「汝可以言挑之曰：『人皆說皇叔仁德，曹操奸雄，何耶？』卻看他說甚言語。」是夜，黃奎果到春香室中，妾以言挑之。奎乘醉言曰：「汝乃婦人，尚自知禮，何況我乎？吾所恨者，欲殺曹操也！」妾遂密告於苗澤。<br />
　　卻說關西兵至許田地名，馬騰、黃奎請操點軍，並入相府。操喝左右拿下馬騰。騰曰：「何罪？」操曰：「吾保汝為將，汝反欲殺吾耶？」二人抵語。操喚苗澤一證，黃奎無言可答。馬騰大罵曰：「腐儒誤我大事矣！兩番欲殺國賊，不幸洩漏，此蒼天欲興奸賊而滅炎漢也！」操下令，將馬騰、黃奎並兩家良賤，共三百餘口，斬於市曹。馬騰、二子對面受刑，關西軍大叫：「哀哉！」操喝散，只走了姪兒馬岱。澤告操：「不願加賞，只願留李春香賜之。」操笑曰：「為一婦人，害了你姐夫，留此不義之人何用！」亦皆斬之。忽人報來：「劉備調練軍馬，收拾器械，將欲取川。」操驚曰：「若劉備收川，則羽翼成矣。將何圖之？」言未畢，階下一人進言曰：「某有一計，使劉備、孫權必自死矣，江南、西川亦歸丞相。」操大喜。未知此人是誰，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
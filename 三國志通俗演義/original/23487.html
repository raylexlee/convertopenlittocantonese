<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　袁譚袁尚爭冀州</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>袁譚袁尚爭冀州</font></h4>
			　　袁尚自斬史渙之後，意氣自負，欲於父前顯耀才能，不待袁譚等兵至，自引兵數萬，便出黎陽，與南軍前隊相迎。張遼當先出馬。袁尚血氣方剛，挺槍躍馬來與張遼交鋒。戰不三合，隔架遮攔不住，大敗而走。張遼一掩，尚不能主張，急急引軍連夜回冀州。袁紹聞袁尚敗回，受那一驚，舊病又發，吐血一灘，昏倒在地。劉夫人慌救入後堂，漸漸不醒人事。劉夫人急請審配、逢紀商議後事。紹但以手指之，審配就床前寫遺書。劉夫人曰：「袁尚可繼後嗣否？」紹點頭，便教寫遺書。紹翻身大叫一聲，吐血鬥餘而死。<br />
　　後有詩曰：<br />
　　累世公卿立大名，少年天下自縱橫。<br />
　　空留俊傑三千客，謾有英雄百萬兵。<br />
　　羊質虎皮功莫說，風毛雞膽事難成。<br />
　　可憐一種傷心病，繼跡相傳兩弟兄。<br />
　　又詩曰：<br />
　　氣欲吞天志不高，有謀無斷豈英豪。<br />
　　圖王霸業渾如夢，枉害傷心吐血勞！<br />
　　論曰：<br />
　　袁紹初以豪俠得眾，遂懷雄霸之圖。天下勝兵舉旗者，莫不假以為名。及臨場決敵，則悍夫爭命；深籌高議，則智士傾心。盛哉乎，其所資也！韓非曰：「俱剛而不和，愎過而好勝，嫡子輕而庶子重，斯之謂亡徵。」劉表道不相越，而欲臥收天運，擬蹤三分，其猶木偶之於人也！<br />
　　時建安七年夏五月也。劉夫人舉喪，未及遷葬，將袁紹所愛寵妾五人殺之；恐陰魂於九泉之下再與紹相見，髡其頭，刺其面，毀其屍，妒其色如此。袁尚恐寵妾家屬為害，盡收而殺之。審配、逢紀遂立袁尚為大司馬將軍，領冀、青、幽、並四州牧，遣書報喪。袁譚已自發兵離青州，知得父死，遂與郭圖、辛評商議。圖曰：「主公不在冀州，審配、逢紀必立袁顯甫為主矣。當速行。」辛評曰：「若速往，必遭大禍。審配、逢紀預定機謀矣。」袁譚曰：「若此，當何如？」郭圖曰：「可屯兵於城外，觀其動靜。某當親往以察之。」譚令郭圖入冀州，見尚。禮畢，尚問：「兄何不至？」圖曰：「在軍中抱小疾，不能相見。」尚曰：「吾受父親遺書，立我為主，加兄為車騎將軍。即目南軍壓境，請兄為前部，吾隨後便調軍接應也。」圖曰：「軍中無人商議良策，願乞審正南、逢元圖二人為輔。」尚曰：「吾用此二人調遣。」圖曰：「如此，主公必不放心。」尚教二人內一人去，二人都推卻。尚教拈鬮，拈著逢紀。尚教逢紀就齎印信，一同郭圖赴軍中相輔。紀隨圖出城，見譚無病，心中不安，納上印綬。譚問動靜，紀言：「袁將軍在，遺言令袁顯甫為主，加主公車騎將軍。今上印綬。」譚大怒，欲斬逢紀。郭圖諫曰：「此父命，不可違也。」遂免之。郭圖密與譚曰：「目今曹軍在境，且未可出言，只留逢紀在此，待破曹之後，卻來爭冀州不遲。古人有雲：『小不忍則亂大謀。』今留逢紀，某之計也。」譚喜，即時拔寨起行。<br />
　　前至黎陽，與曹軍相抵。譚遣大將汪昭與曹軍對壘。操遣徐晃出馬，與昭戰不數合，一刀斬昭於馬下。掩殺一陣，譚軍大敗。譚收敗軍入黎陽，遣人求救於尚。尚與審配計議，配雲：「略應付些軍馬，多則有誤於事。」遂發兵五千餘人。操使人探知救軍已到，遣樂進、李典引兵於半路接著，兩頭圍住，盡殺之。袁譚知尚止撥軍五千，又被半路坑殺，喚逢紀責罵曰：「教汝隨我，何相輕也？」紀曰：「容某作書去請，主公必親自來也。」譚令紀作書，遣人到冀州。尚與配共議，配曰：「郭圖多謀，前次不爭而去者，為曹軍在境；若曹破，則來爭冀州矣。今不可發兵，借操之力，先除譚，則無後患。」尚從其言，不肯起兵。使回報譚，譚大怒，立斬逢紀，欲議降曹。有人密報袁尚曰：「今譚困乏，則降曹也。兩攻其勢，冀州危矣。」尚慌留審配並大將蘇由固守冀州，自領軍來黎陽救譚。尚問軍中誰敢為前部大將，呂曠、呂翔兩兄弟願出去。尚點兵三萬，與呂曠為前鋒，先至黎陽報說尚自引兵來救。譚大喜，罷降曹之意。譚屯兵城中，尚屯兵城外，為掎角之勢。<br />
　　此時袁熙、高幹皆領軍到城外，屯兵三處，每日出奇兵與操相持。尚數敗，操兵累勝。不能盡除。至建安八年春二月，操分路攻打，譚、尚、熙、乾皆大敗，棄黎陽而走。操引兵追至冀州。譚與尚入城堅守；熙、乾離城三十里下寨，虛張為勢。操兵連夜攻打不下。郭嘉進言曰：「袁紹愛此二子，莫適立也。今權力相並，各有餘黨，擊之則相救，緩之則爭心生。不如收兵南向荊州，若徵劉表者，以候其變，變成而後擊之，可一舉而定也。」操曰：「其言極善。」命賈詡為太守，守黎陽；曹洪引兵守官渡。操引大軍還許都。<br />
　　譚、尚聽知操軍自退，遂相慶賀。袁熙、高幹各自辭去。袁譚與郭圖、辛評計議：「我為長子，反不能承祖父之基業；袁尚晚母所生，今承大爵，如何奪之？」圖曰：「主公可勒兵於城外，只做請袁尚、審配筵席，就中埋伏刀斧手先殺二人，大事定矣。」譚從其言。別駕王修自青州來，譚將此計告之。修曰：「兄弟者，左右之手也。今與他人爭鬥，斷其右手，而曰我必勝，安可得勝乎？夫棄兄弟而不親，天下其誰親之？彼讒人離間骨肉，以求一朝之利，願塞耳勿聽！若斬佞臣數人，復相親睦，以御四方，可橫行於天下。願主公詳之。」譚大怒，叱退王修，使人去請袁尚。尚與審配商議，配曰：「此必郭圖之計也。主公若去，必遭奸計。」尚曰：「奈何？」配曰：「不如乘勢攻之。」袁尚全裝慣帶，起兵五萬，擺佈軍馬出城。袁譚見袁尚領軍來，情知事泄，便披甲上馬，與尚交鋒。尚大罵。譚亦罵曰：「汝藥死父親，奪其名爵，今又來殺兄耶！」二人親自交鋒，袁譚大敗。尚親冒矢石，衝突掩殺。譚引敗殘軍馬奔走平原，尚收兵還。譚與郭圖再議進兵，令岑璧為將，領兵前來。尚自引兵出冀州。兩陣對圓，旗鼓相望。璧出罵陣，尚欲自戰，大將呂曠拍馬舞刀來戰岑璧。二將戰無數合，斬岑璧於馬下。掩殺，譚兵大敗，再奔平原。審配勸尚一發剿除根本，遂乃進兵，追至平原。譚又勒兵回戰，抵當不住，退入平原，堅守不出。尚三面圍困攻打。譚見城中糧少，與圖計議。圖曰：「今將軍憂兵乏糧少，顯甫盡率其眾而來，久自不敵。愚意可遣人投曹公，使提兵來擊顯甫。曹公軍至，必先攻冀州，顯甫必還而救之。將軍引兵而西，自鄴音業迤北，尚可擄矣。若曹公擊破顯甫，其兵奔走，又可斂而取之，以拒操。操遠來，糧食不繼，必自退去。趙國迤北，皆我之兵，亦足與操為敵矣。」譚曰：「可用何人為使？」圖曰：「此間有一人，能言快語，乃穎川陽翟人，姓辛，名毗，字佐治，見為平原令，可往。」譚曰：「此人乃辛評之弟，可議論於事。」圖曰：「他兄弟二人甚是和睦，便可命之。」譚即時請辛毗，毗聞此言，欣然便往。譚修書呈付毗，使三千軍送毗出境而回。<br />
　　卻說辛毗到許都，聞知操去伐劉表，見屯軍於西平地名；表遣玄德引兵為前部，以迎之。未及交鋒，辛毗到操寨。見操禮畢，問其故，毗言：「袁譚使毗特來納降。」操看書畢，留辛毗於寨中。操聚文武計議，程昱曰：「袁譚被袁尚攻擊太急，不得已使辛毗來降，不可准信。且伐劉表，待袁氏兄弟自相吞併，然後可圖也。」呂虔曰：「劉表方強，宜先平之。」滿寵曰：「丞相既引兵至此，安可便回也？」荀攸曰：「三公之言未盡其善。以愚意度之：天下方有事，而劉表坐保江、漢之間，不敢展足，其無四方之志可知矣。袁氏據四州之地，帶甲數十萬，雖然數敗，猶得民心；若二子和睦，以守其成業，天下未可定矣。今兄弟結冤，勢不兩全，因此來降，若提兵先滅袁尚，後觀其變而除之，天下定矣。此機會不可失也！」操大喜，便邀辛毗飲酒。操曰：「袁譚之降，其真耶？詐耶？袁尚之兵，果可必勝耶？」毗對曰：「明公勿問真與詐也，只當論其勢耳。袁氏本兄弟相伐，非他人能間，其間乃謂天下可定於己也。今一旦求救於明公，此可知也。顯甫見顯思危困而不能取，此力竭也。兵革敗於外，謀臣誅於內；兄弟讒鬩音隙，國分為二；連年戰伐，甲胄生蟣蝨；加之旱蝗，饑饉並臻，國無囷倉，行無裹糧；天災應於上，人事困於下：民無問愚者智者，皆知土崩瓦解，此乃天滅袁氏之時也。兵法雲：『石城湯池，帶甲百萬，而無糧食者不能守也。』今明公提兵攻鄴，尚不還救，則失城廓；尚還救，則譚踵襲其後。以明公之威，應困窮之敵，擊疲憊之寇，如迅風之落秋葉矣。天以袁尚付明公，明公不取而伐荊州。荊州豐樂之地，國內民和心順，急未可動搖。今二袁自相殘害，可謂亂矣；居者無倉，行者無糧，可謂亡矣。若不取，待下年豐熟，袁氏改過，自相和睦，急難動搖。今因其請救而撫之，利莫大焉。且四方之寇，莫大於河北；河北既平，則六軍成而天下震；天下震，則霸業成矣。願明公詳之。」操大喜，踴躍而言曰：「恨與辛佐治佐治，辛毗字也。相見之晚耶！」即目督軍，還取冀州。<br />
　　袁尚知曹公軍馬渡河，急急引軍還鄴。袁譚見尚拔寨退軍，大起平原軍馬，隨後趕來。行不到數十里，一聲炮響，兩軍齊出，左邊呂曠，右邊呂翔，兄弟二人截住袁譚。未知如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
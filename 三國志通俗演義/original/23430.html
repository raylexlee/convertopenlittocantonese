<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　安喜張飛鞭督郵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>安喜張飛鞭督郵</font></h4>
			　　董卓，字仲穎，隴西臨洮人也。卓數討羌胡，累有邊功，官拜河東太守，鎮領中郎將。自來驕傲於人，以至張飛性發，欲殺董卓。關公急抱住。玄德叱之曰：「我等皆白身之人，他是朝廷命官，掌握許多人馬，汝今殺之，將欲反耶？」飛曰：「若在卓部下聽令，吾必去矣！」玄德曰：「吾三人死生共處，安可棄也？不若離了董卓，另投他處。」飛曰：「若如此，方解我恨！」是夜，三人引軍來投朱雋。雋待之甚厚，合兵一處，進討張寶。是時曹操自跟皇甫嵩進討張梁，大戰於曲陽。<br />
　　且說朱雋進攻張寶。張寶尚引黃巾賊眾八九萬，屯於山後。雋令玄德為先鋒，與寶對敵。三人立馬陣前，張寶令副將高升出馬，揮大刀搦戰。張飛縱馬挺矛，與升交戰。戰不數合，飛刺高升墜馬。玄德引軍馬直衝過去。張寶就馬上披髮仗劍作用，風雨大作，黑氣沖天，無限人馬自天而降。玄德急回，軍兵大亂。被張寶殺敗，退見朱雋。雋曰：「此妖術也。來日宰豬羊取血，令軍伏於山上，候戰趕到，乘高潑之，其法可解。」玄德聽令已畢，分撥關公、張飛各引軍一千，伏於山後；兩山之上差軍五百，盛豬羊血並穢物準備。<br />
　　次日，張寶搖旗擂鼓，引軍搦戰。玄德披掛上馬出戰。兩軍交戰之際，張寶作用，平地風雨大作，飛砂走石，一道黑氣，自軍中起，滾滾人馬，自天而下。玄德撥馬便走。張寶人馬趕來，踅過山頭，一聲炮響，五百軍將穢物齊潑。但見空中紙人草馬，紛紛墜地；風雷頓息，砂石不能飛。張寶見解了法，急引兵退山後。左邊關公一彪軍出，右邊張飛一彪軍出，背後玄德、朱雋一齊趕上，賊兵大敗。張寶於亂軍中奪路而走。玄德遙見「地公將軍」旗號飛馬趕來。張寶落荒而走，被玄德扯滿弓，只一箭，射中左臂。張寶帶箭入陽城，堅守不出。這一陣，殺賊三萬餘眾，降者不計其數。<br />
　　朱雋引兵圍住陽城，月餘不下，差人體探皇甫嵩信息。人回，報說：「皇甫嵩大獲勝捷。張角連敗數陣，朝廷差皇甫嵩伐之。時張角已死，弟張梁用王者衣冠葬之。皇甫嵩連贏七陣，斬張梁於曲陽之下。發掘張角棺橔，梟首送往京師。降者十五萬，殺戮者不可勝數。朝廷加皇甫嵩為車騎將軍，領冀州牧。一時人皆得官爵，將騎都尉曹操除濟南相，已皆赴任去訖。」朱雋聽說，催促軍馬攻打，破陽城。勢已危急，從賊嚴政刺殺張寶，獻首投降。朱雋遂平數郡，使人進表奏功。<br />
　　朝廷正待商議升用，飛報奏：「黃巾餘黨，南陽趙弘、韓忠、孫仲聚眾十餘萬，望風燒掠，稱與張角報仇。」大臣上奏，即目朱雋見屯兵六萬餘眾，可就令討之。即日降詔。<br />
　　朱雋領了詔旨，大小三軍起行。比及前至宛城，趙弘遣韓忠前來迎戰，各陳兵於野。朱雋遣玄德、關、張攻城西南角，鳴鼓大戰。韓忠盡率精銳之眾來西南角。玄德鏖戰，從辰至午，賊眾不退。朱雋自將鐵騎二千，徑取東北角，翻身殺賊。賊恐失城，急棄西南而回。玄德從背後掩殺，賊眾大敗，奔入宛城。朱雋分兵四面圍定，城中斷糧，韓忠使人出城投降。玄德引見，說忠投拜，雋不許。玄德曰：「昔高祖之得天下，蓋為能招降納順；公何不用？」雋笑曰：「玄德諫者差矣，天時有不同也。昔秦、項之際，天下大亂，民無定主，故招降賞附，以勸來耳。今海內一統，惟黃巾造逆；若容其降，無以勸善。使賊得利，恣意劫掠；賊若失利，便使投降：此長寇之志，非良策也。」玄德稱善，告雋曰：「不容寇降，是矣。今四面圍如鐵桶，賊乞降不得，必然死戰矣。萬人一心，尚不可當，況城中有數萬死命之人乎？不若撤去東南，留西北，盡力攻打。賊必棄城而走，無心戀戰，可即擒也。」雋曰：「高見。」隨即撤去東南二面軍馬，一齊攻打西北。韓忠果引軍棄城奔走。雋大率三軍掩殺，朱雋親自射殺韓忠，餘皆四散奔走。趙弘、孫仲引賊眾到來，與朱雋交戰。雋見弘勢大，引軍暫退。弘乘勢復奪宛城。<br />
　　雋離三十里下寨。正欲攻打，見正東一彪人馬到，來見朱雋。那人生得廣額闊面，虎體熊腰。吳郡富春人也，姓孫，名堅，字文台，乃孫武子之後。年十七歲時，為縣吏，與父共搬至錢塘，正見海賊胡玉等十餘人，劫取商人財物，方於岸上分贓。行旅皆住，不敢進船。堅謂父曰：「此人可擒之。」父曰：「非汝所圖也。「堅奮力提刀上岸，揚聲大叫，東西指揮，如喚人意。賊以為官兵至，盡棄財物奔走。堅趕上，殺一賊。由是郡縣知名，保為校尉。後會稽妖賊許昌造反，自稱「陽明皇帝」，聚眾數萬。堅與郡司馬募招勇士千餘人，會合州郡破之，斬許昌並其子許韶。刺史臧旻上表，奏孫堅功績。除堅為鹽瀆丞，又除盱眙丞、下邳丞。見黃巾寇起，聚集鄉中少年及諸商旅，並淮、泗精兵一千五百餘人，前來接應。朱雋大喜，便令堅攻打南門，玄德打北門，朱雋打西門，留東門與賊走。<br />
　　是日，孫堅首先登城，斬賊二十餘級，賊眾奔潰。趙弘飛馬突槊，直取孫堅。堅從城上飛身取弘，手奪弘槊，直刺下馬，卻騎弘馬，飛身往來殺賊。孫仲引賊突出北門，正迎玄德，無心戀戰，只待奔逃。玄德張弓一箭，正中孫仲，翻身落馬。朱雋大軍隨後掩殺，斬首數萬級，降者不可勝計。南陽一路十數郡皆平。雋班師回京，拜車騎將軍，河南尹。雋保孫堅、劉備等功。堅有人情，除別郡司馬，辭玄德而去。惟玄德聽候日久，不得除授。<br />
　　三人鬱鬱不樂，上街閒行，正值郎中張鈞車到。玄德攔住說功績。鈞大驚，隨入朝來見帝，曰：「昔黃巾造反，其原皆由十常侍賣官害民，非親不用，非仇不誅，以致天下大亂。宜斬十常侍，懸頭南郊，遣使者佈告天下，有功重加賞賜，則四海自清平也。」十常侍曰：「張鈞欺主也，可令武士推出朝門！」張鈞氣倒。帝與十常侍共議：「此必是破黃巾有功者，不得除授，故生怨言。權且教省家銓注微名，待後有功，卻再理會未晚。」因此玄德除授定州中山府安喜縣尉，剋日赴任。<br />
　　玄德將軍四散回鄉里，隨行二十餘人，與關、張來安喜縣中到任。署縣事一月，與民秋毫無犯，其盜者皆化為良民。到任之後，與關、張食則同桌，寢則同床。如玄德在稠人廣坐，關、張侍立，終日不倦。<br />
　　到縣未及四月，州郡被詔：「凡有軍功為長吏者，當沙汰。」備疑在遣中。督郵至縣，督郵乃宋參軍判官，有權。玄德出廓迎接，見督郵到，慌忙下馬施禮。督郵坐在馬上，惟微以鞭指回答。關、張氣填胸臆，敢怒而不敢言，隨到館驛中。督郵正面高坐，玄德立於階下。將及兩個時辰，督郵問曰：「劉縣尉是何根腳？」玄德曰：「備乃中山靖王之後；自涿郡剿戮黃巾，大小三十餘戰。」把功勞略節提過。督郵大喝，亂道：「你這廝詐稱皇親，虛報功績！目今朝廷降詔書，正要問這等人，沙汰濫官污吏耳！」玄德喏喏連聲而退。歸到縣中，與縣吏商議。吏曰：「督郵作威，無非要賄賂。」玄德曰：「我與民秋毫無犯，那得財物與他？」次日，督郵先提縣吏去，勒要文書，教指縣尉害民。玄德自往見之，被當在門外，不肯放參。玄德再三求見，終不得入，回到縣衙。心中怏怏。<br />
　　卻說張飛飲了數杯悶酒，上馬從館驛前過，見五六十個老人皆在門前痛哭。飛問其故，眾老人答曰：「督郵逼勒縣吏，欲害劉玄德；我等皆來苦告，不得放入，反遭把門人趕打。」張飛大怒，睜圓環眼，咬碎鋼牙，滾鞍下馬，徑入館驛。把門人見了，皆遠遠躲避。直奔後堂，見督郵坐於廳上，將縣吏綁倒在地，飛大喝：「害民賊！認得我麼？」督郵急起，喚左右捉下。被張飛用手揪住頭髮，直扯出館驛，徑揪到縣前馬柳上縛住。柳，魚浪切，繫馬樁也。飛攀下柳條，去督郵兩腿上鞭打到二百，打折柳枝十數條。<br />
　　玄德正納悶間，聽得縣前鼎沸，慌問左右，答曰：「張將軍綁一人在縣前痛打。」玄德慌出觀之，見飛大罵不止，綁縛者，督郵也。玄德驚問其故，飛曰：「此等害民賊，不打死等甚！」督郵告曰：「玄德公救性命！」玄德是仁慈的人，急喝張飛住手。傍邊轉過關公來，曰：「兄長建下許多大功，只得縣尉之職，被督郵如此無禮。吾思枳棘叢中，非棲鳳凰之所；不如殺督郵，棄官歸鄉，別圖遠大之計。」玄德取印綬，掛於督郵之頸，責之曰：「據汝賊徒害民，當以殺之。吾有所不忍，還官印綬，從此去矣。」<br />
　　玄德、關、張連夜回涿郡。縣民解放督郵，督郵歸，告定州太守。太守動文書，申聞省府，差人捕捉。玄德、關、張三人事急，車載老小，往代州投劉恢。恢見玄德乃漢室宗親，隱匿養贍在家不題。<br />
　　卻說十常侍既握重權，互相商議，但有所不從己者，乃誅之。趙忠、張讓差人問破黃巾將士索金帛，不從者奏罷職。皇甫嵩、朱雋皆不肯與，趙忠等奏帝：「皇甫嵩、朱雋皆是捏合功勞，並無實跡。」帝准奏，罷皇甫嵩、朱雋官。封趙忠等為車騎將軍，張讓等十三人皆封列侯，司空張溫為太尉，崔烈為司徒。此皆是結好十常侍，故得為三公。因此漁陽張舉、張純反：舉稱天子，純稱大將軍。長沙賊區音歐星，各處蠭起，表章雪片告急。十常侍皆藏匿，只奏天下無事。<br />
　　一日，帝在後園，與十常侍飲宴，諫議大夫劉陶，徑到帝前大慟。帝問其故。陶曰：「漢天下危在旦夕，陛下尚自與閹官共飲耶？」帝曰：「國家承平日久，有何危急？」陶曰：「四方賊盜並起，侵掠州郡，其禍皆由十常侍賣官害民，欺君罔上。朝廷正人皆去，禍在目前矣！」十常侍皆免冠流涕，跪於帝前，曰：「大臣不容，臣等不能活矣！願乞性命歸田裡，盡將家產以助軍資！」帝曰：「汝家亦有近侍之人，何不容寡人耶？」呼武士推出劉陶斬之。劉陶大叫：「臣死不怕，可憐漢朝天下，四百餘年，到此一旦休矣！」推至宮門，一大臣喝住：「勿得下手，待吾諫去！」此人是誰？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
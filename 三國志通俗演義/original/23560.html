<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　魏王宮左慈擲杯</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>魏王宮左慈擲杯</font></h4>
			　　建安二十一年，歲在丙申，操自合淝還都，侍中王粲上詩頌德，群下皆賀。其頌曰：<br />
　　從軍有苦樂，但問所從誰？所從神且武，安得久勞師？<br />
　　相國徵關右，赫怒震天威。一舉滅獯虜，再舉服羌夷。<br />
　　西收邊地賊，忽若俯拾遺。陳賞越山嶽，酒肉逾川低。<br />
　　軍中多饒飫，人馬皆溢肥。徒行兼乘遠，空出有餘資。<br />
　　拓土三千里，往返速如飛。歌舞入鄴城，所願復無違？<br />
　　曹操看之大喜，遂議進爵為王。尚書崔琰力言不可。眾官曰：「汝獨不見荀文若乎？」琰大怒曰：「時乎，時乎！會當有變！任自為之！」有與琰不和者，告知曹操。操大怒，捉琰下獄問之。崔琰虎目虯音求須，只是大罵曹操篡漢奸賊。廷尉告白曹操，操令杖殺崔琰在獄中。後有贊曰：<br />
　　清河崔琰，天性堅剛；虯須虎目，鐵石心腸；<br />
　　奸邪辟易，聲節顯昂；忠於漢主，千古名揚！<br />
　　夏五月，群下奏知獻帝，頌魏公曹操功德，「極天際地，雖伊、周公，莫可及也，宜進爵為王」。獻帝即令鍾繇草詔，立操為魏王。詔曰：<br />
　　自古帝王，雖號稱相變，爵等不同，至於褒崇元勳，建立功德，光啟氏姓，延於子孫，庶姓之與親，豈有殊焉。昔我聖祖，受命創業肇基，造我區夏，鑒古今之制，通爵等之差，盡封山川以立藩屏，使異姓親戚並列土地，據國而王，所以保父天命，安固萬嗣。歷世成平，臣主無事。世祖中興而時有難易，是以曠年數百，無異姓諸侯王之位。朕以不得，繼序弘業，遭率土分崩，群凶縱毒，自西徂東，辛苦卑約。當此之時，唯恐溺入於難，以羞先帝之聖德。賴皇天之靈，俾君秉義奮身，震迅神武，捍朕於艱難，獲保宗廟，華夏遺民含氣之倫，莫不蒙焉。君勤過稷、禹，忠侔伊、周，而掩之以謙讓，守之以彌恭，是以往者初開魏國，錫君土宇，懼君之違命，慮君之固辭，故且懷志屈意，封君為上公，欲以欽順高義，須俟勛績。韓遂、宋建，南結巴、蜀，群逆合從，圖危社稷，君覆命將龍驤虎奮，梟其元首，屠其窟棲。暨至西征，陽平之役，親擐甲胄，深入阻險，芟夷蝥賊，殄其凶丑，蕩定西陲，懸旌萬里，聲教遠振，寧我區夏。蓋唐、虞之盛，三後樹功；文、武之興，旦、奭作輔；二祖成業，英豪佐命。夫以聖哲之君，事為己任，猶錫土班瑞以報功臣，豈有如朕寡德，仗君以濟，而賞典不豐，將何以答神祗慰萬民哉？今進君爵為魏王，使使持節行御史大夫、宗正劉艾奉策璽玄土之社，苴以白茅，金虎符第一至第五，竹使符篇一至十。君其正王位，以丞相領冀州牧如故。其上魏公璽綬符冊。敬服朕命，簡恤爾眾，克綏庶跡，以揚我祖宗之休命。勿復固辭。<br />
　　魏王上書三辭。詔三報不許，又手詔曰：<br />
　　大聖以功德為高美，以忠和為典訓，故創業垂名，使百世可希；行道制義，使力行可效。是以勛烈無窮，休光茂著。稷、契戴元首之聰明，周、召因文、武之智用，雖經營庶官，仰歎俯思，其對豈有若君者哉？朕惟古人之功，美之如彼，思君忠勤之績，茂之如此，是以每將鏤符析瑞，陳禮命冊，寤寐慨然，自忘守文之不德焉。今君重違朕命，固辭懇切，非所以稱朕心而訓後世也。其抑志樽節，勿復固辭。<br />
　　曹操既王爵，冕十二旒，乘金銀車，駕六馬，用天子車服儀鑾，出警入蹕於鄴郡。魏王商議立世子。操大妻丁夫人無出。妾劉氏生子曹昂，因徵張繡時沒於皖注：宛城。卞氏所生四子：長曰丕，次曰彰，三曰植，四曰熊。於是黜丁夫人，而立卞氏為正宮。第三子曹植，字子建，極聰明，舉筆成章。操欲立曹植為後嗣。丕心怪之，乃問中大夫賈詡。詡教如此如此。但凡操親出征，諸子送行，惟曹植稱述功德，發言成章，左右皆欽仰，操甚喜之。惟曹丕但辭父，只是涕泣而拜，左右皆感傷。於是操疑植華巧，誠心不及丕也。丕使人買告近侍，皆言丕之德。操欲立後嗣，躊躕不定，乃問賈詡曰：「孤欲立後嗣，當立誰？」賈詡不答。操問其故，詡曰：「正有所思，故不能即答耳。」操曰：「有何所思？」詡對曰：「思袁本初、劉景升父子也。」操大笑，就立五官中郎將曹丕為王世子。<br />
　　冬十月，魏王宮成，差人往各處取果木珍奇之物。使人入吳地，往福建取荔枝、龍眼，溫州取柑子。各處不說，且說一行人到吳地，見了孫權，傳魏王令旨，要往溫州取柑子。那時吳侯正尊讓魏王，便令人於本城選了大柑子四十餘擔，星夜送往鄴郡。至中途，腳夫正挑擔而行，眾人疲困，歇於山腳下，見一先生，眇一目，跛一足，白藤冠，青懶衣，來與腳夫作禮，言曰：「你等挑擔生受，貧道都替你挑一肩，每擔各挑五里。」但是先生挑過的擔兒都輕了。眾人皆疑。先生臨去，與領柑子官說：「貧道乃魏王鄉中故人，姓左，名慈，字元放，道號『烏角先生』。如你到鄴郡，可說左慈申意。」遂拂袖而去。<br />
　　取柑人至鄴都見操，呈上柑子。操親剖之，但只空殼，內並無肉。操大驚，怪問取柑人。其官以左慈之言對之。操未肯信。門人忽報：「有一先生，自稱左慈，求見王上。」操召入。取柑人曰：「正是途中所見之人。」操叱之曰：「汝以何妖術，攝吾佳果？」慈笑曰：「豈有此事！」取柑剖之，皆有肉，其味甚甜。但操自剖者，皆空殼。操大驚，賜左慈坐而問之。慈索酒肉，操令取之，飲酒五斗不醉，肉食全羊不飽。操問曰：「汝有何術，以至如此？」慈曰：「貧道於西川嘉陵峨嵋山中學道三十年，忽聞石壁中有聲，呼我之名，及視不見。如此者十餘日。忽有天雷震碎石壁，得天書三卷，名曰『遁甲天書』。上卷名『天遁』，中卷名『地遁』，下卷名『人遁』。天遁能騰雲跨風，飛升太虛；『地遁』能穿山透石；『人遁』能雲游四海，飛劍擲刀，取人首級，藏形變身。王上位極人臣，何不退步，跟貧道往峨嵋山中修行？當傳三卷天書以汝。」操曰：「我亦久思急流勇退，奈朝廷未得其人耳。」慈曰：「益州劉玄德乃帝室之胄，何不讓此位與之，可保全身矣。不然，則貧道飛劍取汝之頭也。」操大怒曰：「此正是劉備之細作！」喝左右拿下。慈大笑不止。令十數獄卒拷之，但見皮肉粉碎，左慈齁齁音乎熟睡，全無痛楚。操取大枷鐵釘釘了，鐵鎖鎖了，送與牢中監收。操令人看守。只見枷鎖盡落，左慈臥於地上，並無痕傷。連監禁七日，並不與食，及看時，慈端坐於地上，面皮轉紅。去人回報曹操，操取出問之。慈曰：「我數十年不食亦不妨，日食十羊亦能盡。」操無可奈何。<br />
　　次日，諸官皆至，王宮大宴。正行酒間，左慈足穿木履，立於筵前。眾官驚怪。左慈曰：「大王今日水陸俱備，大宴群臣，四方異物極多，內中欠少何物，貧道願取之。」操曰：「我要龍肝作羹，汝能取否？」慈曰：「有何難哉！」取黑筆於粉牆上畫一條龍，以袍袖一拂，龍腹自開。左慈於龍腹中提出龍肝一副，鮮血尚流。操不信，叱之曰：「汝預先藏於袖中耳！」慈曰：「即目天寒，草木枯死；任大王要甚好花，任意所欲。」操曰：「吾只要牡丹花。」慈曰：「易哉。」令取大花盆放筵前，以水噀之。頃刻發得牡丹一株，開放雙花。眾官大驚，邀慈同坐而食。少刻，庖人進魚膾。慈曰：「此膾得松江鱸魚做之尤美。」操曰：「千里之隔，安能取之？」慈曰：「易耳。」教取釣竿來，於堂下忽有一池水，慈持竿，頃刻釣數十尾大鱸魚放在殿上。操曰：「吾池中原有此魚。」慈曰：「大王何相欺也？天下鱸魚只兩腮，惟有松江鱸魚有四腮：此可辨也。」眾官視之，果是四腮也。慈曰：「膾松江鱸魚，須得紫芽姜方可。」操曰：「汝可取之否？」慈曰：「易耳。」令人取金盆一個，慈於袖中簇簇然。須臾，得紫芽姜滿金盆，進上操前。操以手取之，忽盆內書一本，題曰《孟德新書》。操取觀之，一字不錯。操大疑，以目視之，有殺左慈之意。慈取桌上玉杯，滿斟佳釀，進操曰：「王上可飲此酒，壽有千年。」操曰：「汝先飲之。」慈遂拔冠上玉簪，於杯中一畫，先飲一半，如水相似，勸操飲之。操叱之。慈擲杯於空中，化成一白鶴，繞殿而飛。眾官仰面視之，左慈不知所往。操問左右，人報他出宮門而去。操令許褚引鐵甲兵五百人追趕。褚即上馬，趕至城門，望見左慈穿木履在前，慢步而行。褚飛馬追之不上，趕到山中，見一群羊，慈立於羊群內。褚取箭射之，慈走入群羊之內即不見。褚將羊盡行殺之回去。時有牧羊小童守羊而哭，忽見羊頭在地上作人言，喚小童曰：「汝可將死羊頭都湊在死羊腔子上。」都湊了，左慈忽然跳起，將群羊百餘只盡湊活。左慈拂袖而去。<br />
　　小童歸告主人，主人不敢隱，告於曹操。操畫影圖形，各處捉拿左慈。三日之內，城裡城外，所捉眇一目、跛一足、白藤冠、青懶衣、穿木履先生，都一般模樣者有三四百個。哄動街市。操令眾將，將豬羊血潑之，押送城南教場。操令甲兵百餘圍住，盡皆斬之。人人各起一道青氣，到半天聚成一處，化作左慈，招白鶴一隻騎舉雲內，拍手大笑曰：「玉鼠隨金虎，奸雄一旦休！」操令眾將以弓箭射之。忽然狂風大作，走石飛沙，所斬之屍皆跳起來，手提其頭，奔上演武廳來打曹操。文官武將掩面驚倒，各不相顧。當日鬼哭神嚎。曹操性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
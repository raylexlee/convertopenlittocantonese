<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　關興斬將救張苞</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>關興斬將救張苞</font></h4>
			　　出班奏者乃吳人也，姓孫，名桓，字叔武。桓父孫河，字伯海，本姓俞氏。孫策愛之，待如親弟，賜姓孫氏，因此亦係吳王宗族。河生四子，桓乃長子，弓馬熟閒，智勇過人，常從吳王徵討，累立奇功，官授武衛都尉。時年二十五歲。當時孫桓奏曰：「臣身邊有大將二員，乃李異、謝旌。論此二將，有萬夫不當之勇。乞數萬之眾，即擒劉備矣。」權曰：「孤姪雖勇，爭奈年幼，必得一人相助，為上將可也。」忽又一人出曰：「臣願與小將軍同擒劉備。」眾視之，乃朱治外甥，官封虎威將軍，丹陽故鄣人也，姓朱，名然，字義封。權大喜，遂點水陸軍五萬，封孫桓為左都督，朱然為右都督，即日起兵。前哨探得蜀兵已至宜都下寨，朱然引二萬五千水軍，於大江之中結營；孫桓引二萬五千軍馬，宜都界口下寨。前後分作三營，以拒蜀兵。<br />
　　卻說蜀將吳班領前部先鋒之印，自出川以來，所到之處，望風而降，兵不曾血刃，將不用施謀，軍勢洋洋，直到宜都。探知孫桓引兵在彼下寨，即差人回報先鋒。馮習、張南二人未敢擅便，飛奏大蜀皇帝。時先主已到秭歸，聞奏孫桓為將，在宜都界口拒敵，先主勃然大怒曰：「量此輩小兒，安敢與朕相敵耶！」帳下關興奏曰：「既孫權令此子為將，安勞陛下遣大將也，臣願討之。」先主曰：「賢姪去走一遭，朕欲觀其壯氣。」興拜辭欲行，張苞奏曰：「既安國興字前去討賊，臣願同行。」先主曰：「更得賢姪相助，甚妙。此去敬謹，不可造次。倘有疏虞，墮蜀軍之銳氣也。」<br />
　　苞、興二人拜辭先主，徑到軍前見了先鋒，同起大兵，漫山蔽野，分佈陣勢，鼓角喧天。孫桓聽知蜀兵大至，遂拔三寨之兵，分佈陣勢。兩陣對圓，桓領李異、謝旌立馬於門旗之下，見蜀營中擁出二員大將，皆銀盔銀甲，白馬白旗：上首張苞，挺丈八點鋼矛；下首關興，橫青龍偃月刀。苞大罵曰：「孫桓豎子！死待臨頭，怎敢抗拒天兵耶！」桓亦罵曰：「量汝劉備乃販履織席小輩，焉敢妄稱帝號！汝父已作無頭之鬼；安敢引兵到此，自送命耳！」苞大怒，挺槍而出。孫桓欲迎，背後謝旌驟馬而出曰：「不勞主公動意，看吾擒之。」旌拍馬挺搶與苞戰有三十餘合，旌抵敵不住，撥馬望本陣而走。苞乘虛趕來。李異見謝旌敗了，慌忙拍馬輪蘸金斧來迎。二將就陣前戰二十餘合，不分勝負。吳軍中一將潭雄，見苞英勇，李異不能勝，卻放一冷箭，正射中苞馬胸膛，那馬負痛奔回本陣。及到門旗邊，那馬打個前失，氣絕而死，連人帶馬倒在地上。李異見馬倒了，急向前輪起大斧，望張苞腦袋便砍。忽一道紅光閃處，李異頭已落地。原來關興見張苞馬回，卻待接應，忽然人馬皆倒，李異趕上輪斧欲砍，被興舉刀斬之，救了張苞，乘勢掩殺，飛奔而來。<br />
　　孫桓見折了李異，忿怒愈加。次日，又引軍來。張苞、關興齊出。興立馬於陣前，單搦孫桓交鋒。桓大怒，拍馬揮刀，與關興戰三十餘合，不分勝負。張苞挺矛夾攻，桓大敗回陣。二小將追殺入營。蜀將先鋒張南、馮習驅兵掩殺。苞奮勇當先，殺入吳軍，正遇謝旌。旌舉止失措，被苞一矛刺於馬下，卻左衝右突，如入無人之境。吳軍四散奔走。蜀將馮習等得勝收兵，只不見關興。張苞大驚曰：「安國有失，吾命亦不存矣！」言訖，綽槍上馬，尋不數里，只見關興左手提刀，右手活挾一將。苞問曰：「此是何人？」興笑而答曰：「吾在亂軍中，正遇仇人，故生擒而來。」苞視之，乃是夜來放冷箭射中馬的吳將潭雄也。苞大喜，同回本營，斬首瀝血，祭了死馬，遂寫表差人赴先主處報捷去了。<br />
　　卻說孫桓折了李異、謝旌並潭雄等許多將士，去了羽翼，力窮勢孤，不能抵敵，即差人求救於吳去了。<br />
　　卻說先鋒張南與馮習曰：「目今孫桓兵敗將亡，正可乘虛掩殺，劫了營寨，拔去原根，使東吳墮失銳氣，不敢拒敵矣。」習曰：「孫桓雖然折了許多將士，朱然水軍見今結營江上，未曾損折。今日若去劫寨，倘水軍上岸，斷其歸路，我軍必自亂矣。」南曰：「此事至易，可教關興、張苞各引五千軍，伏於山谷中，如朱然不來則休；倘或來時，左右兩軍齊出夾攻，必然殺敗矣。」吳班曰：「不如先使小卒詐作降兵，卻將劫寨事告與朱然；然見火起，必定來救，卻令伏兵擊之，則大事就矣。」馮習等遂用其計，卻教關興、張苞先引兵伏定，乃令小卒行計。<br />
　　卻說朱然聽知孫桓折兵損將，正欲來救，忽伏路軍引幾個小卒上船。然問之，小卒曰：「我等皆是馮習帳下士卒，因賞罰不明，待來投降，就報機密。」然曰：「有何事也？」小卒曰：「今晚馮習乘虛要劫孫將軍營寨，必定放火也。」朱然聽畢，即使人報知孫桓。報事人方行半途，被關興殺了。然就欲引兵去救，忽一將出曰：「小卒之言，未可深信。倘有疏虞，水陸二軍盡皆休矣。將軍只宜穩守水寨，某願替將軍一行。」然視之，乃部將崔禹也，遂令崔禹引一萬軍而行。是夜，馮習、張南、吳班分兵三路，直殺入吳寨。四面火起，吳兵大亂，尋路奔走。<br />
　　且說崔禹正行之間，忽見火起，急催兵前進。剛才轉過山來，忽山谷中鼓聲大震，左邊關興，右邊張苞，兩路夾攻，吳兵進退不能。崔禹大驚，方欲奔走，正遇張苞，交馬只一合，被苞生擒而回。此時東吳水陸二軍一齊皆休。朱然聽知危急，將船往下水退五六十里。孫桓引敗軍逃走，桓問曰：「前去何處城堅糧廣？」軍士答曰：「此去正北夷陵城，可以屯兵。」桓急催軍，方至夷陵，後面馮習、張南引兵追至，四面圍定。關興、張苞等，解崔禹到秭歸來奏先主。先主大喜，傳旨就將崔禹斬之，大賞三軍。自此威風震動，江南諸將無不膽寒。<br />
　　卻說孫桓令人求救於吳王，吳王大驚，即召文武商議曰：「今孫桓受困於夷陵，朱然大敗於江中，蜀兵勢大，如之奈何？」張昭奏曰：「今諸將雖有歸世者，此時程普、黃蓋、蔣欽皆已病亡。尚還有十餘人，何慮於劉備耳？可命韓當為正將，周泰為副將，潘璋為先鋒，凌統為合後，甘寧為救應使，起兵十萬拒之，何礙？」權依所奏，即命諸將速行。此時甘寧已患痢疾，不得已而率之。<br />
　　卻說先主於巫峽建平起，直接夷陵界分七十餘里，連結四十餘寨，見關興、張苞累立大功，命近臣以御酒賞勞。先主喟然歎曰：「昔日從朕諸將，皆老邁無用矣；復有二姪如此英勇，朕何慮孫權乎！」正言間，忽報韓當、周泰領兵來到。先主便欲遣將，近臣奏曰：「老將黃忠，引五六人投東吳去了。」先主笑曰：「黃漢升非反叛之人也。因朕失口，誤言老者皆無用，此人必不服老，故奮力而去相持矣。」即召關興、張苞曰：「黃漢升此去，必然有失。賢姪休辭勞困，可去相助。略有微功，便可令回，勿使有失。」二小將拜辭先主，奮然上馬，引本部軍來助黃忠。未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　張永年反難楊修</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>張永年反難楊修</font></h4>
			　　劉璋視之，出進言者，益州成都人也，官帶益州別駕，姓張，名鬆，字永年。其人生得額钁音決頭尖，鼻偃齒露，身短不滿五尺，言語有若銅鍾。劉璋問曰：「別駕有何高見，可解張魯之危？」鬆曰：「某聞許都曹操已掃蕩中原，呂布、二袁皆被滅之，南直抵於江、漢，北直抵於幽、燕。近又破馬超，天下無敵矣。主公可備進獻之物，鬆親往許都，說曹公興兵去取漢中，以圖張魯。則魯豈敢望蜀中矣？」璋曰：「汝於建安十三年冬去荊州見曹公，甚不相待，汝猶恨之，今何故欲此行耶？」鬆曰：「曹公在荊州時，手下領百萬之眾，事猶蝟音位集，豈有閒暇待人耶？今在許都，文武各執乃事，鬆以利害說之，曹公必興兵矣。」璋曰：「汝且試言利害，吾聽之。」鬆曰：「某話間，說起馬超有韓信、黥布之勇，與丞相有殺父之仇；今雖暫時兵敗，久後必欲報仇。今漢中張魯兵精糧足，百姓尊之為漢王，不久必然稱帝；稱帝則必侵犯中原矣。所欠者，惟大將耳。若馬超急欲報仇，必聚隴西之兵去投張魯，魯得超是生翼矣。魯、超共出，丞相何以當之？不如乘超未投之前，漢中無備，一鼓而可破矣。將此等利害之語，更有隨機利害而往說之，事不患不諧矣。今不早去，若張魯兵動，雖蘇、張之辯，曹公亦不聽矣。」劉璋大喜，收拾金珠、錦綺為進獻之物，便發送張鬆赴許都。鬆暗畫西川地理圖本藏之，帶從人十騎，辭劉璋行。於路，早有人入荊州報知孔明。此時孔明有意圖川，常使人入川探細，因此得信，知張鬆入許都。孔明便使人入許都打聽消息。<br />
　　卻說張鬆到了許都，館驛中下定，每日去相府伺候，求見曹操。操原來自西都回，傲睨物表，自謂得志，不以天下為念，每日飲宴，無事少出，國政皆在相府商議。第三日，張鬆方通得姓名。左右侍從先要賄賂，卻才引入。操坐於堂上，鬆拜畢，立於前。操問鬆曰：「汝主劉璋連年不進貢，何也？」鬆答曰：「為路途賊寇生發，不能通進。」操叱之曰：「吾掃清中原，有何盜賊？」鬆曰：「南有孫權，北有張魯，中有劉備，至少者帶甲十餘萬，縱橫無可當者，豈得為太平耶？」操先見張鬆人物猥瑣，五分不喜；又聞語言衝撞，遂乃拂袖而起，轉入後堂。左右責鬆曰：「汝為使命，不會啟丞相意，一味衝撞。幸得丞相看汝遠來之面，不見罪責。汝可急急回去！」鬆笑曰：「吾川中無諂佞之人也。」<br />
　　忽階下一人大喝曰：「汝川中不會諂佞，吾中原豈有諂佞者乎？」鬆觀其人，單眉細眼，貌白神清，慌問姓名。其人答曰：「某乃弘農人也，太尉楊彪之子，司空楊震之孫。一門出六相三公。安平舉孝廉出身，見為丞相門下郎中，掌內外倉庫主簿姓楊，名修，字德祖。」此人博學，言詞敏捷，智識過人。時年二十五歲。鬆知修是個舌辯之士，有心難之。修平生有才，小覷天下之士。當時見張鬆言語譏諷相府之人，遂邀出外面書院中，分賓主而坐。修有心將一席話來難張鬆，遂與鬆曰：「蜀道崎嶇，遠來勞苦。」鬆曰：「主公有命，豈言萬里之遙。雖赴湯蹈火，未敢辭也！」修問：「蜀中地物如何？」鬆曰：「蜀為西郡，古號益州，路有錦江之險，地連劍閣之雄。回還二百八程，縱橫三萬餘里。雞鳴犬吠相聞，市井裡閭不斷。田肥地茂，歲無水旱之憂；國富民豐，時有管弦之樂。所產之物，阜如山積，天下最雄，莫可及也！」修又問曰：「蜀中人物如何？」鬆曰：「文有相如之賦，武有管、樂之才，醫有仲景之能，卜有君平之隱。九流三教，『出乎其類，拔乎其萃』者，不可勝計，豈能盡數也。」修又問曰：「方今劉季玉手下，如公者還有幾人？」鬆曰：「文武全才，智勇全備，忠義慨然之士，動以百數。如鬆不才之輩，車載斗量，不可以計。」修曰：「公近居何職？」鬆曰：「濫充別駕之任，甚不稱職。敢問公處朝廷何官？」修曰：「見為丞相府主簿。」鬆曰：「久聞明公世代簪纓，祖宗相輔，何不立於廟堂而輔佐天子？今乃區區作相府門下一吏乎？」楊修聞之，滿面羞慚，強言而答曰：「某雖位居下僚，丞相委以軍政錢糧之重，早晚多蒙丞相教誨，極有開發，故就此職耳。」鬆笑曰：「某聞曹丞相文不明孔、孟之道，武不達孫、吳之機，專務強霸而居大位，豈足以教誨足下，開發明公耶？」修曰：「公居邊隅，安知丞相大才耳？吾令汝觀之。」呼左右於廚內取書一卷，以示張鬆。鬆觀其題曰《孟德新書》。從頭看至尾，遍觀一次，共一十三篇，皆用兵之要法。鬆看畢而問曰：「公以此為何等耶？」修曰：「此是曹丞相酌古准今，體《孫子十三篇》所作，號曰《孟德新書》。汝欺丞相無才，此堪以傳後世否？」鬆大笑曰：「此書吾蜀中三尺小童亦能暗誦，何為『新書』？此是戰國時無名氏所作，曹丞相盜竊以為己能，止好瞞足下。」修曰：「丞相秘藏之書，雖已成帙，未傳於世。汝於蜀中小兒暗誦如流，何相欺乎？」鬆曰：「公如不信，吾試暗誦之。」修曰：「願聞一遍。」鬆將《孟德新書》從頭至尾，朗誦一遍，並無一字差錯。修聽之大驚，遂下席而拜之。後有詩贊曰：<br />
　　古怪形容異，清高體貌疏。語傾三峽水，目視十行書。<br />
　　膽量包西蜀，文章貫太虛。千經並萬論，一覽更無餘。<br />
　　楊修曰：「公一覽無餘耳。」二人相對大笑。修曰：「公且暫居館舍，容某再稟丞相，令公面君。」鬆謝修而退。<br />
　　修入見操，曰：「適來丞相何慢蜀使張鬆乎？」操曰：「容貌不堪，語言不遜，吾故慢之。」修曰：「若以貌取人，恐失天下之士。丞相尚容一禰衡，何不納張鬆乎？」操曰：「禰衡文華播於當今，吾故不忍殺之。鬆有何能？」修曰：「且休言倒海翻江之辯，嘲風詠月之才。適來將丞相所撰《孟德新書》，彼觀一遍，即能暗誦，如瓶瀉水。如此博聞強記，世之罕有。鬆言此書乃戰國時無名氏所作，蜀中小兒皆能暗誦。」操曰：「莫非古人與吾暗合歟？」遂令扯碎其書燒之。柴世宗時方刊板。舊本書作板，差矣。今《孫武子》止有魏武帝注。修曰：「此人可使面君，教見大國氣象。」操曰：「此人不知吾用兵耳。來日吾於西教場點軍，汝先引他來教見吾調遣。蜀中去說，待吾下了江南，收川未遲。」修回。<br />
　　至次日，與張鬆同至西教場。操點虎衛雄兵五萬，布於教場中。果然盔甲鮮明，衣袍燦爛；金鼓震天，戈戟參地；四方八面，各分隊伍；旌旗散彩，人馬騰空。鬆斜目視之。良久，操喚鬆前，指而示曰：「汝川中曾見此英雄人耶？」鬆曰：「吾蜀中不曾見此兵革，但有以仁義定天下之士。」操變色視之。鬆全無懼怯之意，頗有藐視之心。楊修頻以目視鬆。操與鬆曰：「吾覷天下鼠輩猶草芥耳。大軍到處，戰無不勝，攻無不取，順吾者生，逆吾者死。非止能令人榮達，亦能使人滅族。汝知之乎？」鬆曰：「丞相驅兵到處，戰必勝，攻必取，鬆亦素知也。」操曰：「汝既能知吾用兵，何不畏服？」鬆曰：「丞相昔日在濮陽敵呂布之時，宛城戰張繡之日，赤壁遇周郎，華容逢關羽，割髯棄袍於潼關，：此皆無敵於天下！」操大怒曰：「豎儒怎敢揭吾短處！」喝令左右即推出斬之。楊修急諫曰：「鬆雖可斬，奈何從蜀道而來入貢，恐傷蠻夷之心也。知者謂此人口出不遜，不知者謂丞相嫌禮物之微，故斬來使。」操怒氣未息。荀彧苦諫，操方免死，令亂棒打出張鬆。<br />
　　鬆歸館舍，連夜出城，收拾回川。鬆自思曰：「吾本欲獻西川州郡，誰想如此慢人，吾故辱之！來時於劉璋之前開了大口，今日怏怏空回，須被蜀中人取笑。吾聞荊州劉玄德仁義遠播久矣，不如徑由那條路回。試看此人如何，我自有主見。」於是乘馬引僕從，望荊州界上而來。前至郢州界口音潁州，忽見一隊軍馬，約有五百餘騎，為首一員大將，輕裝軟扮，馬道相迎。那員將問曰：「來者莫非張別駕乎？」鬆曰：「然也。」那員將慌忙下馬，聲喏曰：「趙雲等候多時。」鬆曰：「莫非常山趙子龍也？」雲曰：「然。某奉主公劉玄德命，為大夫遠涉路途，鞍馬驅馳，特命趙雲聊奉酒食，護送大夫，以衛回程。」言罷，軍士捧過酒食來，雲跪而進之。鬆自思曰：「人言劉玄德寬仁愛客，今果如此遠接，卻又有那曹操傲慢我！」遂與子龍飲了數杯，上馬同行，來到荊州界首。是日天晚，前到館舍，見門外兩邊百餘人侍立，擊鼓相接。一將於馬頭前施禮曰：「奉主公劉玄德將令，為大夫遠涉風塵，遣關某灑掃驛庭，以待宿歇。」鬆下馬與雲長同入館舍相待。酒禮已設畢。雲長、子龍再三謙讓，而後方坐，慇懃相勸。飲至更闌，宿了一宵。<br />
　　次日早膳畢，上馬行不到三五里，遠遠一簇人馬到，當中乃是大漢劉皇叔，左有臥龍，右有鳳雛，遙見張鬆，早先下馬等候相見。玄德曰：「久聞大夫高名，如雷灌耳。恨雲山遙遠，不得聽教。今聞回都，專此相接。倘蒙不棄，到荒州暫歇車馬片時，以敘渴仰之私，未知大夫肯容否？」鬆大喜，遂上馬。皇叔等與張鬆並轡而入荊州，設宴管待。坐間只說閒話，並不提起西川一事，亦不動問劉璋安樂否，並川中人品等項。席之所以言及者，鬆一一對答，也只等劉玄德開言，然後說之。玄德並孔明亦默然不題。鬆曰：「今皇叔守荊州，還有幾郡？」孔明答曰：「荊州乃暫借東吳的，每每使人取討。今我主因是女婿，故權且安身。」鬆曰：「東吳據六郡八十一州，民強國富，猶且不知足耶？」龐統曰：「吾主公漢帝皇叔，反不能佔據州郡，其他皆漢之蟊音毛賊，以霸道居之，惟智者不平焉。」玄德曰：「二公休言。吾有何德，豈敢望居高位而守城池乎？」鬆曰：「不然。『天下者，非一人之天下，乃天下人之天下也，惟有德者居之。』何況明公乃漢室宗親，仁義充塞乎四海。休道佔據州郡，便代正統而即帝位，亦不分外。」玄德拱手，惶恐而謝曰：「如公所言，吾何敢當之！」<br />
　　自此，一連留張鬆飲宴三日，並不提起川中之事。鬆辭去，於十里長亭設宴送行。玄德舉酒與鬆曰：「甚荷大夫不外，肯留三日。今日相別，不知何日聽教？」潸然淚下音山然。張鬆自思：「玄德有堯、舜之風，安可舍之？不如說之，令取西川，成吾願也。」鬆遂言曰：「鬆亦朝暮趨侍，恨未有便耳。鬆觀荊州，東有孫權，常懷虎踞；北有曹操，每欲鯨吞，亦非可久戀之地也。」玄德曰：「故知如此，但未有安跡之所而容身也。」鬆曰：「益州險塞，沃野千里，民殷國富；人傑地靈，帶甲十萬；智能之士，久慕皇叔之德。若起荊、襄之眾，長驅西指，霸業可成，漢室可興矣。」玄德曰：「備安敢當此。劉益州亦帝室宗親，恩澤布蜀中久矣。他人豈可得而動搖乎？」鬆曰：「某非賣主求榮，今遇明公，不敢不披瀝肝膽也。劉季玉雖有益州之地，稟性闇弱，不能任賢用能；加之張魯在北，為人不武，賞罰不明，號令不行，人心離散，思得明主。鬆此一行，專欲納款於操；何期逆賊恣逞奸雄，欺君罔上，終為漢朝大貨。明公先取西川為基，然後北圖漢中，次取中原，匡正天朝，名垂青史。明公若果有取西川之意，鬆願施犬馬之勞，以為內應。未知明公鈞意若何？」玄德曰：「深感君恩。備雖艱窘，奈劉季玉與備同宗，若相攻之，恐天下人唾罵。」鬆曰：「明公知天時人事乎？若以人事而背天時，恐日月逝矣！大丈夫處世，當以努力建功立業，著鞭在先。今若乘時不取，為他人取之，悔之晚矣。」玄德曰：「備聞蜀道崎嶇，千山萬水，車不能方軌，馬不能聯轡；雖欲取之，用何良策？」鬆於袖中取出一圖，遞與玄德，曰：「鬆感荷難盡，故獻此圖。上報明公知遇之恩也。但將此圖觀看，一日便知蜀中之道矣。」玄德略展視之，上面盡寫著地理行程，遠近闊狹，山川險要，府庫錢糧，一一具載明白。鬆又曰：「明公可速圖之。鬆有心腹契友二人，法正、孟達也。此二人必能相助。如二人到荊州時，可以心事共議。」玄德拱手謝曰：「青山不老，綠水長存。他日相期，必當厚報。」鬆曰：「鬆遇仁義之主，不得不盡情相告焉，豈敢望報乎！」二人相別，孔明、龐統皆拜於長亭之下，雲長等皆送數十里方回。張鬆望西川而去，玄德等自回荊州。<br />
　　卻說張鬆回益州，先來見友人法正，字孝直，右扶風郿人也，賢士法真之子。鬆見正，備說：「曹操輕賢傲士，只可同憂，不可同樂。吾已將益州許劉皇叔矣，專欲與兄議之。」法正曰：「吾料劉璋非其主也，已有心見劉皇叔久矣。此心相同，又何疑焉？待吾鄉兄孟達同議。」少頃，孟達至。達字子慶，與法正同鄉。達入見，正與鬆大笑。達曰：「吾已知二公之意，將欲獻益州耶？」鬆曰：「是欲如此，兄試猜之，合獻與誰？」達曰：「非劉玄德不可當也。」三人撫背大笑。法正曰：「汝明日見劉璋若何？」鬆曰：「吾薦二公為使，可往荊州。」二人應允。<br />
　　次日，張鬆見劉璋。璋問幹事若何，鬆曰：「操乃漢賊，欲篡天下，不可為言，彼已有取川之心。」璋曰：「似此，如之奈何？」鬆曰：「某有一謀，使張魯、曹操皆不敢輕犯西川。」璋又曰：「如何解之？」鬆曰：「見居荊州的劉皇叔與主公同宗，加之本人仁慈寬厚，有長者之風。赤壁鏖兵之後，操聞之而膽裂，何況張魯乎？主公何不遣使齎書以結好之，使為外援，足可以拒曹操、張魯，蜀中可安矣。」璋曰：「吾立此心久矣，誰可為使？」鬆曰：「非法正、孟達，不可往也。」璋即召二人入，修書一封，令法正為使，先通情好；次遣孟達，送精兵數千，令玄德守禦。正商議間，一人自外突然而入，汗流滿面，大叫曰：「主公若聽張鬆之言，則四十一州郡已屬他人矣！」鬆大驚。言者是誰，下回便見。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　吳臣趙咨說曹丕</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>吳臣趙咨說曹丕</font></h4>
			　　章武元年秋八月，先主起大軍至夔關，駕屯白帝城。前隊軍馬已出川口，近臣奏曰：「吳諸葛瑾至。」先主傳旨：「休教放入。」黃權奏曰：「瑾弟在蜀為相，必有事而來。陛下何故絕之？當召入，看其言，可從，則從之；如不可，則遣之。就借彼口說與孫權，令知問罪有名也。」先主從之，召瑾入城。瑾拜伏於地。先主問曰：「子瑜遠來，必有事故也？」瑾曰：「臣弟久事陛下，臣故托弟不避斧鉞之誅，特來奏荊州之事也。近者關公居於江北，吳侯數次求親不得。更兼呂蒙與關公不睦，累被關公辱罵吳侯，因此積怨，一也。後關公取襄陽，曹操再三以天子為由，遣使吳侯，命將令襲荊州，吳侯深不肯許。因呂蒙矇矓啟於吳侯，卻擅自興兵，誤成大事。吳侯因呂蒙仇害關公，悔之不及，此乃呂蒙之過，非吳侯之事也。今呂蒙已死，冤仇已息。孫夫人久慕陛下，恨不能見面。今吳侯令臣為使，願交割荊州，仍還其降將，送歸夫人，永結盟好，共滅曹丕，以正篡逆之罪，未審聖意若何？」先主怒曰：「彼害了關公，是廢朕之股肱也，今日敢以巧言令色來說乎！」瑾曰：「臣請以輕重大小之事，與陛下論之。陛下乃漢朝皇叔，今漢帝已被曹丕篡逆，卻不報之，而為異姓之親，自率大軍，涉山川之險，來決雌雄，是舍大義而就小義也。中原乃海內之地，兩都皆大漢創業之方，陛下不取，而但爭荊州，是棄重而取輕也。天下皆知陛下即位，必興漢室，恢復山河，今卻為一將之忿，而屈萬乘之君，是失其較量也。陛下察之。」先主大怒曰：「殺吾弟之仇，不共天地同日月也！若要朕罷兵，除死而休！不看丞相之分，先斬汝首！今且容忍放回汝去，與孫權說知：洗頸就戮！朕削平江南，方雪萬分之一也！」諸葛瑾見先主不可說，自回江南。<br />
　　卻說張昭入見孫權曰：「諸葛子瑜知蜀兵勢大，故推作使而去，必降玄德矣。」權曰：「不然，孤與子瑜有生死不易之盟，子瑜不負於孤，孤不負於子瑜也。昔日子瑜在柴桑時，孔明來吳，孤語子瑜曰：『卿與孔明同產，何不留之？』子瑜曰：『弟已事玄德，義無二心。弟必不肯留吳，猶瑾之不往。』其言足貫神明。豈肯今日降蜀？孤見子瑜可與深交，非外言可間也。」正言間，忽報諸葛瑾回。權曰：「孤言若何？」張昭等滿面羞慚。瑾見孫權，言先主不肯通和之事。權大驚，曰：「若如此，則江南危矣！」言未畢，階下一人進曰：「某有一計，可解此危。」權視之，乃中大夫趙咨也。權曰：「德度咨字有何良策？」咨曰：「主公可作一表，某願為使，赴許都去見魏帝曹丕，陳說利害，使襲漢中，則蜀兵自然回矣。」權曰：「此計最善。卿此去，休失了東吳氣象。」咨曰：「若有些小所失，即投江而死，安有面目面見江南之人物乎！」權大喜，即寫表稱臣，並送還於禁等，令趙咨為使。<br />
　　星夜到了許都，先見太尉賈詡等並大小官僚。次日早朝，賈詡出班奏曰：「東吳遣中大夫趙咨上表。」曹丕笑曰：「此欲解蜀兵也。」令放入，拜伏於丹墀，百官稱賀。丕覽表已畢，遂問咨曰：「吳侯乃何等之主也。」咨奏曰：「乃聰明仁智雄略之主也。」丕大笑。咨問曰：「陛下何笑也？」丕曰：「朕笑卿過獎太甚也！」咨曰：「陛下聽臣以解之。」丕曰：「卿言合理，朕即准其表也。」咨曰：「納魯肅於凡品，是其聰也；拔呂蒙於行陣，是其明也；獲於禁而不害，是其仁也；取荊州兵不血刃，是其智也；據三江虎視於天下，是其雄也；屈身於陛下，是其略也。以此論之，豈不為聰明仁智雄略之主也？」丕又問曰：「吳主頗知學乎？」咨曰：「吳主浮江萬艘，帶甲百萬，任賢使能，志存經略；少有餘閒，博覽書傳歷代史籍，乃丰采奇異之人，不效書生尋章摘句而已。」丕曰：「朕欲伐吳，可乎？」咨曰：「大國有征伐之兵，小國有御備之固。」丕曰：「吳難魏乎？」難者，懼怕也。咨曰：「帶甲百萬，江、漢為池，何難之有？」丕曰：「東吳如大夫者，有幾人？」咨曰：「聰明特達者，八九十人；如臣之輩，車載斗量，不可勝數。」丕歎曰：「『使於四方，不辱君命』，可謂士矣！卿可以當之耳。」於是魏帝即時降詔，命太常卿邢貞捧冊，封孫權為吳王，加九錫。趙咨謝恩出城。<br />
　　大夫劉曄諫曰：「今孫權懼蜀兵之勢，故來請降，以畏敵人之勢耳。以臣之愚見，蜀、吳交兵，乃天亡也。陛下可遣上將，提數萬之兵渡江襲之。蜀攻其外，吾攻其內，吳國之亡，不出旬日也。吳亡，則蜀豈能久存乎？願陛下察之。」丕曰：「孫權既以禮服朕，朕若攻之，乃失信於天下也。朕初登大位，此等詐謀，不可用之。」劉曄又曰：「孫權雖有雄才，乃殘漢驃騎將軍、南昌侯之職耳。官輕則勢微，江南之民有畏中原之心，不可加以王位也；若加以王位，則去陛下一階耳，禮秩衣冠俱相亂也。今陛下信其詐降，加以王位，賜其九錫，乃與虎添翼也。孫權若退蜀兵之後，外盡禮以事中國，而內無誠心即漸怠慢，故使陛下生怒。陛下若興兵伐之，孫權必普告江南之民，曰：『孤事中國，不失臣下之禮。今無故起兵而來，必擄我人民，掠我金帛，欲得江南子女而為妾婢矣。』吳民信其言，上下同心，而戰加十倍也。今陛下若不乘危除之，後必有悔。」丕曰：「不然。朕不助吳，亦不扶蜀。朕居正統，安若泰山，特看吳、蜀交兵，若滅了一國，止有一國，那時除之，有何難也？朕已決定，卿勿復言。」劉曄羞慚而退。後人有詩曰：<br />
　　天數相關豈遠圖，聖明原有百靈扶。<br />
　　曹丕當日聽劉曄，安得江南地屬吳？<br />
　　魏帝不從劉曄所諫，命太常卿邢貞同趙咨捧執冊錫，徑回東吳。<br />
　　卻說孫權集聚多官，商議解蜀兵之事，忽報：「魏帝封主公為王，宜當遠接。」顧雍諫曰：「主公只宜自稱上將軍、九州伯之位，不當受魏帝封爵。」權曰：「當日沛公受項羽封為漢中王，蓋宜時也，何故推之？」遂率百官出城迎接。邢貞自恃上國天使，不行下車，端坐車上，斜視吳國人物。張昭大怒，向前叫曰：「汝雖是上國天使，安敢妄自尊大，以為江南無智勇之人物乎？以為江南無方寸之斧刃乎？」邢貞慌忙下車，與孫權相見，並車入城。忽車後一人放聲哭曰：「吾等不能奮身捨命與主公並魏吞蜀，令主公受人封爵，豈不辱乎！」言訖，滾下馬來，以頭撞地而哭。邢貞聞之，歎曰：「江東有如此之士，終非久在人之下乎！」貞問之，乃偏將軍徐盛也。貞遂不敢輕待。<br />
　　卻說孫權受了封爵，眾文武官僚拜賀已畢，命收拾美玉明珠、犀角玳瑁、翡翠孔雀、鬥鴨鳴雞山雉等件，遣人齎進謝恩。張昭諫曰：「貢獻之物，莫非人情。」權笑曰：「利足以結人心。今貢獻之物，皆瓦石之類耳，何足惜哉！」眾官歎服。<br />
　　卻說蜀帝先主自白帝城逐回諸葛瑾之後，便令軍士歇馬半月，以養銳氣。細作人來奏先主曰：「東吳求救於魏，魏不發兵，止封孫權為吳王。」先主大喜，即傳旨進兵。隨有蠻王沙摩柯引番兵數萬，前來助陣；又有洞溪漢將杜路、劉寧二枝兵到。水陸並進，聲勢震天。水路軍已出巫口，旱路軍已到秭音子歸地名。<br />
　　卻說吳王孫權雖登了王位，奈魏帝不肯接應，乃問文武曰：「蜀兵勢大，當復如何？」眾皆默然。權歎曰：「前有周郎，後有魯肅、呂蒙繼之。今呂蒙已亡，無人與孤分憂也！」言未畢，忽班部中一少年將奮然而出，伏地奏曰：「王上養軍千日，用在一朝。王上待臣等官僚以國士之禮，今聞蜀兵已至，皆緘口結舌，是何理也？臣雖年幼，頗習兵書。願乞數萬之兵，以破蜀兵而擒劉備，上報王上之恩，下救生靈之苦。」權大喜。未知是誰，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
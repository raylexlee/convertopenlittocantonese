<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮智取三郡</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮智取三郡</font></h4>
			　　卻說子龍與關興、張苞三路兵，大破魏軍一陣。鄧芝引兵接應，殺得屍橫遍野，血流成河。夏侯楙乃無謀之人，更兼年幼，未曾經戰，見軍大亂，遂引帳下驍將百餘人，望南安郡而走。眾軍因見無主，盡皆逃竄。興、苞二將聽知夏侯楙望南安去了，連夜趕來。楙走入城中，令緊閉城門，驅兵守禦。興、苞趕到，一聲炮響，將城圍了。子龍隨後也到，三面攻打。少時，鄧芝亦引兵到。一連圍了十日，攻打不下。忽報丞相留後軍駐於沔陽，左軍屯於陽平，右軍屯於石城，丞相自引中軍來到。子龍、鄧芝、關興、張苞皆來拜見孔明，說連日攻城不下。<br />
　　孔明曰：「待吾自觀之。」遂乘四輪小車到城邊周圍看了一遍，回寨升帳而坐。眾將環立聽令。孔明曰：「此郡壕深城峻，不易攻也。吾正事不在此城，汝等如是久守，倘魏兵分道而出，卻取漢中，於吾軍無益矣。」鄧芝曰：「夏侯楙乃魏之駙馬，若擒此人，勝斬百將。今困於此，豈可棄之而去耶？」孔明曰：「吾自有計矣。但未知接連何郡？」左右告曰：「西連天水郡，北抵安定郡。」孔明曰：「二處太守是何人也？」答曰：「天水太守馬遵，安定太守崔諒。」孔明大喜，乃喚魏延受計，如此如此；又喚關興、張苞受計，如此如此；又喚心腹二人受計，如此行之。各將領命，引兵而去。孔明卻在南安城外，令軍運柴草堆於城下，口稱「燒城」。魏兵聞知，皆大笑不懼。<br />
　　卻說安定太守崔諒，在城中聞知蜀兵圍了南安，困住夏侯楙，十分慌懼，即點軍馬，將有四千，守住城池。忽見一匹馬飛到，其人自正南而來，口稱有機密事。崔諒喚入問之，答曰：「某是夏侯都督帳下心腹將裴緒。今奉都督將令，特來求救於安定、天水二郡。即目南安其危甚急，每日城上縱火為號，專望二郡救兵，並不見到；復差某殺出重圍，特來報急。可星夜起兵為外應。都督若見二郡兵到，卻開城門接應也。」諒曰：「有都督文書否？」緒貼肉取出，汗已濕透；略教一視，急令手下換了匹馬，便出城望天水而去。不二日，又有報馬到：「天水太守已起兵救援南安去了，早早接應。」崔諒與府官商議。多官曰：「若不去救了南安，則送了夏侯駙馬，皆我兩郡之罪也，只得救之。」諒即點起人馬，離城而去，只留文官守城。<br />
　　且說崔諒提兵向南安大路而進，遙望見火光沖天，催兵星夜進發。離南安尚有五十餘里，忽然前後喊聲大震，驚慌問左右，不時哨馬報導：「前面關興截住去路，背後張苞殺來！」安定之兵，四下逃竄。諒大驚，乃領手下百餘人，往小路死戰得脫，奔回安定。方到城壕邊，城上亂箭射將下來。蜀將魏延在城上叫曰：「吾已取了城也！何不早降？」乃是魏延扮作安定軍，夤夜賺開城門，蜀兵盡入，因此得了安定。<br />
　　崔諒慌投天水郡來。行不到一程，前面一彪軍擺開。大旗之下，一人綸巾羽扇，道袍鶴氅，端坐於車上。諒視之，乃是孔明，急撥回馬走。關興、張苞兩路追到，只叫：「早降！」。崔諒見四面皆是蜀兵，不得已而降之，同歸大寨。孔明以上賓相待。孔明曰：「南安太守與足下厚否？」諒曰：「此人乃楊阜之族弟楊陵也；與某鄰郡，交契甚厚。」孔明曰：「今慾望足下入城說楊陵擒夏侯楙，可乎？」諒曰：「丞相若令某去，可暫退軍馬，容某入城說之。」孔明從其言，即時傳令，教四面軍各退二十里下寨。<br />
　　崔諒匹馬到城邊，叫開城門。入到府中，與楊陵禮畢，細言其事。陵曰：「我等受魏主大恩，安忍背之？可將計就計<br />
　　而行。」遂引崔諒到夏侯楙處，亦告其事。楙曰：「當用何計？」楊陵曰：「只推獻城門，某賺蜀兵入，卻就城中殺之。」崔諒依計行之，來見孔明，說：「楊陵獻城門，放大軍入城，以擒夏侯楙。楊陵本欲自捉，因手下勇士不多，未敢動也。」孔明曰：「此事至易。今有足下原降兵百餘人，於內暗藏蜀將，扮作安定軍馬，帶入城去，先伏於夏侯楙府下；卻才與楊陵說，待半夜之時，獻開城門，裡應外合。」崔諒暗思：「若不帶蜀將去，猶恐生疑。且帶他入城，就裡先斬，待舉火為號，獻開城門，孔明必先入也，那時一齊殺之。」因此應允。孔明囑曰：「吾遣親信將關興、張苞隨足下先去，只推救軍，殺入城中，以安夏侯楙之心。但舉火，吾當親入城去擒之。」<br />
　　時值黃昏，關興、張苞披掛上馬，各執兵器，雜在安定軍中，隨崔諒來到南安城下。楊陵在城上，撐起懸空板，倚定護心木欄杆，問曰：「何處軍也？」崔諒曰：「安定救軍來到。」諒先射一號箭上城，箭上帶著密書曰：「今諸葛亮先遣二將伏於城中，要裡應外合，且不可驚動，恐泄了計策。待入府中圖之。」楊陵將書來見夏侯楙，細言其事。楙曰：「既然諸葛亮中計，必先入城安民，可伏兵斬之。今先賺得二將，亦除兩害。」遂教刀斧手百餘人，伏於府中：「如二將隨崔太守入府，待下了馬，閉其門而斬之；卻於城上舉火，賺諸葛亮入城。伏兵齊出，一鼓而休也。」此時安排已畢，楊陵回到城上，言曰：「既是安定軍馬，可放入城。」關興跟崔諒先行，張苞在後。楊陵下城，在門傍迎接。興手起刀落，斬楊陵於馬下。崔諒大驚，急撥馬奔到吊橋邊，張苞大喝曰：「賊子休走！汝等詭計，如何瞞得丞相耶！丞相大軍便到，先遣吾二人來賺城門！」言罷，一槍，刺崔諒於馬下。關興早到城上，放起火來。四面蜀兵齊入。夏侯楙措手不及，開南門並力殺出。一彪軍攔住，為首大將乃是王平；交馬只一合，生擒夏侯楙於馬上，餘皆殺死。<br />
　　孔明入南安，招諭軍民，秋毫無犯。眾將各各獻功。孔明將夏侯楙囚於車中。鄧芝問曰：「丞相何故知崔諒詐也？」孔明曰：「吾已知此人無降心，故使入城。以試真偽。彼果盡情告與夏侯楙，欲將計就計而行。吾見來情，足知詐也，復使二將同去，以穩其心。此人若有真心，必然阻當；彼忻然同去者，恐吾疑也。他意中度二將同去，賺入城內殺之何遲？又令吾軍有托，放心而進也。吾已暗囑二將，就城門下圖之。城內必無準備，吾軍隨後便到。此出其不意也。」眾將拜服。孔明曰：「賺崔諒者，吾使心腹人詐作魏將裴緒也。吾令去賺天水郡，至今未到，可乘時取之。若得三郡，其威大震矣。」又曰：「吾留吳懿守南安，劉琰守安定，替出魏延軍馬去取天水郡。」<br />
　　卻說天水郡太守馬遵，聽知夏侯楙困在南安城中，乃聚一郡武將文臣商議。時有功曹梁緒、主簿尹賞、主記梁虔等曰：「夏侯駙馬乃金枝玉葉，倘有疏虞，則甘坐視之罪也。太守何不盡起本部兵以救之？」馬遵正疑兵少，未敢造次，忽報夏侯駙馬令心腹將裴緒到。緒入府，取公文付馬遵，遵視之，說：「都督求兩郡之兵，星夜救應。」與安定所言皆同。遵令館舍暫歇，一面教行文書，起各郡之兵，一同救應。次日又有報馬到，稱說：「安定兵已先去了，教太守火急前來會合。」馬遵正欲起兵，忽一人自外大笑而入曰：「太守中諸葛亮之計矣！」眾視之，乃天水冀人也，姓姜，名維，字伯約。父名冏音景，昔日曾為天水郡功曹，因羌戎亂，歿於王事。維自幼博覽群書，愛習孫武之學，長好武藝，無所不通。奉母至孝，郡人敬之。後為中郎將，就參本部軍事。當日姜維乃與馬遵曰：「近聞諸葛亮殺敗夏侯駙馬，困於南安，水洩不通，焉得有人自重圍之中而出也？又聞裴緒乃無名下將，多不曾見；況安定報馬又無公文，以此察之，此人乃蜀將詐稱魏將也。賺得太守出城，料城中無兵，必然暗伏一軍於左近，乘虛而取天水也，」遵頓悟曰：「非伯約之言，則誤中奸計矣！似此，如之奈何？」維曰：「何難之有！」遵曰：「若先捉此人斬之，閉門堅守，恐又是真，有失大事。」維曰：「太守放心。某有一計，足可擒諸葛亮，亦可解南安之圍也。」馬遵遂求其計。未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　漢中王痛哭關公</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>漢中王痛哭關公</font></h4>
			　　卻說吳侯求計於張昭，昭曰：「今曹操擁百萬之眾，虎視華夏，久思得漢上之地矣。劉備急欲報仇，必歸命於操。操貪其利，必然納之。若二處連兵，則東吳有壘卵之危也。不如先遣人將關公父子英靈送與曹操，明教劉備知是操之所使，必痛恨於操也。待蜀、魏相攻，卻看其急慢，然後於中取事。此計可保東吳，亦可圖西蜀。如得兩川之地，何懼曹操乎？」權從其言，即時設宴，大會諸將，賞犒三軍，惟呂蒙點軍未至。權曰：「全荊、襄者，皆呂子明，如何不至？」使人請之。忽報呂蒙至。權自出迎接，撫其臂曰：「孤久不得荊州，今稱心滿意，皆子明之功也。」蒙謝曰：「一者乃主公洪福，二者乃諸將虎威，蒙何足掛齒也。」權讓蒙上坐，蒙再三推辭，坐於其次。權舉杯而言曰：「昔日周郎雄烈蓋世，膽量過人，遂破孟德，開拓荊州拓，音托。後不幸而喪，魯子敬代之。子敬一見孤時，便有帝王大略，此一快也。後孟德東下，諸人皆勸孤降之，孤與子敬並周郎廓開大計，赤壁鏖兵，全獲其功，此二快也。今子明設謀定計，立取荊州，勝如子敬、周郎多矣！」於是呂蒙接酒欲飲，忽然擲杯於地，一把揪住孫權，厲聲大罵曰：「碧眼小兒！黃鬚鼠輩！還識吾否？」眾將大驚，急來救時，蒙推倒孫權，大步向前，坐於孫權位上，神眉倒豎，雙眼圓睜，而言曰：「吾自破黃巾以來，縱橫天下三十年矣，被汝奸計圖之，吾生不能啖汝之肉，死當以追其呂賊之魂！吾乃漢壽亭侯關公也。」權大驚，與大小將士慌拜於地。只見呂蒙七竅鮮血迸流，死於座下。眾將見之，旦夕悚懼。權將呂蒙屍首具棺槨葬之，贈南郡太守、潺陵侯。潺，音川。其子呂霸襲爵。蒙死年四十二歲。時建安二十四年冬十二月初七日也。後史官評呂蒙曰：<br />
　　曹公乘漢相之資，挾天子而掃群桀，新蕩荊城，仗威東夏，於時議者莫不疑貳。周瑜、魯肅建獨斷之明，出眾人之表，實奇才也！呂蒙勇而有斷，識軍計，譎郝普，誘關某，最其妙者。初雖輕果妄殺，終於克己，國士之量，豈徒武將而已？孫權之論，優劣允當，故載錄焉。<br />
　　卻說關公顯聖追了呂蒙，孫權懼其神威，將英靈恭敬，不敢怠慢，令使星夜送與曹操。此時，操從摩陂班師回洛陽，忽報東吳差使齎關公英靈至。操大喜曰：「關公已仙，孤無憂也。」言未畢，階下一人出曰：「此乃東吳移禍之計也。」操視之，乃主簿司馬懿也。操問其故，懿曰：「昔日劉、關、張在桃園結義之時，誓以同死。今東吳圖了關公，懼其復仇，故將英靈獻與王上，使備知是王上所使，不去攻吳，卻來攻魏。蜀、魏交兵，急難休息，東吳卻於中觀其動靜，或取西川，或取中原，隨勢而行也。某故知此為移禍之計矣。春秋有『老龜烹不爛，移禍於枯桑』之事，今日正猶此也。」操大驚曰：「仲達之言是也，當以何策解之？」懿曰：「此事極易。王上可將關公英靈刻以香木之軀，葬以大臣之禮，使人皆知，則劉、張必深恨於孫權，而盡力南征矣。若吳、蜀交鋒之際，王上卻因其勢而擊之，如蜀勝則擊吳，如吳勝則擊蜀。二處若得一處，那一處則不久矣。願王上思之。」操曰：「仲達之見，真神算也。」遂令吳使入。<br />
　　呈上木匣，操開匣視之，見關公面如平日。操曰：「久不得見將軍也！」言未訖，則見關公神眉急動，鬚髮皆張，操忽然驚倒。眾將急救，良久方醒，吁氣一口，乃顧文武曰：「關將軍真天神也！」吳使又將關公顯聖附體罵孫權、追呂蒙一節之事告於操。操愈加懼怕，遂設牲醴祭祀，刻沉香木為軀，以王侯之禮葬於洛陽南門外，令大小官僚送殯。操自拜祭，褒贈荊王，差官看守。已畢，即遣吳使回江東去訖。<br />
　　卻說漢中王自東川回到西川成都，孔明奏曰：「王上先夫人去世；孫夫人南歸，必難再來。人倫之道，不可廢也，必納王妃以正其內。」漢中王從之。孔明復奏曰：「劉焉長子劉瑁之妻吳氏，守寡在家。此婦美而且賢，乃吳懿之妹也。懿少亡父母，將妹入川，傍劉焉度日。有一相者相吳氏曰：『此女後必大貴，非後則妃也。』因此劉焉有妄想之心，遂娶與長子劉瑁為妻。娶不數月，瑁患心痛而死。其婦寡居，川人皆知其賢。某素知大賢，方敢勸王，可納為妃也。」王曰：「劉瑁與吾同宗，於理不可。」法正諫曰：「論其親疏，何異晉文之與子圉乎？」王依允，遂納為王妃。後在川生二子：長子劉永，字公壽；次子劉理，字奉孝。<br />
　　且說東西兩川，民安國富，田禾大成。忽有人自荊州來，言東吳累累求親，關公力阻之。孔明曰：「荊州危矣！可使人替關公回。」正商議間，荊州報捷，使命數次而至。忽又報關興到，具言水淹七軍功績，因此不能動移。忽又探馬到來，報說關公全獲其功，江邊墩台提防甚密，萬無一失。眾皆喜悅。比及天晚各散。<br />
　　當夜，玄德自覺渾身肉顫，睡臥不安，起坐內室，秉燭看書，愈覺神思昏迷，乃伏幾而臥；就室中起冷風一陣，燈滅復明，抬頭見一人立於燈下。玄德問曰：「汝是何人，夤度至吾內室？」其人不答。問之三次，皆不應。玄德疑怪，自起視之，乃是關公於燈影下往來躲避。玄德曰：「兄弟別來無恙？夜深至此，必有大故。吾與汝義同骨肉，因何迴避？」關公泣而告曰：「願兄起兵，當雪弟恨！」言訖，冷風驟起，關公不見。玄德忽然驚覺，乃是一夢，時正三鼓。玄德大疑，急出前殿，使人請孔明圓夢。孔明入內，玄德細言夢警。孔明曰：「乃是王上心思關公，以致此夢，何必多疑？」玄德再三懇問，孔明只以善言解之。<br />
　　少頃，孔明辭出，至中門外，迎見許靖。靖曰：「某才赴軍師府下報一機密，聽知軍師入宮，特來至此。」孔明曰：「有何機密？」靖曰：「今有一人傳報，東吳呂蒙已襲荊州，關公殞矣！某故來報。」孔明曰：「吾夜觀天象，見將星已落荊楚之地，預知關公禍已及矣；但恐王上憂慮，未敢言也。今夜王得一夢，如此如此，吾以善言寬之，恐傷其心故也。」二人正說之間，忽殿內轉出一人，扯住孔明衣袖而言曰：「關公已故，丞相因何瞞我？」孔明視之，乃漢中王也。孔明、許靖伏地奏曰：「適來所言，皆虛疑之事耳，未足深信。願王上寬懷，勿生遠慮。」玄德曰：「孤與雲長，誓同生死；彼若有失，孤豈能獨生耶！」<br />
　　孔明、許靖正勸諭之間，忽近侍奏曰：「馬良、伊籍至。」玄德召入問之，卻才呈上表章。未及拆觀，侍臣又奏：「荊州廖化至。」玄德急召入問之。化哭拜於地，細奏前事。玄德大驚曰：「若如此，則吾弟休矣！」孔明奏曰：「劉封、孟達如此無禮，罪不容誅！王上寬心，某親提一旅之師，去救荊、襄之急。」玄德泣而言曰：「孤弟有失，孤豈能獨生也！孤來日自提一軍，去救孤弟！」玄德一面差人赴閬中報知益德，一面差人會集人馬。未及天明，一連數次報，說關公夜走臨沮，為吳將潘璋部將馬忠所困，義不屈節，父子歸神。玄德聽罷，大叫一聲，昏絕於地。未知漢中王性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孔明秋夜祭北斗</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孔明秋夜祭北斗</font></h4>
			　　卻說眾將見孔明怒斬馬岱，皆拜於帳下，再三哀告，孔明方免，令左右將馬岱剝去衣甲，杖背四十，削去平北將軍、陳倉候官職，貶為散軍。馬岱責畢，回到舊寨，孔明密令樊建來諭曰：「丞相素知將軍忠義，故令行此密計，如此如此。他日成功，當為第一。可只推是楊儀教如此行之，以解魏延之仇。」岱受計已畢，甚是忻喜，次日強行來見魏延，請罪曰：「非岱敢如此，乃是長史楊儀之謀也。」延大恨楊儀，即時來告孔明曰：「延願求馬岱為部下裨將。」孔明不允。再三告求，孔明方從。<br />
　　卻說司馬懿在渭北寨內，傳令曰：「渭南寨柵今已失了。諸將再言出戰者斬之。」各聽將令，據守不出。忽有郭淮來告曰：「近日孔明引兵巡哨，必欲擇地安營也。」懿曰：「孔明若出武功地名，依山而東，我等皆危矣！真為可憂。若出渭南，西止五丈原，可保無事矣。」令人探之，回報曰：「孔明果上五丈原矣。」司馬懿以手加額曰：「乃大魏皇帝之洪福也！」遂令諸將堅守以待，孔明久必自變。<br />
　　卻說孔明自引一軍屯於五丈原，累累令人搦戰，魏兵不出。孔明乃取巾幗音國，婦人之喪冠也。並婦人素縞之服，修書一封，盛於大盒之內，遣人徑送到魏寨。諸將不敢隱蔽，直須引入見了司馬懿。懿對眾拆開視之，內有巾幗婦人之衣並書一封。懿拆封視之。書曰：<br />
　　漢丞相、武鄉候諸葛亮，嘗聞管子有雲：「禮義廉恥，國之四維；四維不張，國乃滅亡！」竊聞司馬仲達既為大將，統領中原之眾，不思披堅執銳以決雌雄，則甘分窟守土巢而畏刀避箭，與寡婦又何異哉！今遣人送巾幗素衣，如不出戰，可再拜而受之。倘有丈夫之胸襟，早與批回，依期赴敵。<br />
　　司馬懿看畢，心中大怒，乃佯笑曰：「視我為婦人耶？吾且受之！」令人重待來使。懿問曰：「孔明寢食及事煩簡若何？」使者曰：「丞相夙興夜寐，罰二十以上者皆親覽焉。所啖之食，不過數升。」懿告眾將曰：「孔明食少事煩，豈能久乎？」<br />
　　使者回到五丈原，見了孔明，說：「司馬懿受了巾幗衣服，看書已畢，只問寢食事物，並不言及軍旅之事。某如此應對，彼言：『食少事煩，豈能久乎？』」孔明歎曰：「彼深知我也！」主簿楊顒諫曰：「某見丞相常時自校簿書。且為治有體，上下不可相侵。請為丞相以治家之事譬之：凡治家之道，必使奴執耕，婢典爨音竄，雞司辰，犬吠盜，牛負重，馬涉遠，私業無曠，所求皆足，其家主從容自在，高枕飲食而已。忽一旦將身親其役，形疲神困，終無一成。豈其智之不如奴婢雞犬哉？失為家主之法也。是故古人稱『坐而論道，謂之王公；作而行之，謂之士大夫』。昔丙吉不問橫道死人，而憂牛喘；陳平不知錢穀數，云『自有主者也』。今丞相自理細事，汗流終日，豈不勞乎？司馬懿之言，誠然肺腑也。」孔明泣曰：「吾非不知。但受先帝托孤之重，惟恐他人不似吾盡心也！」眾皆垂淚。孔明自覺神思不寧。諸將因此未敢進兵。<br />
　　卻說魏將皆知孔明以巾幗大辱司馬懿，懿受之不戰。眾將因此入帳告曰：「我等乃大國名將，安忍受小邦之辱耶？願請出戰，以決雌雄！」懿曰：「吾非不敢出戰，而甘心受辱也。奈天子明詔，令堅守勿動；今若輕出，乃違天子之命矣。」眾將昂然不忿。懿曰：「汝等既要出戰，待我奏知天子，速求赴敵。若天子准吾出戰，那時各建功名，未為晚矣。」眾皆允之。懿急寫表章，遣使直至合淝軍前，奏聞魏主曹叡。叡急拆表覽之。其表曰：<br />
　　臣司馬懿謹表：臣才薄任重，深蒙眷委，令臣堅守不戰以待其蔽。今者，蜀臣諸葛亮輕臣如奴隸，待臣如婦人，遺臣以巾幗，恥辱至甚！臣先奏達聖聰，旦夕將效死一戰，以報先帝之大恩，陛下之重祿。臣不勝感激祈懇之至！<br />
　　魏主覽畢，乃與多官曰：「朕教且休出戰，今何故上表求戰耶？」衛尉辛毗曰：「司馬懿本無戰心，必因孔明恥辱，眾將抗拒之故也。虛上表，望陛下制之。」魏主曹叡聽知如此，遂令辛毗持節到渭北寨制之。<br />
　　司馬懿接詔入帳，受命已畢，辛毗傳詔曰：「如再有敢言出戰者，以違制論之。」眾皆傾服。懿暗謂辛毗曰：「公足知我心腹。」就令土民布散流言，說魏天子命辛毗持節到營，令司馬懿堅守勿出。<br />
　　於是典軍書記樊建、丞相令董厥聽知此事，來告孔明。孔明笑曰：「此乃司馬懿安三軍之法也。」姜維曰：「丞相何以知之？」孔明曰：「彼本無出戰之心，所以固請戰者，以示武於眾將耳。豈不聞『將在外，君命有所不受』。安有千里而請戰者乎？此乃司馬懿恥辱不過，又因將士忿拒，故散此言也。」眾皆拜曰：「丞相有萬里之明見也！」<br />
　　忽報費褘到。孔明急召入問之，褘再拜言曰：「魏主曹叡聞東吳三路進兵，乃自引大兵徑到合淝，令滿寵、田豫、劉昭分兵三路迎之，被滿寵設計，盡焚東吳糧草及戰具器物。吳兵多病。陸遜上表於吳主，約會一齊攻之，不意持表人至中途被魏兵所獲，因此機會洩漏，吳兵大敗而回。」孔明聽知，長歎一聲，昏倒地上。眾皆急救，半晌方蘇而言曰：「吾心神昏亂，舊疾復發，壽死必不遠矣！」是夜，孔明遂扶疾出帳，仰觀天文，大慌失色，入帳乃與姜維曰：「吾命在旦夕矣！」維乃泣曰：「丞相何故出此言也？」孔明曰：「吾見三台星中，客星倍明，主星幽隱，相輔列曜以變其色，足知吾命矣！」維曰：「昔聞能禳者，惟丞相善為之，今何不祈禳也？」孔明曰：「吾習此術年久，未知天意若何。汝可引甲兵七七四十九人，各執皂旗，身穿皂衣，環繞帳外，吾自於帳中祈禳北斗。七日內，如燈不滅，吾壽則增一紀矣；如主燈滅，吾必然死也。一應閒雜人等，休教放入。」<br />
　　姜維得令，凡用之物，只令二小童搬運。時值八月半間，是夜銀河耿耿，秋露零零，旌旗不動，刁鬥無聲。姜維在帳外引四十九人守護。孔明自於帳中設香花祭物，中分佈七盞大燈，順布四十九盞小燈，內安本命燈一盞於地上。孔明拜伏於地曰：「亮生於亂世，隱於農跡，承先帝三顧之恩，托幼主孤身之重，因此盡竭犬馬之勞，統領貔貅之眾，六出祁山，誓以討賊。不憶將星欲墜，陽壽將終。謹以靜夜，昭告於皇天后土、北極元辰：伏望天慈，俯垂鑒察！」祝告已畢，乃讀青詞曰：<br />
　　伏以周公代姬氏之厄，昱日乃瘳；孔子值匡人之圍，自樂不死。臣亮受托之重，報國之誠；開創蜀邦，欲平魏寇，率大兵於渭水，會眾將於祁山。何期舊疾纏身，陽壽欲盡，謹書尺素，上告穹蒼：伏望天慈，曲賜臣算，上達先帝之恩德，下救生民之倒懸。非敢妄祈，實由懇切。下情不勝屏營之至。<br />
　　孔明祝畢，俯伏待旦。次日，扶病理事，吐血不止，醒而復昏，昏而復醒。日則計議伐魏，夜則步罡踏鬥。<br />
　　卻說司馬懿夜間仰觀天文，忽大驚，乃喚夏侯霸曰：「我見將星失位，孔明必然有病，不久便死矣。汝可引一千兵去五丈原哨探。若蜀人攘亂不戰者，必有病；若奮然突出者，則無事矣。」霸聽令，引兵而去。<br />
　　卻說孔明在帳中乃祭祀到第六夜了，見主燈明燦，心中暗喜。姜維入帳，正見孔明披髮仗劍，踏罡步鬥，壓鎮將星。忽聽得寨外吶喊，欲令人問時，魏延入帳報曰：「魏兵至矣！」延腳步走急，將主燈撲滅。孔明棄劍而歎曰：「『死生有命，富貴在天。』主燈已滅，吾豈能存乎？不可得而禳也！」姜維大怒，急拔劍望魏延便砍。未知延性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　劉玄德智取漢中</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>劉玄德智取漢中</font></h4>
			　　卻說徐晃引軍渡漢中，王平諫之不聽，遂渡過漢水紮營。黃忠、趙雲告玄德曰：「某等各引本部兵去迎曹兵。」玄德應允。二人引兵在途，忠與雲曰：「今徐晃恃勇而來，且休與敵；待日暮銳氣挫動，你我分兵兩路擊之可也。」雲曰：「然。」各引一軍據住寨柵。徐晃引軍從辰時搦戰，直至申時，蜀兵不動。晃盡教弓弩手向前，望蜀營射之。忽一人報與黃忠、趙雲曰：「徐晃令弓弩亂射者，軍必退也，可乘時擊之。」又一人報曰：「曹兵後隊果然退動。」蜀營鼓聲大震，黃忠引兵左出，趙雲引兵右出。兩下夾攻，只一陣，徐晃大敗，軍士逼入漢水，死者無數。晃死戰得脫，到營大責王平曰：「汝見吾軍勢將危，如何不救？」平曰：「我若去救，此寨亦不能保。我曾諫公休去，公不從，以致此敗。」晃大怒，欲殺王平。平當夜引本部軍，就營中放起火，曹兵大亂，徐晃棄營而走。平渡漢水來投趙雲。雲引見玄德。平盡獻漢水地利。玄德大喜曰：「孤仰王子均平之字也陳言良策，吾得漢中無疑矣！」遂命王平為偏將，領鄉導使。<br />
　　卻說徐晃逃回見操，言王平反了，去投劉備。操大怒，親統大軍來奪漢水寨柵。趙雲恐孤軍難立，還退漢水之西。兩軍隔水相拒。玄德、孔明來觀形勢，孔明見漢水上流頭有一帶土山，可伏千餘人。孔明回至營中，喚子龍吩咐：「汝可引五百人，皆帶鼓角，伏子土山之下；或半夜，或黃昏，只聽我營中炮響，汝便一齊發擂，卻休出戰。炮響一番，鼓擂一番，不要出戰。」子龍受了計，自去埋伏。孔明卻在高山上暗窺。次日，曹兵搦戰，營中盡數伏定，一人不出，弓弩都不發。曹兵自回。當夜更深，孔明見曹營燈火方息，軍士歇定，遂放號炮。子龍聽得，令鼓角齊鳴。曹兵驚慌，只疑劫寨，及至出營，不見一人。方才回營欲歇，號炮又響，鼓角又鳴，吶喊震地，山谷應聲。曹兵徹夜不安。一連三夜，如此驚疑。操心怯，撥寨自退三十里，就空闊去處紮營。孔明歎曰：「曹操雖知兵法，不知詭計。」遂請玄德親渡漢水，背後結營。玄德問計，孔明曰：「可如此如此。」<br />
　　曹操見玄德背水下寨，心中稍疑，使人來下戰書。孔明批來日決戰。次日，兩軍會於中路五界山前，列成陣勢。操出馬立於門旗下，兩行布列龍鳳旌旗，擂鼓三通，喚玄德答話。玄德引劉封、孟達並川中諸將而出。操揚鞭大罵曰：「劉備忘恩失義、反叛朝廷之賊！」玄德曰：「吾乃大漢宗親，奉詔討賊。汝僭越天子鑾儀，自立為王，非反而何？」操怒，令徐晃出馬，來捉玄德。劉封出迎。交戰之時，玄德先走入陣。封敵晃不住，撥馬便走。操下令：「有能捉得劉備者，便為西川之主！」大軍吶喊，殺過陣來。蜀兵望漢水而逃，盡棄營寨；馬匹軍器，丟滿道上。曹軍爭競取之。操急鳴金收軍。眾將在馬上曰：「某等正待捉劉備，主上何故收軍？」操曰：「吾見蜀兵背漢水安營，而疑之一也。多棄馬匹軍器者，疑之二也。可急退軍，休取衣物。」操下令曰：「妄取一物者立斬！火速退兵！」曹兵方回頭時，孔明號旗舉起；玄德中軍領兵便出，黃忠左邊殺來，趙雲右邊殺來。曹兵大潰而逃。孔明連夜追趕。操傳令軍回南鄭。只見五路火起，原來張飛、魏延得嚴顏代守閬中，分兵殺來，先得了南鄭。操心驚，奔陽平關而走。玄德大兵追至南鄭褒州。安民已畢，玄德問孔明曰：「曹操敗速者，何也？」孔明曰：「操平生為人多疑，雖能用兵，疑則多敗。吾以疑兵勝之。」玄德曰：「今操退守陽平關，其勢已孤，先生將何策以退之？」孔明曰：「某已定了。」便差張飛、魏延分兵兩路，去截曹操糧道；令黃忠、趙雲分兵兩路，去放火燒山。「糧草盡絕，豈能久住乎？」玄德曰：「妙哉！」眾將各引鄉導官軍去了。<br />
　　卻說曹操退守陽平關，令軍哨探。回報言曰：「今蜀將遠近小路盡皆塞斷，砍柴去處盡放火燒絕，不知兵在何處。」操正疑惑之間，又報曰：「張飛、魏延來往劫糧，必著大將相助。」操問曰：「誰敢敵張飛？」許禇應曰：「某願往。」操令許褚引一千精兵，去陽平關路上護接糧車。當日，部糧官參拜褚曰：「若非將軍至此，糧又不得到陽平矣。」將車上酒肉獻與許褚，諸將共飲，不覺大醉。褚乘酒興，催糧車行。押糧官曰：「前褒州之地，山勢險惡，未可過去。」褚大怒曰：「吾有萬夫之勇，豈懼他人哉！今夜乘著月色，正好使糧車行走。」許禇當先，橫刀縱馬，引軍前進。二更以後，往褒州路上而來。行過一半，忽山凹裡鼓角震天，一枝軍當住，為首大將乃燕人張益德也，挺矛驟馬，直取許褚。褚舞刀來迎。只一合，一矛正中許褚眉心，翻身落馬。手下牙將向前急救，退入軍中，弓弩亂發。益德不得向前攻敵，只奪了糧草車輛。有詩曰：<br />
　　雄哉益德，銳氣如虎！據水斷橋，橫矛一舉。<br />
　　入川釋嚴，出褒刺褚。威震曹公，分茅列土！<br />
　　張益德奪了糧草車輛而回。<br />
　　卻說許褚被刺，眾將保回見操。操就令醫士療治金瘡，操自提兵來與蜀兵決戰雌雄。玄德引軍出迎。兩軍陣圓，玄德令劉封出馬。操罵曰：「賣履小兒，常使假子拒敵！吾若喚黃鬚來，「黃鬚」者，操之子曹彰也。汝假子為骨醬肉泥也！」劉封大怒，挺槍驟馬，直取曹操。操令徐晃來迎。封詐敗而走，操引兵追趕。蜀兵營中四下炮響，鼓角齊鳴。操驚懼有伏兵，急退軍時，曹兵自相踐踏，死者極多。回陽平關，方才歇定，蜀兵趕至城下，東門放火，西門吶喊；南門放火，北門擂鼓。操大懼，棄關而走。後面蜀兵追襲。操正走之間，前面張飛引一枝軍痛殺一陣。魏將保操奔走。趙雲引一枝兵從背後殺來，黃忠從褒州殺來。操大敗，諸將驚慌。操驟馬加鞭，方逃至斜谷界口，忽塵頭起，一枝兵到。操曰：「此軍若是伏兵，吾今休矣！」其兵將近，乃操次子曹彰也。<br />
　　彰字子文，少善騎射，膂力過人，手格猛獸，不避兇險。操常戒之曰：「汝不讀書而好汗馬，此乃匹夫之勇，何足貴也？」彰曰：「大丈夫學衛青、霍去病，立功沙漠，長驅數十萬眾，縱橫天下，是其志也，何能作博士耶？」操常問諸子之志，彰曰：「好為將。」操問：「為將何如？」彰曰：「披堅執銳，臨難不顧，身先士卒。賞必行，罰必信。」操大笑。二十三年，代郡烏丸反，操令彰引兵五萬討之。臨行，操戒之曰：「『居家為父子，受事為君臣』。動有王法，爾可戒之。」彰到代北，身先戰陣，胡騎應弦而倒，直殺至桑乾，北方皆平；知操在陽平敗陣，故來助戰。操見彰至，大喜曰：「黃鬚兒遠來，破劉備在即日矣！」諸將曰：「目今勢敗，何能再勝？」操曰：「吾兒一掃北方，數千里皆平。今幸勝兵之來助，安有不勝之理？」遂勒兵復回。未知勝負如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　玄德斬楊懷高沛</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>玄德斬楊懷高沛</font></h4>
			　　張昭獻計曰：「且休要動兵。若一興師，曹操必再至矣。不如修密書二封：一封與劉璋，言劉備結連東吳，欲下西川，使劉璋與備相疑，內外攻擊；一封與張魯，教進兵向荊州來。使間諜二處，著劉備首尾不能救護，則起兵取之，事可諧矣。」權從之，即發使二處去了。<br />
　　卻說玄德在葭萌關日久，民心甚順。知曹操興兵犯濡須，與龐統議曰：「曹操擊孫權，操勝則就取荊州，權勝亦取荊州矣。當如何？」龐統曰：「主公勿憂。有軍師諸葛亮，足智多謀，料想東吳不敢犯荊州。主公可移書去劉璋處，只推：『曹操攻擊孫權，權求救於荊州。吾與孫權唇齒之邦，唇亡則齒寒矣。張魯自守之賊，則不敢犯界。吾今勒兵回荊州，共孫權約會，同破曹操，奈何兵少糧缺。望以同宗之故，速發精兵三四萬，行糧十萬斛，緞疋軍器，星夜發付前來，請勿有誤。』若得軍馬錢糧，卻另作商議。」<br />
　　玄德從之，遣人往成都。來到關前，楊懷、高沛聽知此事，遂教高沛守關，楊懷一同使者入成都見劉璋，呈上書信。劉璋問楊懷為何來，楊懷曰：「專為此書而來。劉備自從入川，廣布恩德以收民心，此人之意，甚是不善。今求軍馬錢糧，切不可與。如若相助，似抱乾柴於烈火之上，急難滅也。」劉璋曰：「吾與玄德弟兄之情，不可廢也。」一人昂然而出曰：「劉備梟雄之人也！若久留於蜀中，不遣去之，是縱虎入室也。今更助之以軍馬錢糧，與虎狼添羽翼矣。切不可允之！」眾人視之，乃零陵烝陽人也，姓劉，名巴，字子初。此人近自交趾轉入蜀中。階下黃權又諫。劉璋遂允，量撥老弱軍四千，米一萬斛，彩緞五千疋，軍器車仗少許，發使者去報劉備。劉巴傳令，急教楊懷、高沛緊守關隘。使者先到。楊懷回到葭萌關來見玄德，具言此事，隨後送糧至。玄德大怒曰：「吾為汝破敵，費力勞心。汝今積財吝賞，何以使士大夫死戰乎？」遂扯毀回書，大罵而起。使者連夜逃回成都。龐統曰：「主公只以仁義為重，今其意如何？」玄德曰：「如此，當若何？」龐統曰：「某有三條計策，願主公自擇而行：只今便選精兵，晝夜兼道，逕襲成都，一舉便定，此為上計。楊懷、高沛乃蜀中名將，各仗強兵，拒守關阨。今主公佯以還荊州，二將聞知，必來相送；就送行處擒而殺之，得關，先取涪城，然後卻向成都，此中計也。退還白帝，連夜回荊州，徐圖進取，此為下計。若沉吟不去，將至大困，不可久矣。」玄德曰：「軍師上計太促，下計太緩；中計不遲不疾，可以行之。」統曰：「主公作書辭劉璋，虛言曹操令部將樂進引兵至青泥鎮，弟關某等抵敵不住，吾當親自去助，不及面會，特書相辭。」使人入成都報知。<br />
　　卻說張鬆聽得說劉玄德回荊州，只道真心，修書一封，卻欲令人送與玄德。正值親兄廣漢太守張肅到，鬆急藏書於袖中，與肅相陪說話。肅見鬆只有開調之意，索酒飲之。酒至半酣，鬆和兄張肅獻酬交錯，忽落此書於地。肅從人拾得。<br />
　　須臾席散，從人以書呈肅。肅開視之。書曰：<br />
　　鬆頓首端拜主君皇叔麾下：昨常進言，並無虛謬，何遲太甚？逆取順守，古之人所貴。今大事已在掌握之中，何故欲棄此而回荊州乎？使鬆聞之，如有所失。書呈到日，疾速進兵，以圖王業，幸甚！鬆稽首再拜。<br />
　　張肅見了，大驚曰：「吾弟作滅門之事，不可不首！」連夜將書見劉璋，說弟張鬆與劉備同謀，欲獻西川。劉璋大怒曰：「吾平生以仁義待人，誰想如此！」遂下令捉張鬆全家，盡斬於市。有詩歎曰：<br />
　　一覽無餘自古稀，誰知書信泄天機。<br />
　　未觀玄德興王業，先向成都血染衣。<br />
　　劉璋斬了張鬆全家，遂與文武商議曰：「劉備欲奪吾之基業，當如之何？」黃權曰：「事不宜遲，即便差人告報各處關隘，添兵守把，並不許放荊州以人一騎入關。」<br />
　　卻說玄德提兵回涪江，先使探馬來報關上，曰：「吾回荊州，來日經過，請楊、高二人相別。」卻說楊懷、高沛二將在關上，聽得劉玄德教人來報：「明日經過，欲求相見一面。」楊懷曰：「玄德此回若何？」沛曰：「玄德合死。我等先藏利刃，於送行處刺之，以絕吾主之患。」懷曰：「此計大妙！」二人只帶隨行二百人遠送，其餘並留在關上。玄德大軍盡發，前至涪水之上，龐統在馬上與玄德曰：「楊懷、高沛若欣然而來，可提防之；若是不來，便起兵徑取其關，不可遲緩。」正說之間，忽起旋風，吹倒馬前「帥」字旗。玄德問龐統，統曰：「此警報也。楊懷、高沛二人必有刺主公之心，可整兵御之。」玄德身披重鎧，自佩寶劍。忽報楊、高二將前來送行。玄德令軍馬歇定。龐統吩咐魏延、黃忠二人：「但關上來的軍士，不問多少馬步軍兵，一個也休放回。」二將得令，自遠遠散去。<br />
　　卻說楊懷、高沛二人，身邊各藏利刃，帶二百軍兵，牽羊送酒，直至中軍，見並無準備，心中暗喜，以為中計。二將下馬，見玄德正與龐統坐於帳中。二將聲喏曰：「今聞皇叔遠回，特具薄禮相送。」遂進酒以勸玄德。玄德曰：「二將軍守關不易，當先飲此杯。」二將飲酒畢，玄德曰：「吾有密事與二將商議，閒人退避。」手下二百人盡趕出中軍。玄德叱曰：「左右與吾捉下！」帳後劉封、關平來捉二人。楊、高急待爭鬥，劉封、關平各捉下一人下階。玄德喝曰：「吾與劉璋是同宗兄弟，汝二人何故同謀，間諜親情？」龐統大喝：「搜之！」劉封於二人身畔，各搜出利刃二口。玄德終有慈心，不忍殺之。龐統作色曰：「二人本意欲殺吾主，罪不容誅，推出斬之！」刀斧手即斬楊懷、高沛於帳前。一聲號出，黃忠、魏延盡將二百從人先自捉下，不曾走了一個。玄德喚入，各賜酒壓驚。玄德曰：「楊懷、高沛間諜吾弟兄，又藏利刃行刺，是誰無禮，已行誅戮。罪不在你等。」命皆恕之。眾各拜謝。龐統曰：「今夜用汝等引路，帶吾軍取關，各有重賞。」眾皆應允。<br />
　　是夜，教高、楊二百人引至關下，叫曰：「二將軍有急事回，可速開關。」城上聽是自家軍，即時開關。軍士一擁而入，刀不血刃，得了涪城。大軍遂入，蜀兵皆降。玄德各賜重賞，隨即分兵前後守把。次日勞軍，設宴於涪城公廳。玄德帶酒，顧龐統曰：「今日之會，可為樂乎？」龐統曰：「伐人之國而以為樂，非仁者之兵也。」玄德大怒曰：「吾聞昔日武王伐紂，前歌後舞，此亦非仁者之歟？吾視汝言，不合道理，可速退！」龐統聞之，全無懼色，大笑而起。左右亦扶玄德入堂。睡至四更酒醒，左右以逐龐統之言告於玄德。玄德懊悔無及，急穿衣升堂，請龐統曰：「昨因酒醉，有觸於公，幸勿掛懷。」龐統談笑自若。玄德曰：「昨日之言，惟吾有失！」龐統曰：「君臣俱失，何獨主公乎？」玄德大笑，共樂如初。<br />
　　卻說敗兵連夜走回成都，報與劉璋。璋大驚曰：「不料今日果有此事！」遂喚文武，問退兵之策。眾將齊出曰：「某等願往，連夜起兵以屯雒縣，雒，音洛。古縣名，今之江州也。塞住咽喉之路。劉備雖有精兵猛將，不能過也。」遂遣差劉璝、泠苞、張任、鄧賢點五萬大軍，星夜起發，進守雒縣，以拒劉備。四將起兵，勝負如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
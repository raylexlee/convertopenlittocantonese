<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孔明祁山布八陣</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孔明祁山布八陣</font></h4>
			　　建安八年秋八月，孔明屯兵於祁山，聽知曹真因與司馬懿賭賽，不想兵敗，羞慚成病。孔明乃與諸將曰：「若曹真病輕，必便回長安。今魏兵不退，必為病重，故留於軍中，以安眾人之心也。吾寫下一書，教秦良的降兵持與曹真，真若見之，必氣死矣。」遂喚降兵至帳下而問曰：「汝等皆是魏軍，中原多有父母妻子，不宜久居蜀中。今放汝等回家，若何？」眾軍泣淚拜謝。內有百餘人不願去，皆留於軍中；願去者千餘人。孔明曰：「曹子丹與吾有約，可以達之。吾有一書，汝交割與子丹，他日必有大功也。」魏軍回到本寨，見了司馬懿，各言其事。懿笑曰：「此乃孔明結我軍心也。」遂傳令，教運糧草，再不調用。內有曹真帳下人，將孔明書呈上。真扶病而起，拆封視之。其書曰：<br />
　　漢丞相、武鄉侯諸葛亮，致書於大司馬曹子丹之前：竊謂夫為將者，日就月將，能去能就，能柔能剛；能進能退，能弱能強。不動如山嶽，難測如陰陽；無窮如天地，充實如太倉；浩渺如四海，眩耀如三光。預知天文之旱澇，先識地理之平康。察陣勢之期會，揣敵人之短長。嗟爾無學後輩，上逆穹蒼；助篡國之反賊，稱帝號於洛陽；走殘兵於斜谷，遭霖雨於陳倉。水陸困乏，人馬猖狂。拋盈郊野之戈甲，撇棄滿道之刀槍。都督心崩而膽裂，將軍鼠竄而狼忙！無顏見關中之父老，何面歸相府之廟堂！史官秉筆而記錄，百姓眾口而傳揚：仲達聞陣而惕惕，子丹望風而遑遑！吾軍兵強而馬壯，大將虎奮以龍驤；掃秦川為平壤，蕩魏國作丘荒！天書既下，速來歸降！」<br />
　　曹真看畢，恨氣塞胸，至晚死於軍中。<br />
　　司馬懿用兵車裝載，差人送赴洛陽遷葬。魏主聞知曹真已死，即下詔催司馬懿出戰。懿提大軍來搦孔明交戰，隔日先下戰書。<br />
　　孔明與諸將曰：「曹真必死矣。」遂批回「來日交戰」，使者去了。孔明當夜喚姜維，授與密計，如此而行；又喚關興吩咐，吩咐如此如此。次日，孔明盡起祁山之兵，前到渭濱：一邊是河，一邊是山，中間平川曠野，好片戰場！兩軍相近，以弓弩射住陣角，各排開鼓角。三通鼓響已畢，魏陣中門旗開處，司馬懿出馬，眾將隨後而出。只見孔明端坐於四輪車上，手搖羽扇。懿責之曰：「吾主上法堯禪舜，相傳二帝，坐鎮中原，容汝蜀、吳二國者，乃吾主寬慈仁厚，恐傷百姓也。汝乃南陽一耕夫，不識天數，強要相侵，理宜殄滅！如省心改過，悉宜早回，各守疆界，以成鼎足之勢，免致生靈塗炭，汝等皆得全生也！」孔明笑曰：「吾受先帝托孤之重，安可不傾心竭力以討賊乎！汝曹氏不久為漢所滅。汝祖父皆為漢臣，世食漢祿，不思報效，反助篡逆，何為不誅耶？」懿羞慚而言曰：「吾與汝決一雌雄，汝休出奇兵！汝若能勝之，吾誓不為大將！汝若敗時，早歸故里，吾並不加害。」孔明曰：「汝欲鬥將耶？欲鬥兵耶？欲鬥陣法耶？」懿曰：「先鬥陣法？」孔明曰：「汝先佈陣我看。懿回入中軍帳下，手執黃旗招颭，左右軍動，排成一陣。復上馬出陣，問曰：「汝識吾陣否？」孔明笑曰：「吾軍中末將亦能布之。此乃『混元一氣陣』也。」懿曰：「汝布一陣我看。」孔明回車入陣，把羽扇一搖，眾兵變成一陣，復乘車出陣前，而問曰：「汝識我陣否？」懿曰：「量此『八卦陣』，如何不識！」孔明曰：「是便是了，汝敢打吾陣否？」懿曰：「既然識之，如何不敢打耶！」孔明曰：「汝只管打來。」司馬懿回到本陣中，喚戴陵、張虎、樂綝三將，吩咐曰：「今孔明所布之陣有『八門』，按休、生、傷、杜、景、死、驚、開此『八門』也。生、景、開三門吉，休、傷、杜、死、驚五門凶。正東乃『生門』，可打；西南乃『景門』，可打；正北乃『開門』，可打。汝三人可從『生門』打入，往『景門』殺出，復從『開門』打入：此陣可破，蜀兵可退矣。汝等休辱了志氣。」三人受令，張虎在前，戴陵在中，樂綝在後，各引三十騎，徑從「生門」打入。兩軍吶喊相助。<br />
　　且說張虎殺入蜀陣，只見陣如連城，衝突不出。虎慌引三十騎轉過陣腳，往西南衝去。戴陵、樂綝引著六十騎精兵，在蜀陣中衝突不出，皆被蜀兵射住。只見重重疊疊，都有門戶，那裡分東西南北！三將不能相顧，只管亂撞，但見愁雲漠漠，慘霧蒙蒙。喊聲起處，魏軍一個個皆被縛了，送到中軍。孔明坐於帳中，只見張虎、戴陵、樂綝並九十個軍，皆縛在帳下。左右告曰：「此輩乃打陣之人也。」孔明曰：「吾縱然捉得汝等，何足為奇！吾放汝等回去，說與司馬懿，教他再讀兵書，重觀戰策，那時再決雌雄，未為遲也。汝等性命既饒，當留下軍器戰馬。」三人連聲應諾，遂將眾人衣服盔甲脫了，令左右去其縛，以墨塗面放出。九十三人步行回本陣去了。<br />
　　司馬懿見之，受這一場羞辱，遂大怒，回顧諸將曰：「如此久戰不勝，有何面目回見中原大臣耶！」即指揮三軍，奮死掠陣，懿自拔劍在手，引百餘驍將，催督衝殺。兩軍恰才相會，忽然陣後鼓角齊鳴，喊聲大震，一彪軍從西南上殺來，懿分後軍當之，乃是關興也。懿復催軍廝殺。忽然魏兵大亂，原來姜維引一枝軍悄悄的殺來，蜀兵三路夾攻。懿大驚，急退軍時。蜀兵周圍殺到。懿引三軍望南死力突出，魏兵十傷六七。司馬懿退在渭濱南岸下寨，堅守不出。<br />
　　孔明收了得勝之兵，回到祁山。此時永安城李嚴差都尉苟安，解送糧米至軍中交割。苟安好酒，於路怠慢，到此違限十日。安告曰：「因丞相與魏兵交戰，某恐有失糧餉，不敢早行。」孔明大怒曰：「吾軍中專以糧為大事，誤了三日，該徒罪；五日，該處斬！今誤了十日，有何理說？」令左右推出斬之。長史楊儀諫曰：「苟安乃李嚴所用之人，又兼錢糧多出於西川，若殺此人，後後無人敢送也。」孔明納諫，遂叱武士去其縛，杖八十放之。苟安被責，心中懷恨，連夜引親隨人五六騎，徑奔魏寨投降。懿喚入，苟安拜告前事。懿曰：「雖然如此，況孔明多謀，以此難信。汝若與國家乾一件大功，吾那時奏准天子，保汝為上將。」安曰：「但有甚事，即當效力。」懿曰：「汝若回成都，布散流言，說孔明有怨上之意，早晚欲稱為帝；若後主召回孔明，即是汝之功矣。」苟安允之，徑還成都，見了宦官，佯布流言，說孔明自倚大功，早晚必將篡國也。宦官聞知，大驚失色，即入內奏帝，細言前事。後主驚訝曰：「似此，如之奈何？宦官曰：「可詔還成都，削去兵權，免生叛逆。」後主下詔，宣孔明班師回朝。蔣琬出班奏曰：「丞相自出師以來，累效大功，何故宣回？」後主曰：「朕有機密事，不睹面，不可言之。」即遣使持節詔出內。<br />
　　卻說孔明在帳中正商議破魏之策，忽報有天子詔命到來。孔明接入，焚香禮畢，開詔讀罷，仰天歎曰：「主上年幼，更有佞臣撥制！吾正好建功，何故取回也？如不從之，是欺主矣；若從之而退兵，祁山再難得也！」姜維問曰：「若大軍速退，司馬懿必乘勢掩殺，當復如何？」孔明曰：「吾今退軍，可分五路而退。今日先退此營，假如營內一千兵，卻掘二千灶，明日掘三千灶，後日掘四千灶。每日退軍，添灶而行。」楊儀曰：「昔孫臏捉龐涓，用『添兵減灶』之法而取勝；今丞相退兵，何故增灶也？」孔明曰：「司馬懿善能用兵，知吾兵退，必然追趕；心中疑吾有伏兵，定於舊營內數灶，見每日增灶，兵又不知退與不退，將校持疑而不敢追之。吾徐徐退去，自無損兵之患。」遂傳令退軍。<br />
　　卻說司馬懿料苟安行計停當，只待蜀兵退時一齊掩殺。正躊躕間，忽報蜀寨空虛，人馬退去了。懿曰：「孔明多謀，豈肯與勝處而退去也？」不敢輕進，遂自引百餘騎壯士，往蜀營中踏看，教軍士數灶以畢，回到本寨。次日，又教軍士趕到那個營內，查數分明，回報說：「這營內之灶，以三分又增一分。」司馬懿與諸將曰：「吾料孔明多謀，今果效孫子減灶之法，每日添兵增灶，使不疑也。吾若追之，必遭龐涓馬陵之患矣；不如且退，再作良圖。」眾皆服之。於是司馬懿回軍不追。因此孔明不折一人，望成都而去。次後川口土人來報司馬懿，說孔明退軍之時，未見添兵，只見增灶。懿悔之不及，仰天長歎曰：「昔日西回者，無異今日。孔明退兵，反增其灶，效虞詡之法，瞞過吾也！孔明謀略，吾不如之！」遂引大軍還洛陽。孔明到了成都，朝見後主，未知還是如何，再看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
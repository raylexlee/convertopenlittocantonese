<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹操敗走華容道</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹操敗走華容道</font></h4>
			　　卻說當日滿江火滾，喊聲震地，左邊是韓當、蔣欽兩軍從赤壁西邊殺來，右邊是周泰、陳武兩軍從赤壁東邊殺來，正中間是周瑜、程普、徐盛、丁奉大隊船隻都到。火須兵應，兵仗火威。此時正是三江水戰，赤壁鏖兵。著槍中箭、火焚水溺，軍馬死者不計其數。有賦曰：<br />
　　漢朝欲滅，曹操獨雄。領大兵初臨塞北，列戰艦以圖江東。力似峨峨之泰山，勢如浩浩之穹窿。劍佩交加，盡參隨於玉帳；兜鍪錯雜，皆顯耀於艨艟。時也！天氣嚴寒，江聲吼凍。夜月上而星斗昏，東風起兮天地動。展黃蓋之神威，助周郎之妙用。流光閃爍，湧一派滄浪之波；烈燄飛騰，掃百萬貔貅之眾。俄爾，巽二施威，孟婆震怒，祝融發雷霆之聲，熒惑蕩乾坤之步。波底魚龍，雲間烏兔，愁誨竭而江枯，總魂驚而魄懼。帆檣森聳，皆為風內之灰；士卒猙獰，已絕陽關之路。忽見將衝紅燄，軍突黑煙，周泰捻衠鋼之槊，韓當挽雕弓之弦，蔣欽捐軀而挫銳，陳武捨命而爭先。公瑾周郎，談笑獨揮其麈尾；德謀程普，往來盡仗乎龍泉。乃有徐盛輔合於丁奉，呂蒙協助於甘寧。凌統提兵，殺散山前之陣；潘璋縱火，焚燒岸上之營。太史慈斷蘄、黃之要道，董元伐劫江、漢之途程。吳侯駕船為後應，陸遜驅騎而前徵。恍若密布天羅，深埋地網。乘馬者莫可加鞭，駕船者安能蕩槳？風送火勢，燄飛千丈之光；火趁風威，聲撼半天之響。焦頭爛額以浮沉，粉骨碎身而偃仰。嗟吁嚱！遍野橫屍，滿江翻血。聞鬼哭而神號，似天崩而地裂。孔明回還夏口兮，風正狂；孟德敗走華容兮，火未滅。數既難逃，天已剖決。鼎分三國之山河，名播一時之豪傑。<br />
　　宋賢有詩曰：<br />
　　浩浩長江風浪生，當年赤壁夜交兵。<br />
　　負忠若不因黃蓋，妙計何曾識孔明？<br />
　　戰艦艨艟乘烈燄，徵騶鐵甲陷連營。<br />
　　二橋穩坐東吳地，留得周郎萬古名。<br />
　　又詩曰：<br />
　　魏吳爭鬥決雌雄，赤壁樓船一掃空。<br />
　　烈火初張照雲海，周郎曾此破曹公。<br />
　　又詩曰：<br />
　　漫誇黃蓋施猛火，須仗諸葛夏口風。<br />
　　況是周郎謀太毒，盈江戰艦一時空！<br />
　　胡曾先生《詠史》詩曰：<br />
　　烈燄西焚魏帝旗，周郎開國虎爭時。<br />
　　交兵不用揮長劍，已挫英雄百萬師！<br />
　　當夜，張遼一箭射黃蓋下水，因此救得曹操登岸，尋著馬匹走時，軍已大亂。<br />
　　先說韓當冒煙突火來攻水寨，忽聽得士卒報導：「後梢舵上一人高叫將軍表字。」韓當聽之，但聞高叫：「義公救我！」當曰：「此必黃公覆也！」乃急救起，果是黃蓋。咬出箭桿，箭頭陷在肉內。當叫急脫去濕衣，用刀剜出箭頭，扯旗束之，脫自己戰袍與黃蓋穿，先令別船送蓋回寨療理。只為黃蓋深知水性，大寒之時，和甲墮江，也逃得性命。<br />
　　不說江中鏖兵。卻說甘寧令蔡中引入曹寨深處，寧將蔡中一刀砍於馬下，就草上放起火來。呂蒙遙望中軍火起，也放十數處火，接應甘寧。潘璋、董襲分頭放火吶喊，四下鼓聲大震。曹操共張遼引百餘騎，在火林內走，遍看前面，無一處不著。正走之間，毛玠救得文聘性命，引十數騎到。操令一處尋路行。張遼指道：「只有烏林地面，空闊可走。」操徑趨烏林地面。正走之間，背後一軍趕到，大叫：「曹賊休走！」火光中現出呂蒙旗號。操催軍馬向前，留張遼斷後敵呂蒙。前面火把從山峪擁出一軍，擺開大叫：「凌統在此！」前後掩殺。曹操肝膽皆裂，忽刺斜一彪軍到，大叫：「丞相休慌！徐晃在此！」引軍混戰，衝條走路。背後又有一枝曹軍趕來，因此呂蒙、凌統戀住廝殺，被張遼、徐晃保曹操去了。操望南走，見一隊馬軍屯在山坡前。徐晃出問，乃是袁紹手下舊日降將馬延、張顗，有三千餘北地軍馬，列寨在彼；當夜見滿天火起，未敢轉動，因此接著曹操。操就教二將引一千軍馬開路，其餘留著護身。操得這枝生力馬軍，心中稍安。<br />
　　卻說馬延、張顗二將飛急前去，行不到十里，喊聲起，一彪軍出。馬延問之，那員將大呼曰：「吾乃東吳甘興霸也！」言未畢，一刀斬延於馬下。張顗挺槍迎之，被甘寧大喝一聲，措手不及，隨即一刀，斬顗於馬下。後軍飛報曹操，說二將皆被甘寧斬之。操不敢望南夷陵走，拔回馬望西便走。路上撞見張郃，操令斷後。<br />
　　縱轡加鞭，走至五更，回望火光漸遠，操心方定，問曰：「此是何處？」數內有荊州降將曰：「此是烏林之西，宜都之北。」操見樹木叢雜，山川險峻，正行之間，於馬上仰面大笑不止。諸將問曰：「丞相何故大笑？」操曰：「吾不笑別人，單笑周瑜無謀，孔明不智。若是吾用兵之時，預先要這裡埋下一軍，如之奈何？因此故笑。」說猶未了，兩邊鼓聲響處，火煙竟天而起，驚得曹操幾乎墜馬。半腰裡一彪軍殺出，眾軍皆叫：「趙子龍在此等候多時！」操教徐晃、張郃雙攻趙雲，自己冒煙突火而去。子龍尋思：「歸師勿掩，窮寇勿追。」因此不來追趕，只顧奪擄旗幟。曹操得脫。<br />
　　天色微明，黑雲罩地，東南風尚然不息。驟雨大降，渾似盆傾甕蹇，透濕衣甲。冒雨而行，行不到兩個時辰，身上無一寸乾衣。辰時已後，雨止風息，諸軍皆有饑色。操令軍士往村落中擄掠糧食，尋覓火種。去不多時，又聽得山後火起，軍士皆回，尋得些小糧米，操教載在馬上而行。後軍趕到，操心正慌，原來卻是本部下軍兵，為首將李典、許褚，保護得眾謀士百餘騎趕到。操大喜，令軍馬且行，問道：「前面是那裡地面？」人報：「一邊是南夷陵大路，一邊是北夷陵山路。」操問：「那裡投南郡江陵去近？」伏道人稟曰：「取南夷陵過葫蘆口去最便。」操教走南夷陵。行至葫蘆口，軍皆饑餒，行走不上，馬亦漸乏，走著倒了者極多。操教前面暫住。馬上有稍帶得鑼鍋的，也有村中擄得糧米的，便就山邊揀乾處埋鍋造飯，割馬肉燒吃。盡皆脫去濕衣，於風頭曬晾。馬皆摘鞍野放，咽咬草根。操坐於疏林之下，仰面大笑。眾官問曰：「適來丞相笑周瑜、諸葛亮，引出個趙雲，折了許多人馬。如今又笑為何？」操曰：「吾笑諸葛亮、周瑜雖有將才，智不足耳。若我用兵時，就這個去處，也埋伏一彪軍馬。他是『以逸待勞』之眾，吾是『救死不暇』之人，縱然脫得性命，皆不免重傷矣。吾故以笑之。」說猶未了，前軍後軍一齊發喊。操皆棄甲上馬，多有不及收馬者。四下早有火煙布合，山口一軍擺開，為首者乃燕人張益德也，橫矛立馬，大叫：「操賊下馬受縛！」諸軍眾將見了張飛，盡皆膽落。許褚騎無鞍馬，來戰張飛。張遼、徐晃二將，縱馬也來夾攻。兩邊軍混戰做一團。操乘空走過，諸將各自脫身。張飛從背後來趕曹操。操迤邐奔逃，追兵漸遠，回顧眾將，多有帶傷者。<br />
　　操行之間，前面有兩條路，軍士復曰：「兩條路皆取南郡，不知從那條路去？」操問：「那條路近？」軍士曰：「大路稍平，卻遠五十餘里。小路投華容道，卻近五十餘里；只是地窄路險，坑坎難行。」操令人上山望之，回報小路山邊有數處煙起，大路並無動靜。操教前軍便走華容道小路。諸將曰：「烽煙起處，必有軍馬，何故到走這條路？」操曰：「豈不聞兵書有雲：『虛則實之，實則虛之。』諸葛亮見識，故使數個小卒於山僻燒煙，令我軍不敢從這條山路走，卻伏兵在於大路等著。吾料已定，因此教走華容。」諸將皆曰：「丞相妙策，人不可及。」遂勒兵走華容道，徑奔荊州。於路如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
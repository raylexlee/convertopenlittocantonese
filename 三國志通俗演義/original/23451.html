<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　李傕郭汜亂長安</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>李傕郭汜亂長安</font></h4>
			　　話說興平二年夏四月，曹操大破呂布於定陶，布乃收集敗殘軍馬於海濱，眾將皆來會集，卻再與曹操決雌雄。陳宮曰：「今操勢大，未可與爭。先尋取安身之地，那時再來不遲。」布曰：「今當何往？」宮曰：「近聞劉玄德新領徐州，可往投之，養成氣力，別有良圖。」布信其言，徑投徐州來。<br />
　　過界首，有人報知玄德。玄德曰：「布乃當今英雄之士，可出廓迎接。」糜竺曰：「呂布乃虎豹之徒，不可收留，收則傷人矣。」玄德曰：「前者非布襲兗州，怎解此郡之禍？吾得徐州，亦布之力。他若要徐州，吾當相讓。何況布無此心！」張飛曰：「哥哥心腸忒好。雖然如此，也當準備。」<br />
　　玄德領軍兵數千，出城三十里，接著呂布，並馬入城。都到州衙廳上，講禮畢，坐下。布曰：「自從招討殺董卓之後，又遭傕、汜之變，飄零關東，諸侯並不相容。昨蒙使君力救徐州，布因此襲兗州，以分其勢。不料反遭曹操之機，累及關、張。布今投使君，共扶社稷，再安漢室，未審尊意如何？」玄德曰：「陶府君新近歸天，無人管領徐州，因此令備權攝州事。今幸得將軍至此，無德合讓有德，備情願將牌印請將軍受之。」呂布卻待接，見玄德背後關、張各有拔劍之意。布佯笑曰：「量布一勇之夫，何能作州牧乎？」玄德又讓。陳宮告曰：「強兵安敢壓主乎？請使君勿得疑焉。」玄德方止。遂設大宴相待，收拾宅院安下。<br />
　　次日，呂布回席，請玄德。關、張諫曰：「前日呂布有奪徐州之意。」玄德曰：「吾以善心待人，人不肯負我。」遂與關、張同行。布飲酒半酣，請玄德入後堂臥房床上坐，令妻女拜。玄德再三謙讓。布扶玄德曰：「賢弟受禮。」關、張瞋目。張飛拔劍大叱曰：「我哥哥是金枝玉葉，你是人家奴婢，怎敢叫我哥哥做賢弟！你來，我和你鬥三百合！」玄德急喝，關公拖出飛去。玄德與呂布陪笑：「劣弟酒後狂言，兄勿見責。」布默然無語。須臾席散，布送玄德出門。張飛躍馬橫槍而來，叫：「呂布，我和你拼三百合！」玄德上馬，拖張飛去了。<br />
　　次日，呂布來辭玄德要行。玄德叫拖將張飛來，與布陪話，飛那裡肯。玄德曰：「此間有一小沛，是劉備昔日屯紮之處。將軍不嫌此處淺狹，權且歇馬如何？糧食盡有，軍需缺欠，劉備當應付。」呂布謝玄德，自引軍投小沛安身去了。玄德深責張飛。<br />
　　卻說曹操平了潁、汝、山東，功奏朝廷，加操為建德將軍、費亭侯。其時李傕自為了大司馬，郭汜自為了大將軍，橫行天下，朝廷無人敢言。太尉楊彪、大司農朱雋暗奏獻帝雲：「今曹操屯馬步軍兵四十餘萬，謀臣武將數百員，若得此人扶持社稷，剿除奸黨，天下幸甚。」獻帝泣曰：「朕被汜、傕二賊欺凌久矣！觀其行事，甚於董卓。朕行坐不安，無計可除之。」言訖，慟哭。楊彪奏曰：「臣有一計，先令二賊自相殘害，然後詔曹操引兵殺之，掃清賊黨，以安萬姓。」獻帝曰：「如何令二賊自相殘害？」彪曰：「臣令老妻到於郭汜府中，於汜妻處獻反間計，二賊自害也。」親書密詔付楊彪。<br />
　　彪等二大臣出，暗使夫人入郭汜府，告其妻曰：「郭將軍與李司馬夫人有染，其情甚密。」汜妻曰：「怪見經宿不歸！正有此事！」數日後，郭汜卻往李傕府中筵席。其妻曰：「傕性莫測，今二雄不並立，倘酒後有毒，妾將奈何？」汜未信。至晚間，傕府送物至，汜妻先令婢妾置毒於內，方始獻入。汜便欲食之。其妻曰：「食自外而來，豈可便食？」與犬試之，犬死。自此疑之。傕一日於朝堂邀汜還家飲酒，醉而歸，半夜肚腹攪疼。妻曰：「必中其毒矣！」急令將糞汁灌之，一吐方定。汜大怒：「吾與汝共圖大事，你今榮貴，卻害我！我不先發，必遭毒手！」遂整本部甲兵，意欲殺傕。<br />
　　又有心腹人知，飛報消息。傕大怒曰：「郭阿多安敢如此！」阿多，汜小名也。點本部甲兵來殺郭汜。兩處合兵數萬，就於長安城下亂殺，乘勢擄掠居民。傕兄子李暹引數千兵，圍住宮院，用車三乘：一乘載天子；一乘載伏皇后；一乘載賈詡、左靈，令就監車駕。其餘官人內侍，並皆步走。出後宰門，郭汜兵到，兩邊射死不知其數。李傕隨後掩殺，郭汜兵退，車駕冒突煙火出城，只到李傕營中。郭汜領兵入內，搶擄宮嬪采女，放火燒殿宇，庫藏一空。<br />
　　次日，郭汜已知李傕劫了天子，領軍來營前廝殺。李傕殺郭汜大敗，當夜移車駕到郿塢。帝聞弓箭之聲，戰慄不已。伏皇后淚濕衣襟。李傕殺退郭汜，移車駕至郿塢，使校尉李暹監住天子在塢內，斷絕內使。侍臣皆有饑色。帝令人問傕取米五斛，牛骨五具，以賜左右。傕怒曰：「朝夕上飯，何用米糧！」傕乃與肉腐牛骨，皆臭不可食。帝罵曰：「直如此相欺之甚也！」內侍中楊琦急奏曰：「傕乃邊鄙之人，習於夷風。今日自知所犯悖逆，常有怏怏之色，欲輔駕幸黃白城，以舒其憤怨。陛下忍之，豈可顯其罪也。」帝乃低頭無語，淚盈袍袖。左右報曰：「有一路軍馬，槍刀映日，金鼓震天，前來救駕。」帝教打聽是誰，乃郭汜也。帝心轉憂。<br />
　　塢外喊聲大起，乃李傕來到。兩邊擺開，李傕出馬，鞭指郭汜而罵曰：「我待你不薄，你如何謀害我？」汜曰：「爾乃反賊，如何不殺你！」傕曰：「我保駕在此，何為反賊也？」汜曰：「亂道！見今劫駕在此，何為保駕也？」傕曰：「都不須多言！不用軍士，我兩個自拼輸贏，贏的便把皇帝去了罷。」郭汜挺槍來戰李傕，李傕舞刀來迎郭汜。戰有十合，不分勝負。太尉楊彪拍馬而來，大叫：「司馬、將軍，且請少歇！老夫邀請眾官來與二大人和解。」傕、汜各自還營。<br />
　　楊彪、朱雋會合朝廷官僚六十餘人，先詣郭汜營中勸和，汜將眾官僚盡行監下。眾官曰：「欲何為也？」汜曰：「李傕劫天子，偏我劫不得公卿？」彪曰：「一人劫天子，一個質公卿，此乃何行也？」汜欲拔劍殺之。中郎將楊密勸住，左右都諫。汜放了楊彪、朱雋，其餘都監在營中。彪與雋曰：「為社稷之臣，不能匡君救主，空生於天地間耳！」言訖，與雋相抱而哭，昏絕於地。歸家，雋成病而死。自此之後，傕、汜相迎，每日廝殺，五十餘日，死者不知其數。<br />
　　李傕平日喜左道妖邪之術，常使女巫擊鼓降神於軍中。帝每日啼哭。侍中楊琦密奏曰：「臣觀賈詡雖是李傕心腹，未嘗忘君也。陛下實告之。」正說之間，賈詡到來，帝乃退其左右，號泣拜詡。詡伏於地曰：「臣不勝誅矣！」帝曰：「卿如此肯憐漢朝，救劉協一命。」詡曰：「臣心未嘗不如此也。陛下自勿言，臣自圖之。」帝謝賈詡。少頃，李傕入見帝，腰帶三刃刀，懸劍於腕，手提鐵鞭。帝面如土色。內侍皆帶劍立於帝側。傕曰：「郭汜不仁，欲劫陛下，監禁公卿。非臣，聖上則亦被擄矣。」帝拱手稱謝。傕曰：「陛下真賢聖之主！」遂出，問諸將曰：「內侍帶劍立於帝側，莫非有害吾之心麼？」賈詡曰：「軍中不可不帶劍耳。」傕笑，入帳而罷之。<br />
　　時僕射皇甫酈入見天子。帝知酈能言，令去解和兩邊。詔先到汜營說汜。汜曰：「如李傕放出天子，我便送出公卿還長安。」酈卻來見李傕曰：「今天子以某是西涼人，與公同鄉，乃令某來和勸二公。汜已奉詔，公意若何？」傕曰：「吾有敗呂布之大功，輔政四年，三輔清靜，天下共知。郭阿多盜馬虜耳，何敢與吾相等耶？吾必欲誅之！君乃西涼人，觀吾方略士眾足勝郭阿多否？又劫公卿，所為如是，而君苟欲向郭阿多。李傕有膽量，自知之矣！」酈答曰：「不然。昔有窮、後羿恃其善射，不思患難，以致滅亡。近董太師之強，君所目見矣；呂布受恩而反圖之，斯須之間，頭懸高竿。此乃勇而無益也。今將軍身為上將，持鉞仗節，子孫握權，宗族得寵，受國家爵祿，人皆仰之。今郭阿多劫公卿，將軍脅至尊，誰為輕重耶？」李傕大怒，拔劍出鞘曰：「天子使你來辱我大臣！先斬你頭，後殺天子，此大丈夫之志也！」言訖，來殺皇甫酈。性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
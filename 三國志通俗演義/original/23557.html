<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹操漢中破張魯</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹操漢中破張魯</font></h4>
			　　曹操將徵西軍士分為三隊：前部先鋒夏侯淵、張郃，中間操與諸將，後隊曹仁、夏侯惇押運糧草。比及起程，早有細作報入漢中來。張魯與弟張衛商議退敵之策。衛曰：「漢中最險，無如陽平關，左右依山傍林。下十餘個寨柵，迎敵曹兵。兄在漢寧，盡撥糧草應付。」魯遣大將楊昂、楊任掌管軍馬，以助其弟。即目起程，軍到陽平關，下寨已定。夏侯淵、張郃前軍已到，聞知陽平關已有準備，離關一十五里下寨。是夜，軍士疲困，各自歇息。忽寨後一把火起，楊昂、楊任兩路兵殺來劫寨。張郃、夏侯淵急上得馬，四下裡大兵擁入，曹兵大敗，退見曹操。操大怒曰：「汝二人行軍許多年，豈不知『兵若遠行疲困，可防劫寨』，如何不做準備？」欲斬二人，以明軍法。眾官告免。<br />
　　操次日自引兵為前隊，見山勢險惡，林木叢雜，不知路徑。操恐有伏兵，再引兵回寨，見高山茂林無數。曹操與許褚、徐晃二將曰：「吾若知此處如此，必不起兵來。」許褚曰：「事已至此，主公不可自憚。」次日，操上馬，只帶許褚、徐晃二人，共三匹馬，來看張衛寨柵。三匹馬轉過山坡，早望見張衛寨柵。操揚鞭遙指，與二將曰：「如此堅固，急切難下！」忽背後一聲喊起，箭如雨發。操大驚。楊昂、楊任分兩路殺來。許褚曰：「吾當賊兵，公明善保主公！」許褚縱馬向前。二將雙至，不能當許褚之勇。殺退二將，其餘不敢向前。背後徐晃保著曹操，三匹馬從萬軍中殺出來，前面又一軍到。看時，卻是夏侯淵、張郃二將，聽得喊聲，故引數千騎殺將入來，殺退楊昂、楊任，救得曹操回寨。操重賞四將。兩邊相拒五十餘日，各不相攻。曹操傳令退軍。賈詡曰：「賊勢未見強弱，主公何故自退焉？」操曰：「吾料賊兵每日提備，急難取勝。吾退軍馬為名，賊必懈怠，卻分輕騎抄襲其後，必勝賊矣。」賈詡曰：「丞相神相不可測也。」於是令夏侯淵、張郃分兵兩路，各引輕騎三千，取小路抄陽平關後。曹操大軍盡拔寨起。楊昂聽得曹兵退，請楊任商議：「今操退兵，可乘勢擊之。」楊任曰：「操詭計極多，未知真實，不可追趕。」楊昂曰：「汝不往，吾當自去。」楊任苦諫不從。楊昂盡起五寨軍馬前進。是日，大霧迷漫，對面皆不相見。楊昂軍士至半路扎住。<br />
　　卻說夏侯淵一軍抄過山後，見重霧垂空，又聞人語馬嘶，恐有伏兵，急催人馬行動，誤走到楊昂寨前。寨內有些小守寨軍士，聽得馬蹄響，只道是楊昂兵回，開門納之。馬軍一擁而入，見是空寨，便就寨中放起火來，五寨軍士盡皆棄寨而走。楊任比及霧散，來探消息，五寨一齊火著。楊任領兵來救，與夏侯淵戰不數合，背後張郃兵到。楊任殺條大路，望漢寧、包州而逃。楊昂待要回時，已被夏侯淵、張郃兩個占了寨子。背後曹操大隊軍馬趕來，兩下夾攻，四邊無路。楊昂欲突陣而出，正撞著張郃，兩個交手，被張郃殺死。敗兵回，投陽平關來見張衛。原來衛知二將敗走，諸營已失，半夜棄關，奔南鄭、包州去訖。曹操遂得陽平關並諸寨。張衛、楊任來見張魯。衛曰：「二將失了隘口。」張魯大怒，欲斬楊任。任曰：「某曾諫楊昂休追曹兵，不肯聽信，故有此敗。任再乞一軍前去挑戰，必斬曹操；如不勝，該斬。」魯取了軍令狀。楊任上馬，引二萬軍離南鄭下寨。<br />
　　卻說夏侯淵勸曹操進兵，操曰：「令一軍前去哨路。」即時令夏侯淵領五千軍，往南鄭路上來，正迎著楊任。兩軍擺開，任遣手將昌奇出馬，與淵交鋒，戰不到三合，被淵一刀斬於馬下。楊任自挺槍出馬，與淵戰三十餘合，不分勝負。淵撥回馬走，任追趕來，被淵一刀斬楊任於馬下。軍士大敗而回。曹操已知淵斬了楊任，即時進兵，直抵南鄭下寨。張魯慌聚文武商議。閻圃曰：「某保一人，可敵曹操手下諸將。」魯問是誰，圃曰：「南安狟音桓道人也，姓龐，名德，字令明，昨隨馬超投降主公；後馬超收西川，龐德臥病不曾行，見今蒙主公恩養。何不令此人去？」<br />
　　張魯即時賞勞了，便點一萬軍馬，令龐德出。離城十餘里，與曹兵相對，龐德出馬搦戰。曹操在渭橋時，深知龐德之能，囑付諸將曰：「龐德乃西涼勇將，原屬馬超；今雖依張魯，未稱其心。吾欲得之。汝等皆與緩鬥，使其力乏擒之。」諸將得令，張郃先出，戰了數合便退。夏侯淵也戰數合退了。徐晃又戰三五合也退了。臨後許褚出，戰五十餘合方退。龐德力戰四將，並無懼怯。各將皆於操前誇龐德好武藝。曹操心中深喜，與眾商議，如何得此人投降。賈詡曰：「某知張魯手下有一謀士楊鬆，其人極貪賄賂，暗以金帛送之，必使龐德疏矣。」操曰：「何由得人入南鄭？」詡曰：「來日交鋒，詐敗佯輸，將龐德引數十里遠；夤夜卻去劫寨，龐德必退入城中。卻選一能言者，扮作步軍，雜在陣中，便得入城。」操聽其計，喚一軍士，能幹此事，即時重賞，付與金掩心甲一副，披在貼肉，卻穿漢中軍士號衣，於半路上等候。次日，先撥夏侯淵、張郃兩枝軍遠去埋伏；卻教徐晃挑戰，不數合敗走。龐德招軍掩殺，曹兵盡退。龐德卻奪了曹操寨柵，見於內糧車極多，申報張魯，魯大喜。當夜二更左側，三路火起，正中是徐晃、許褚，左張郃，右夏侯淵：三路來劫寨。龐德上馬，衝殺出來，望城中而走。背後三路共追襲。到城下，龐德喚開城門，一擁入城。<br />
　　此時細作已雜到城中，徑投楊鬆府下謁見，說：「魏公曹丞相久聞盛德，故使某送金甲為信，更有密書。」鬆見了大喜，問：「丞相今欲如何？」細作曰：「若疏遠龐德，事即諧矣。」鬆曰：「放心，某自有良策報答丞相。」楊鬆連夜入見張魯，說龐德受了曹操金珠，賣此一陣。張魯大怒，喚龐德責罵，欲斬之。閻圃苦諫。張魯曰：「你來日出戰，不勝必斬！」龐德抱恨而退。次日，曹兵攻城，龐德引兵衝出。曹操令許褚交戰。褚詐敗，龐德趕來。曹操自乘馬於山坡上喚曰：「令明，何不早降漢？」龐德尋思：「拿住曹操，抵一千員上將！」飛馬上坡。一聲喊起，天崩地塌，連人和馬，跌將下來。四壁鉤索一齊上前，活捉了龐德，押上坡來。曹操下馬，叱退軍士，親釋其縛，令龐德投降。龐德尋思張魯不仁，情願拜降。曹操親扶上馬，共回大寨，故意教城上望見。人報張魯，龐德與曹操並馬而行。魯信楊鬆之言為實。<br />
　　次日，曹操三面豎立雲梯，飛炮攻打。張魯見其勢已極，與弟張衛商議。衛曰：「放火盡燒倉庫城廓，出奔南門，去守巴中可矣。」楊鬆曰：「不如開門投降。」張魯猶豫不定。衛曰：「只是燒了便行。」張魯曰：「本欲歸命國家，而意未得達。今避鋒銳，非有惡意。寶貨倉庫，國家之有，不可廢也。」遂盡封鎖。是夜二更，張魯引全家老小，開南門而出。曹操教休趕，遂入南鄭。報說張魯封閉庫藏之意，曹操甚是憐之，遂差人往巴中說之。張魯欲降，其弟張衛不肯。楊鬆密書，使人報曹操，教便進兵。曹操親自引兵往巴中。張魯使弟張衛引兵出迎，與操兵相敵，被許褚斬之。敗軍回報張魯，魯欲堅守。楊鬆曰：「今若不出，必遭大禍。某守城，主公當決一死戰，必然勝矣。」閻圃諫休出。魯不聽，親自出陣。未及交鋒，後軍已走。張魯急退，背後曹兵趕來。張魯到城下，楊鬆閉門不開。張魯無出路，回馬之時，曹操自叫：「早下馬受降！」魯乃下馬，投拜曹操。操大喜，念張魯封倉庫之心，重重相待。操封魯為鎮南將軍，閻圃等封為列侯者五人。於是漢中皆平。操傳令各郡分設太守，置都尉，大賞士卒。惟有楊鬆賣主求榮，即當斬之於市，教眾人悉知。<br />
　　曹操已得東川，主簿司馬懿進曰：「劉備以詐力虜劉璋，蜀人未曾歸心。今主公已得漢中，益州震動，可速進兵臨之，勢必瓦解矣。聖人云『不可違時』，亦不可失時也。」曹操歎曰：「人苦不知足，既得隴，復望蜀，也！」劉曄進曰：「劉備乃人傑也，有度而遲，得蜀日淺，蜀人未恃也。今破漢中，蜀中震恐，其勢自傾。以公之神明，因其傾而壓之，無不克也。若少緩之，文有諸葛亮，明於治國而為相；武有關、張、趙雲、黃忠、馬超、魏延等，勇冠三軍而為將，號曰：『五虎』。蜀民既定，據守關隘，魏兵不可犯矣。今若不敢，必有後患。」曹操曰：「士卒遠涉勞苦，且宜存恤。」遂按兵不動。<br />
　　卻說西川百姓聽知曹操已取東川，料必來取西川，一日之間，數遍驚恐，但有風吹草動，老幼不安，往往報知玄德。玄德請軍師商議。孔明曰：「亮有一計，使曹操自退。」玄德問孔明其計如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
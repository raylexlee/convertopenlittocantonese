<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孔明祁山破曹真</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孔明祁山破曹真</font></h4>
			　　大蜀建興五年冬，諸葛丞相平定天水、南安、安定三郡，及冀城、上邽等處，威聲大震，遠近州郡望風歸降。於是孔明整頓軍馬，調遣兵卒，盡提漢中之兵前出祁山。兵臨渭水之西。細作報入洛陽。<br />
　　此時，魏主曹叡太和元年，升殿設朝。近臣奏曰：「夏侯駙馬已失三郡，逃竄往投羌胡去了。今蜀兵已到祁山，前軍臨渭水之西，早乞發兵破敵。免遭侵境之禍也。」叡大驚，乃問群臣曰：「誰可為朕以退蜀兵耶？」司徒王朗出班奏曰：「臣觀先帝每用大將軍曹子丹真字，所到必克。今陛下何不拜為大都督以退蜀兵也？」叡准奏，乃宣曹真，曰：「先帝托孤與卿，今蜀兵入寇中原，卿安忍坐視乎？」真奏曰：「臣才疏智淺，不稱其職。」王朗曰：「將軍乃社稷之臣，不可固辭也。老臣雖駑鈍，願隨將軍上邊。」真又奏曰：「臣受大恩，安敢少辭，乞一人為副將。」叡曰：「卿自舉之。」真乃保太原陽曲人，姓郭，名淮，字伯濟，官封射亭侯，領雍州刺史。叡從之，遂拜曹真為大都督，賜節鉞；命郭淮為副都督，王朗為軍師。朗字景興，東海郯人也。自漢獻帝時，舉孝廉入仕，此時年七十六歲。叡乃選撥東西二京軍馬二十萬與曹真。真命宗弟曹遵為先鋒，官封宣武將軍；又命蕩寇將軍朱贊為副先鋒。當年十一月出師，魏主曹叡親自送於西門之外方回。<br />
　　曹真引大軍來到長安，過渭河之西下寨。真與王朗、郭淮共議退兵之策。朗曰：「來日可嚴整隊伍，大展旗旛。老夫自出，只用一席話，敢教諸葛亮拱手而降之，彼不戰自退也。」真大喜，是夜傳令：來日四更造飯，天明務要隊伍整齊，人馬威儀，旌旗鼓角，各按次序。當時使人先下戰書。次日，兩軍相迎，列成陣勢於祁山之前。蜀軍見魏兵甚是雄壯，與夏侯楙之兵大不同。<br />
　　三鼕鼓角已罷，司徒王朗乘馬而出。上首乃大都督曹真，下首乃副都督郭淮，兩個先鋒壓住陣角。探子馬出軍前大叫曰：「請對陣主將答話！」蜀兵門旗開處，關興、張苞分左右而出，立馬於兩邊；次後一隊隊驍將分列；門旗影下，中央一輛四輪車，端坐一人，綸巾羽扇，素衣皂縧，眾視之，乃是孔明。孔明舉目，見魏陣前三個麾蓋，乃問陣前護衛曰：「此是何人也？」護衛曰：「旗上大書姓名，中央白髯老者，乃軍師、司徒王朗也；上首乃大都督曹真，下首乃副都督郭淮也。」孔明曰：「王朗必下說詞也！」遂教推車於陣外，令護車小校傳曰：「休放冷箭！漢丞相與王司徒會話。」王朗縱馬而出曰：「吾有一言，明公請聽。」孔明於車上拱手，王朗在馬上欠身答禮。朗曰：「久聞公之大名，今幸一會。公既知天命，識時務，何故興無名之兵也？」孔明曰：「吾奉詔討賊，何為無名耶？」朗曰：「天數有變，神器更易，而歸於有德之人，此定然之理也。曩自桓、靈以來，天下爭橫，人人稱霸。黃巾縱橫於巨鹿，張邈問罪於陳留，袁術僭號於壽春，袁紹稱王於鄴土；劉表佔據荊州，呂布虎吞天下：盜賊蠭起，奸雄鷹揚，社稷有壘卵之危，生靈有倒懸之急。我太祖武皇帝掃清六合，席捲八荒；萬里傾心，四方仰德。非權勢而取之，實乃天命之所歸也。世祖文帝，神文聖武，以膺大統，應天合人，法堯禪舜，而處中國以臨萬邦，豈非天心人意乎？今公蘊大才，抱大器，自欲比於管、樂，何不仿伊尹、周公，故強欲逆天理、背人情而行事耶？豈不聞古人云：『順天者昌，逆天者亡。』今我大魏帶甲百萬，良將三千。量腐草之螢光，怎及天心之皓月？公可倒戈卸甲，以禮來降，不失封侯之位。則國安民樂，豈不美哉！」蜀兵聞言，歎之不已，皆以為有理。<br />
　　孔明默然不語。蜀陣上參軍馬謖自思曰：「昔季布罵漢高祖，曾破漢兵，今王朗用此計也！」只見孔明在車上大笑曰：「吾以汝為漢朝大老元臣，必有高論，豈期出此言也！吾有一言，諸軍靜聽：昔日桓、靈微弱，漢統陵替，國亂歲凶，四方擾攘。段珪才斬於平津，董卓又生於朝野；天方剿戮，四寇又興，遷劫漢帝於閭閻之間，殘暴生民於溝壑之內。因廟堂之上，朽木為官；殿陛之間，禽獸食祿！狼心狗幸之輩，滾滾當道；奴顏婢膝之徒，紛紛秉政！以致社稷丘墟，生靈塗炭。吾素知汝所行，世居東海之濱，初舉孝廉入仕，理合匡君輔國，安漢興劉，何期反助逆賊，同情篡位！罪惡深重，天地不容！傾國之人，欲食其肉！今日幸吾尚在，乃天意不絕炎漢也！吾奉詔討賊，仗義興師。汝既為諂諛之臣，只可潛身縮首，苟圖衣食，安敢在於軍伍之前，妄稱天數耶？皓首匹夫！蒼髯老賊！當咫尺歸於九泉之下，有何面目而見二十四帝乎？老賊速退！可教反臣與吾決勝負！」王朗聽罷，大叫一聲，氣死於馬下。後人有詩贊孔明曰：<br />
　　兵馬出西秦，雄才敵萬人。輕搖三寸舌，罵死老賊臣。<br />
　　孔明以扇指曹真曰：「吾不逼汝。汝可整頓軍馬，來日決戰。」言訖回車。於是兩軍皆退。<br />
　　曹真將王朗屍首，用棺木盛貯，送回長安去了。副都督郭淮曰：「諸葛亮料吾軍中治喪，今夜必來劫寨。可分兵四路：兩路兵從山僻小徑，乘虛去劫蜀寨；兩路兵伏於本寨外，左右擊之。」曹真大喜曰：「此計與吾相合。」遂傳令，喚曹遵、朱贊兩個先鋒吩咐曰：「汝二人各引一萬軍，抄出祁山之後。但見蜀兵望吾寨而來，汝便進兵去劫蜀寨。如蜀兵不動，便撤兵回，不可輕進。」二人受計，引兵而去。真與淮曰：「我兩個各引一枝大軍，伏於寨外，寨中虛堆柴草，只留數人。如蜀兵到，放火為號。」諸將皆分左右，各自準備去了。<br />
　　卻說孔明歸帳，先喚趙子龍、魏延聽令。孔明曰：「汝二人各引本部兵去劫魏寨。」魏延進曰：「曹真深明兵法，必料我乘喪劫寨，他豈不提防也？」孔明笑曰：「吾正要他知吾去劫寨也。彼必伏兵在祁山之後，待蜀兵過去，卻來襲吾寨；故令汝二人引兵前去，過山腳後路，遠下營寨。汝看火起為號，卻分兵於兩下：魏延拒住山口；子龍引兵殺回，必遇魏兵也，容魏將走回，汝乘勢攻之，彼必自相掩殺。可全勝也。」二將引兵，受計而去。又喚關興、張苞，吩咐曰：「汝二人各引一軍，伏於祁山之要路，放過魏兵，卻從彼來路殺奔魏寨而去。」二人受計，引兵去了。又令馬岱、王平、張翼、張嶷四將伏於寨外四面，以擊魏兵。孔明乃虛立寨柵，居中堆起柴草，以備火號。孔明乃引諸將退於寨後，以觀動靜。<br />
　　卻說魏先鋒曹遵、朱贊黃昏離寨，迤邐前進。二更左側，遙望山前隱隱有軍行動。曹遵自思曰：「郭都督神機妙算，料知蜀兵矣。」遂催兵急進。到蜀寨之時，將及三更。早望見寨柵，曹遵先殺入寨，只見空寨，並無一人，料知中計，便撤軍回。寨中火起。朱贊兵到，自相掩殺，人馬大亂。正殺之間，曹遵與朱贊交馬，方知自相踐踏。及合兵時，忽喊聲大震，四面王平、馬岱、張翼、張嶷殺到。曹、朱二人引心腹軍百餘騎，望大路奔走。忽然鼓角齊鳴，一彪軍截住去路，為首蜀將乃常山趙子龍也，子龍叫曰：「賊將那去？早早受死！」曹、朱二人奪路而走。忽然喊聲又起，一彪軍殺到，為首蜀將乃是魏延。曹、朱大敗，殺奔魏寨之時。看寨軍只道蜀兵劫寨，慌忙放起號火。左邊曹真，右邊郭淮，二人殺至，自相掩殺。後面三路蜀兵殺到，中央魏延，左邊關興，右邊張苞，大殺一陣。魏兵敗走十餘里，將士死者極多。孔明全獲大功，方始收兵回寨。<br />
　　卻說曹真與郭淮商議曰：「今魏兵勢孤，蜀兵勢大，將何策以退之？」淮曰：「勝負乃兵家之常事，不足為弱也。某有一計，使蜀兵首尾不能相顧，定然自走矣。」曹真問計。未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
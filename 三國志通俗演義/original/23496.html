<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　徐庶走薦諸葛亮</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>徐庶走薦諸葛亮</font></h4>
			　　曹操欲斬徐母，程昱急止之曰：「令武士且留人！」昱入諫操曰：「徐母毀丞相者，欲求死也。丞相若殺之，則招不義之名，成全徐母之德。徐母一死，徐庶知之，必死心塌地以助劉備，而盡力報仇也。不如留之，則使徐庶身心兩處，縱使助劉備，亦不盡力也。昱自有小計，必賺徐庶至此，以輔丞相也。」操然之，使送徐母於別室養贍。程昱如親母待之。昱乃詐言曾與除庶為昆仲，時常送物，必具手啟。徐母亦作手啟以答之。昱賺了徐母筆跡字體，詐修書－封，差一心腹人，持書徑奔新野縣，尋見徐庶行幕，使軍士達知。<br />
　　庶聞母有家書至，急喚入問之。來人曰：「某乃館下走卒，奉老夫人言語，有書上達。」徐庶拆封視之。書曰：<br />
　　近汝弟康喪，舉目無親。正悲淒之間，不期曹丞相使人賺到許昌，言汝背反，下於縲紲，獨賴程昱等力救。若得汝降，能免吾死。如書到日，可想劬勞之恩，星夜前來，以全孝道；卻圖歸耕故鄉，免遭大禍。吾今命若懸絲，專候救濟！更不多囑。<br />
　　徐庶覽畢，淚似湧泉，持書釆見玄德曰：「某本穎川徐庶，字元直，為因逃難，更名單福。昨因荊州劉景升招賢納士，特往見之。與之論事，方知無用之人也，故作書以別之，夤夜至司馬水鏡莊上訴說其事。水鏡深責庶不識主，卻說：『劉豫州在此，何不事之？』庶故作狂歌於市，以釣使君；幸蒙不棄孤陋，曲賜重用。爭奈老母被曹操計囚於許昌，將欲垂命，持書來呼，不容不去。非不欲盡犬馬之勞，以事使君；爭奈慈母被執，不得盡其力也。今且暫歸，尚容再會。」玄德哭曰：「子母之道，乃天愛也。元直毋以備為念，而割其天愛。待與老太君相見之後，再從聽教。」庶乃拜謝。庶便欲行，玄德曰：「再聚一宵，來日相餞。」孫乾等入見玄德。乾曰：「徐元直乃天下之奇才也，久在新野，今回許昌，盡知我軍中之虛實。若使此人歸曹操，必重用之，來攻我軍，勢必危矣。望主公苦留，休教放去，使曹操見庶不去，必斬其母。庶知母死，必與母報仇，力攻曹操也。」玄德曰：「不然。使人殺其母，吾獨用其子，乃不仁也；留之而不使去，以絕子母之道，乃不義也。吾寧死，而不為不仁不義之事也。」眾皆感歎而去。<br />
　　玄德請徐庶飲至半夜，庶曰：「今聞老母被囚，雖金波玉液，亦不能占腸胃也。」玄德曰：「聞公之行，使備如失左右手，雖龍肝鳳髓，亦不甘味也。」二人相泣，坐以侍旦。諸將已於廓外安排餞行。玄德與徐庶上馬出廓，至長亭下馬相辭。玄德舉杯勸徐庶曰：「備分淺緣薄，不能與先生相從聽誨。望先生善事新主，以全孝道。」庶泣曰：「某才微智淺，深荷使君重用。今不幸半途而別，實為母之故也。縱曹操逼勒事之，終身不設一謀。豈不忠也？非所願也。」玄德又曰：「先生此去，劉備亦欲遠遁而避世也。」庶曰：「本欲與使君共圖王霸之基業，奈老母在許昌被執，是以徐庶方寸亂矣。縱使在此，無益於事。請使君別求大賢以佐之，共圖王霸之業，何心灰如此也！」玄德曰：「愚意度之，恐天下無如先生者。」庶曰：「吾樗櫟音書力庸才，非棟樑也。使君可求棟樑以佐之。」玄德泣謝。庶謂諸將曰：「望諸公善事使君，以圖名垂竹帛，功列青史，休效庶之無始終也。」諸將皆感傷而別之。玄德淚如雨下，不忍相離。又送一程，彼各上馬，玄德與徐庶並轡而行。玄德曰：「先生此去，備心如割，無復有匡扶王室之心矣！」庶曰：「使君保重，以圖再會。」玄德曰：「各天一方，未知相會卻在何日！」不覺又行十里，庶辭曰：「不勞使君遠送，庶當星夜而行，見老母矣。」玄德又送十里，諸將請回。玄德就馬上執庶之手，曰：「先生此去，劉備奈何？」淚沾衿袖。庶亦掩面而哭別。玄德立馬於林畔，看庶乘馬，從者數人，匆匆而去。玄德放聲大哭。孫乾等勸：「主公休如此慟傷。」玄德曰：「元直去矣！吾將奈何？」凝淚而望，被一大樹林隔斷。玄德以鞭指曰：「吾欲盡伐此處樹木！」孫乾曰：「何故伐之？」玄德曰：「因阻望徐元直也！」<br />
　　正望之間，又欲趕庶而送之，忽見徐庶拍馬而回。玄德曰：「元直此來，莫不無去意乎？」遂下馬相迎。庶亦下馬而來。玄德曰：「先生此回，必有主意。」庶曰：「庶心緒如麻，失卻一語：有一大賢，只在襄陽城二十里隆中地名，使君何不見訪？」玄德曰：「公可與某請來相見，甚好。」庶曰：「此人非庶之比也。使君可往相見，不可屈致也。使君若得此人，可比周得呂望，漢得張良。有經綸濟世之才，補完天地之手。其人每自比管仲、樂毅。以庶觀之，管仲、樂毅不及此人也。」玄德曰：「比先生才德如何？」庶曰：「某比此人，如駑馬以並麒麟，寒鴉以配鸞鳳。庶何足言之。此人乃天下第一人耳！」玄德大喜，曰：「願求大賢姓名。」庶曰：「此人乃瑯琊陽都人也，漢司隸校尉諸葛豐之後。其父名珪，字子貢，為泰山郡縣丞，早卒。時從叔父玄為袁術所署豫章太守，後漢朝選朱皓代玄。玄素與荊州牧劉景升有舊，往依之。不幸玄卒。其人與弟均躬耕於南陽，好為《梁父吟》。複姓諸葛，名亮，字孔明。所居之地有一崗，名臥龍崗，故自號『臥龍先生』。此人乃當世之大賢也，使君急宜枉駕見之。若此人肯相輔佐，何慮天下不定乎！」玄德曰：「昔備在水鏡莊上，有雲：『伏龍、鳳雛，兩人得一，可安天下』。備再問之，但云『好，好』而已。莫非伏龍、鳳雛乎？」庶曰：「鳳雛者，襄陽龐統是也。伏龍正是諸葛孔明。皆是龐德公之所言也。」玄德踴躍而大歎曰：「今日方悟『伏龍、鳳雛』之語。何期大賢只在目前！非先生一言，備有眼如盲也！」後人謂徐庶走薦諸葛亮詩曰：<br />
　　痛恨高賢不再逢，臨歧哭別兩情濃。<br />
　　片言恰似春雷震，能使南陽起臥龍。<br />
　　又詩曰：<br />
　　四海蒼生在倒懸，豫州天下謾求賢。<br />
　　不因徐庶臨歧薦，怎得西川四十年？<br />
　　徐庶薦了孔明，再別上馬而去。玄德聞徐庶之語，似醉方醒，如夢初覺，方悟司馬德操之言也。引眾將回新野，便具卑辭厚幣之禮，同關、張前去請孔明。<br />
　　先說徐庶上馬，想玄德留戀之情，恐怕孔明不去，遂乘馬直至臥龍崗下馬，入莊見孔明。孔明問曰：「元直此來，必有事故？」庶曰：「庶本欲事劉玄德，為因老母被曹操所囚，馳書來召，乃捨此而往。庶臨行時，將公薦與玄德。望勿推阻，可往見之，當展平生之大才，不負夙昔之所學也。」孔明聞之，作色而言曰：「汝以我為享祭之犧牲乎？」拂袖而入。所言享祭之犧牲者，乃郊祀之牛，閒當以草料喂養，以衣綬錦，臨期殺之。此言因庶所相輕也。庶乃滿面羞慚，不辭而退，上馬趲程，而赴許昌見老母。正不知玄德來請孔明，還是如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
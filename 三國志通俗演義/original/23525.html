<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 第十一卷　周瑜南郡戰曹仁</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十一卷</br>　　周瑜南郡戰曹仁</font></h4>
			　　卻說孔明欲斬雲長，玄德乃告之曰：「昔吾弟兄三人結義之時，誓同生死；今日兄弟犯法，固當死罪，奈何違卻前盟。望權記過，後將功贖之。」眾皆哀告，孔明方才饒了。<br />
　　卻說周瑜收功點將，各各類功申報吳侯。所得降卒，盡行發付渡江。賞勞了畢，遂進兵攻取南郡即江陵也。前隊臨江下了寨，後分五營，周瑜居中。瑜與魯肅、程普共議玄德之事。軍士報復：「劉玄德使孫乾來與都督作賀。」瑜命請入。乾施禮畢，言：「主公特命乾再拜都督大德，輒有薄禮上獻。」瑜問曰：「玄德在何處？」乾答曰：「見移兵屯油江口。」今時江陵管下公安縣是也。瑜驚曰：「有孔明否？」乾曰：「敢有在彼。」瑜曰：「足下先回，某親來相謝也。」瑜納了禮物，孫乾先回。肅問瑜曰：「卻才都督為何失驚？」瑜曰：「劉備屯兵油江口，必有取南郡之意。我等費了許多軍馬，用了許多錢糧，害了許多生靈，眼覷南郡反手可得；彼等心懷不仁，要就見成，須放著周瑜不死！」肅曰：「當何策退之？」瑜曰：「我自去和他說話。若應允得，便罷；如不應允，未及他取南郡，先結果了劉備！」肅曰：「某願同往。」周瑜、魯肅引三千輕騎，徑投油江口來。<br />
　　卻說孫乾回見玄德，說周瑜親來相謝。玄德乃問孔明曰：「來意若何？」孔明笑曰：「那裡為這些薄禮肯來相謝。止為南郡而來。」玄德曰：「若提兵來，若何？」孔明曰：「他來便可如此如此應答。」玄德已知會了。孔明於油江口擺開戰船，岸上就列許多軍馬。人報周瑜引兵到來。孔明使趙雲領數騎來接。瑜見軍勢雄壯，心甚不安。行至營門外，玄德、孔明接著，請到帳中。各敘禮畢，兩邊對坐。玄德舉酒頻以美言致謝鏖兵之事。酒至數巡，瑜曰：「玄德公移兵在此，莫非有取南郡之意否？」玄德曰：「聞知足下欲取南郡，故來相助。若都督不取，備必取之。」瑜笑曰：「吾東吳久欲吞併漢江，今南郡已在掌中，如何不取？」玄德曰：「勝負不可預定。自古雲：『欺敵者亡。』又俗語雲：『事無必取。』曹操北歸，令曹仁守南郡等處，必有奇計。更兼曹仁勇不可當，但恐都督不能取耳。」瑜曰：「待吾取不得南郡，從公取之。」玄德曰：「子敬、孔明在此為證，都督卻休反悔。」瑜曰：「大丈夫一言既出，駟馬難追，何悔之有！」孔明曰：「都督此言極是公論。古人云：『天下者，非一人之天下，乃天下人之天下也。』先盡東吳去取；若不下，主公取之是也，有何不可哉！」周瑜相辭。<br />
　　玄德送瑜上馬而去，回問孔明曰：「卻才先生教備如此回答，雖一時間說了，輾轉尋思，於理未然。劉備孤窮一身，四海無置足之地，若得南郡，權且容身。不爭先教周瑜取去了，城池已屬東吳矣，卻如何得住？」孔明大笑曰：「當初亮勸主公取荊州，主公不聽，今日卻想耶？」玄德曰：「事已至此，無可奈何。」孔明曰：「不須主公憂慮。盡著周瑜去廝殺，早晚教主公在南郡城中高坐。」玄德問曰：「良計安在？」孔明曰：「只須如此如此。」玄德大喜，只理會在江口屯紮，按兵不動。<br />
　　卻說周瑜和魯肅回寨，肅曰：「都督如何也許玄德取城？」瑜曰：「吾彈指可得南郡，落的虛做人情。」隨問帳下將士曰：「誰敢先取南郡？」一人應聲而出，乃蔣欽也，躬身上帳曰：「某願取。」瑜曰：「汝為先鋒，可使徐盛、丁奉為副將，撥五千精銳軍馬，首先渡江。吾隨後以為應兵。」蔣欽領兵去了。<br />
　　卻說曹仁在南郡，先吩咐曹洪守夷陵以為犄角之勢，深溝高壘而不出戰。人報吳兵已渡漢江，必須迎之。仁曰：「堅守勿戰為上。」驍將牛金奮然而進曰：「吳兵臨城而不出戰，是怯也。況吾兵新敗，若不重扶銳氣，軍皆墮也。願借五百軍士，某當決一死戰！」仁從之，令牛金出馬，與丁奉更不答話。約戰四五合，丁奉敗走，牛金引五百軍士追趕入陣。奉指揮五千軍一裹，圍牛金於陣中，左右衝突，不能得出。曹仁在城上望見牛金困於垓心，慌教左右備馬。長史陳矯諫曰：「丞相以重任托付將軍，牛金不聽約束，妄自出戰，以致如此。假使便棄此數百人，何苦將軍輕出而救乎？」仁曰：「不然。牛金一失，則南郡不可保也。」遂披甲上馬，引麾下壯士數百騎出城。陳矯於城上助喊擂鼓。曹仁領兵離吳兵百餘步，逼於一溝之上。陳矯欲教曹仁只就那裡住紮，遙與牛金為勢。只見曹仁大呼一聲，驟馬就飛過淺溝。眾皆奮力而過。仁獨當先，揮刀殺過吳陣。徐盛迎之，不能當抵。曹仁殺到垓心，救出牛金。仁回顧尚有數十騎在陣不能得出，遂復回突入重圍，所到之處莫敢攔阻，又救出這一彪軍馬。正遇蔣欽攔路，仁奮力衝散。牛金助威，仁弟曹純亦引兵出，混殺一陣，吳軍大敗。曹仁得勝，緩緩而回。陳矯等迎門接著，舉杯稱賀：「將軍真天神也！」<br />
　　卻說蔣欽兵敗，折軍數多，回見周瑜。瑜大怒，欲斬之，眾將告免。瑜即點兵要與曹仁決戰，甘寧出曰：「都督未可造次。今曹仁令曹洪據守夷陵，為犄角之勢；某願乞精兵三千，徑取夷陵，都督然後可取南郡也。」瑜服其論，先教甘寧領三千兵，攻打夷陵。早有細作渡江報知曹仁，仁慌與陳矯商議。矯曰：「將軍若不救夷陵，則南郡必有失也。」仁從之，遂令曹純並騎將牛金，暗地領兵三千救曹洪。純乃先使人報知曹洪，令洪在前誘敵，「吾當斷後」。<br />
　　卻說甘寧引兵至夷陵，洪出與甘寧交鋒。戰有二十餘合，洪敗走，寧奪了夷陵。至黃昏時，曹純、牛金兵到，兩下相合，圍了夷陵。探馬飛報周瑜，備說甘寧困於夷陵城中。瑜大驚，程普曰：「可急分兵救之。」瑜曰：「此處正當衝要之地，若分兵去救，倘曹仁引兵襲來，兩下皆誤。」呂蒙突然而出曰：「甘興霸乃江東股肱之臣也，若不救之，何以使人哉？」瑜曰：「吾欲自往救之。留何人當此大任？」呂蒙曰：「留凌公續當之。蒙以為前驅，都督斷後，不須十日，必和凱歌。」瑜曰：「未知凌公續敢當此任乎？」凌統曰：「若十日為期，可當之；十日之外，不稱其職矣。」瑜大喜，留兵萬餘付與凌統，即日起兵投夷陵來。蒙對瑜曰：「夷陵南僻小路，取南郡極便。只是山路隘險，可差五百小軍去小路上斲倒柴薪，斷絕此處。敵軍若走，可得其馬；如勝則連夜盡兵，便襲南郡，一鼓而可得也。」瑜從之，問誰可突圍而入以救甘寧。周泰出曰：「某願往。」即時綽刀上馬，直殺入曹軍之中，徑到城下。甘寧望見周泰至，自出城迎之。共說都督自提兵至。寧傳令，教軍士嚴裝飽食，來日內應。<br />
　　卻說曹洪、曹純、牛金共議甘寧之事，洪曰：「即目周瑜兵至，怎生迎敵？」牛金曰：「先使人報南郡，然後某為先鋒迎之。」洪遣人報曹仁。次日，吳兵至，鼓聲大震，曹兵迎之。比及交鋒，甘寧、周泰分兩路殺出，曹兵大亂，吳兵四下掩殺。曹洪、曹純、牛金果然投小路而走，亂柴滿道，馬不能行，盡皆棄馬而走。吳兵得馬三百餘匹。周泰驅兵日夜趕到南郡，正遇曹仁軍馬。兩軍混戰，天色已晚，各自收兵。<br />
　　且說曹仁到城中與眾商議，曹洪曰：「目前失了夷陵，勢已危急，何不拆開丞相遺計觀之，以解此危？」曹仁曰：「汝言正合吾意。」遂拆書觀之。此計如何，且聽下回分解，便知端的。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
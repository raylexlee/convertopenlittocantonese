<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　雲長策馬刺顏良</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>雲長策馬刺顏良</font></h4>
			　　公曰：「二嫂嫂為何悲泣？」甘夫人曰：「我夜夢皇叔身陷於土坑之內，覺與糜氏論之，想在九泉之下矣！」關公曰：「夢境之事，不可憑信。此是嫂嫂心想之故也。請勿憂慮。」公再三寬釋。<br />
　　正值曹操請公赴宴，公辭二夫人來見操。操見公有淚容，乃問其故。公曰：「二嫂思兄日久痛哭，不由某心不悲也。」操笑而寬解之，頻以酒勸。公酒後，自綽其髯而言曰：「生不能報國家，而背其兄，徒為人也！」操問曰：「雲長髯有數乎？」公曰：「約數百根。每秋月約退三五根。冬月多以皂紗裹之，恐其斷也。如接見賓客，則旋解之。」操取紗錦二疋作囊，賜關公包髯。<br />
　　次日，早朝見帝。帝見關公一紗錦袋垂於胸次，帝問之。關公奏曰：「臣髯頗長，丞相賜囊貯之。」帝令當殿披拂，過於其腹。帝曰：「真美髯公也！」因此朝廷呼為「美髯公」也。<br />
　　操見關公但得所賜，未嘗歡喜。忽一日，操請公宴。臨散，送公出府，見公馬瘦，操曰：「公馬因何瘦？」公答曰：「賤軀頗重，馬不能乘，因此常瘦。」操令左右備馬一匹來。須臾，使關西漢牽至，身如火炭，眼似鑾鈴。操指曰：「公識此馬否？」公曰：「莫非呂布所騎赤兔馬乎？」操曰：「然。吾未嘗敢騎，非公不能乘。」連鞍奉之。關公拜謝。操怒曰：「吾累賜美女金帛，未嘗下拜；今吾賜馬，喜而再拜，何賤人而貴畜耶？」公曰：「吾知此馬日行千里，今幸得之，若知兄長下落，雖有千里，可一日而見面也。」操愕然而悔。關公辭去。操喚張遼曰：「吾待雲長不薄，常懷去心，何也？」遼曰：「容某探其情，即當回報。」<br />
　　張遼次日往見關公，因共話間，遼曰：「某薦兄在丞相處，不曾落後乎？」公曰：「感激丞相，待我甚厚。只是吾身在此，心在兄處。」遼曰：「兄言差矣！凡大丈夫處世，不分輕重，非丈夫也。吾思玄德待兄，未必過於丞相；兄只懷去念，何故也？」公曰：「吾足知曹公待我甚厚。奈吾受劉將軍恩厚，誓以共死，不可背之。吾終不留此。必立效以報曹公，然後方去。」遼曰：「倘玄德棄世，公何所歸乎？」公曰：「願從於地下耳。」遼知公終不可留，乃告退。<br />
　　遼自思曰：「若以實告曹公，恐傷雲長性命；若不實告，又恐非事君之道。」喟然歎曰：「曹公，君父也；雲長，弟兄也。以兄弟之情而瞞君父，此不忠也。寧居不義，不可不忠。」遂入室以實告。操曰：「雲長欲與劉備生死同處，必不留也。」操歎曰：「事主不忘其本，此天下之義士也！此人何時可去？」遼曰：「彼言必欲立功，以報丞相方去。」操又歎曰：「仁者之人也！」荀彧曰：「若不教雲長立功，未必便去。」操曰：「然。」<br />
　　且不言雲長事。卻說玄德在袁紹處，旦夕煩惱。紹曰：「玄德何故常有憂也？」玄德曰：「二弟不知音信，妻小陷於曹賊；上不能報國，下不能保家，安得不憂也？」紹曰：「吾欲進兵赴許都久矣。方今春暖，正好興兵。」便商議破曹之策。田豐諫曰：「曹操既破徐州，則許都非空虛也。操善用兵，變化無方，眾雖少，未可輕也，不如以久持之。將軍據山河之固，擁四州之眾，外結英雄，內修農戰，然後揀其精銳，分為奇兵，乘虛迭出，以擾河南，救右則擊其左，救左則擊其右，使敵疲於奔命，民不安業。我未勞而彼已困，不及二年，可坐克也。今釋廟勝之策，而決成敗於一戰，若不如志，悔無及矣！」紹曰：「且容我思之。」紹問玄德曰：「田豐勸我固守，何如？」玄德曰：「弄筆書生，不樂征伐，坐度朝夕，以受俸祿，使將軍失其大義於天下也。」紹曰：「玄德言者甚善。」遂只顧點兵。田豐又入強諫，紹怒曰：「汝等弄文輕武，使我失其大義！」田豐頓首曰：「若不聽某良言，出師必不利也。」紹大怒，欲斬之。玄德力勸，乃囚於獄中。紹移檄州郡，數操罪惡，各請相助。沮授見田豐下獄，乃會其宗族，盡散家財與之，言曰：「吾隨軍而去，勢存，則威無不加；勢亡，則一身不保也！哀哉！」眾皆下淚送之。<br />
　　紹譴大將顏良作先鋒，進攻白馬。白馬者，今屬華州。沮授諫曰：「顏良生性促狹，雖驍勇，不可獨任。」紹曰：「吾之上將，非汝等可料也。」大軍進行奔黎陽，東郡太守劉延慌告急許昌。曹操急收拾起行。關公知白馬告急，欲自往，遂入相府，見曹公曰：「聞丞相兵動，某願為前部，立功以報之。」操曰：「未敢煩將軍遠勞，早晚卻來相請也。」公自退。操引兵十五萬，分三隊而行。於是劉延連絡不絕告急。操先提五萬軍馬，親臨白馬，靠土山扎住。遙望山前平川曠野之地，顏良前部精兵十萬，排成陣勢。操見駭然，未交戰。紹首將出馬。操回顧，與呂布舊將宋憲曰：「吾聞汝乃呂布之猛將，何不戰顏良？」宋憲欣然領諾，綽槍上馬，直出陣前。顏良橫刀立馬，貌若靈官，立於門旗下。宋憲徑來取良。良大喝一聲，縱馬來迎。戰不三合，手起刀落，斬宋憲於陣前。曹操大驚曰：「真勇將也！」魏續曰：「殺吾同伴，願去報仇！」操許之。續上馬持矛，徑出陣前，大罵顏良：「吾今殺汝！」良更不答話，交馬一合，照頭一刀，劈魏續於馬下。操曰：「誰敢當之？」徐晃願出。操令急迎之。徐晃出馬，與良戰二十合，敗回本陣。諸將慄然。操收軍，良亦引軍退去。<br />
　　操見連折二將，心中憂悶。程昱曰：「吾舉一人，可敵顏良。」操問是誰，昱曰：「非關公不可。」操曰：「吾恐他立了功便去。」昱曰：「丞相又愛之，又疑之，何不取來，兩強相並？如勝則重用，如敗則決疑。」操曰：「善。」遂差人去請關公。公聞知來請，大喜，遂辭二夫人。夫人曰：「叔今此去，可打聽皇叔消息。」公曰：「專為此耳！」急急要去。<br />
　　公上赤兔馬，手提青龍刀，引從者數個，直至白馬來見操。操請公坐定，敘說：「顏良勇誅二將，連日諸將敗者及多，勇不可當，特請雲長商議。」公曰：「容某觀其動靜。」操置酒相待。忽報顏良搦戰，操引關公上土山觀之。操與公坐，諸將環立。曹操指山下顏良排的陣勢，四方八面，旗幟刀槍，森布有威，乃與關公曰：「河北人馬，如此雄哉！」公答曰：「吾觀之，若土雞瓦犬耳！」不能鳴吠，皆無用之物也。操又指曰：「將帥布列，旌旗節鉞，人如猛虎，馬似毒龍，其勢壯哉！」公答曰：「猶金弓玉矢耳！」不能弛張射發，亦無用之物也。操又指曰：「麾蓋之下，持刀立馬者，乃顏良也。」關公舉目看之，見其人繡袍金甲，相貌威嚴。公謂操曰：「吾觀顏良，如插標賣首耳！」如插草標賣其頭也。操曰：「非可輕視。」關公起身曰：「某雖不才，願去萬軍中取首級來獻丞相。」張遼曰：「軍中無戲言，雲長不可忽也。快牽馬來！」<br />
　　公奮然上馬，倒提青龍刀，跑下土山，將盔取下放於鞍前，鳳目圓睜，蠶眉直豎，來到陣前。河北軍見了，如波開浪裂，分作兩邊，放開一條大路，公飛奔前來。顏良正在麾蓋下，見關公到來，恰欲問之，馬已至近。雲長手起，一刀斬顏良於馬下。中軍眾將，心膽皆碎，拋旗棄鼓而走。雲長忽地下馬，割了顏良頭，拴於馬項之下，飛身上馬，提刀出陣，似入無人之境。河北兵將未嘗見此神威，誰敢近前。良兵自亂。曹軍一擊，死者不可勝數，馬匹器械搶到極多。關公縱馬上山，眾將盡皆稱贊。公獻首級於曹操面前。原來顏良辭袁紹時，劉玄德曾暗囑曰：「吾有一弟，乃關雲長也，身長九尺五寸，須長一尺八寸，面如重棗，丹鳳眼，臥蠶眉，喜穿綠錦戰袍，騎黃驃馬，使青龍大刀，必在曹操處。如見他，可教急來。」因此顏良見關公來，只道是他來投奔，故不準備迎敵，被關公斬於馬下。操曰：「將軍神威也！」關公曰：「某何足道哉！吾弟燕人張益德，於百萬軍中取上將之頭，如探囊取物。」操大驚，回顧左右曰：「今後如遇燕人張益德，不可輕敵。」令寫於衣袍襟底以記之。史官故書「刺」字者，就裡包含多少，有刺顏良詩為證。前三首，贊關公刺顏良；後一首，專道關公薦張飛英勇。詩曰：<br />
　　望蓋揮鞭騎若風，將軍飛入萬軍中。<br />
　　馬奔赤兔翻紅霧，刀偃青龍起白雲。<br />
　　虎豹墮牙山鳥靜，鳳凰墜羽樹林空。<br />
　　歷觀史記英雄將，誰似雲長白馬功！<br />
　　又詩曰：<br />
　　白馬當年事困危，將軍立效乾功時。<br />
　　斬頭出陣來無阻，策馬提刀去莫追。<br />
　　壯志威風千古在，英雄氣概萬夫奇。<br />
　　堂堂廟貌人贍仰，忠勇惟君更有誰？<br />
　　又詩曰：<br />
　　千萬雄兵莫敢當，單刀匹馬刺顏良。<br />
　　只因玄德臨行語，致使英雄束手亡。<br />
　　又詩曰：<br />
　　來往軍中膽氣高，平欺許褚勝張遼。<br />
　　又誇益德真勇猛，致使當陽喝斷橋。<br />
　　卻說顏良的殘敗軍馬急奔回，半路迎接見袁紹，報說被一赤面皮、使青龍大刀一勇將，匹馬奔入陣來，一刀斬顏良而去，因此大敗。袁紹大驚，問曰：「此是何人也？」帳前沮授曰：「此人必是劉玄德之弟關雲長也。」袁紹大怒曰：「汝兄弟關某斬吾愛將，汝必然通謀也，留爾何用！」即喚刀斧手推出玄德，斬訖報來。未知玄德性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
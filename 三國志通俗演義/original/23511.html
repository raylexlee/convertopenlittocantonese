<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮智說周瑜</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮智說周瑜</font></h4>
			　　吳夫人曰：「先姐遺言，乃伯符之語：內事不決，問張昭；外事不決，問周瑜。何不請公瑾而問之？」權大喜，即時差使往鄱陽請周瑜回。原來周瑜在鄱陽湖訓練水軍，聽得曹操軍在漢上，星夜歸到柴桑。舡已到岸，飛報將來。魯肅與周瑜最厚，先來接著，將前項事告訴。周瑜曰：「子敬休憂，瑜胸中自有主張。兄可引孔明來相見為幸。」魯肅上馬去了。<br />
　　周瑜方歇息，人報曰：「張昭、顧雍、張紘、步騭四人來相探。」瑜迎接入堂。問慰禮畢，張昭便言曰：「都督知江東之利害否？」瑜曰：「未知也。」昭曰：「曹操引百萬之眾，屯集漢上，昨傳檄文至此，欲請主公會獵於吳。雖有相吞之意，終不曾見其形跡。昭等力請吳侯降之，庶免江東之禍。魯子敬從江夏帶劉豫州軍師諸葛亮至此，只為彼事，欲救其急，故下說詞以挑之吳侯。子敬執迷不悟。正欲待都督一決，幸得回來。望以片言勸吳侯降曹，免使江東六郡生靈受刀兵之危，乃公之陰騭也。」瑜曰：「公等之見皆同否？」顧雍等曰：「所議皆同。」周瑜曰：「吾亦欲降久矣。公等暫回。明日早見吳侯，自有定議。」昭等辭退。<br />
　　人報曰：「有程普、黃蓋、韓當等一班戰將來見都督。」瑜出迎。至坐客，各各問慰了當，程普等曰：「都督知江東早晚屬他人否？」瑜曰：「未知也。」普曰：「吾等自隨討虜將軍開基創業，次後與將軍削平禍亂，大小數百戰，遍體瘡痍，方才占得六郡城池，非一死也。今君侯聽謀士之言，欲納降曹操，此乃萬代之恥笑乎！吾等寧死而不辱君侯！特請都督決一言而興兵，吾等願效死戰。」周瑜曰：「將軍等所見皆同否？」黃蓋昂然而起，以手舉其額曰：「吾頭寧斷，誓不降操！」韓當等齊應之曰：「不降！」周瑜曰：「吾正欲與曹操決戰，誰肯降也！請諸將暫回，瑜自有定議。」程普等辭退。<br />
　　人報諸葛瑾、闞澤、呂范、朱治等一班文官相探。瑜請入，各敘禮畢，諸葛瑾曰：「聞舍弟自漢上來，其言劉豫州共結好破曹公，文武商議不定。是舍弟為使，瑾不敢多言，專等都督來決此事。」瑜曰：「以公道論之，若何？」瑾曰：「降者易安，戰者未保。」周瑜笑曰：「吾自有主張。來日同至府下定議。」瑾等辭退。<br />
　　又報曰：「呂蒙、甘寧等一班兒相見。」瑜請入。所說此事，有要戰者，有要降者，互相爭論。瑜曰：「不必多言，來日都到府下公議。」周瑜冷笑不止，命左右秉燭。<br />
　　人報魯子敬與孔明在於門首。瑜出中門相等，迎孔明至客位，敘禮罷，分賓主而坐。肅先問瑜曰：「今操驅眾南侵，吳主不能決，一聽於將軍。將軍意下安在哉？」瑜曰：「今曹公興兵，以天子為名，師不可拒，勢不可遏；戰則易敗，降則易安。吾已主定，來日見討虜，便遣使納降。」魯肅愕然曰：「君言差矣！江東基業自破虜開創到今，已歷三世，豈可一旦而廢之？孫伯符棄世以來，外事托付將軍，欲保全國家，乃為太山之靠，今何從懦夫之議耶？」瑜曰：「江東六郡，生靈無限；若罹音梨大禍，必主怨於吾，故以降之。」肅曰：「不然。夫以將軍之英雄，以東吳之險固，操未必便能侵江東也。」二人爭辯。孔明袖手冷笑。瑜曰：「先生何故哂笑之耶？」孔明徐徐答曰：「亮不笑別，笑子敬不識時務也。」肅亦愕然，曰：「孔明如何反笑我不識時務？」孔明曰：「公瑾主意降操，正合理也。」瑜曰：「孔明乃識時務之士也，必知吾所見矣。」肅曰：「孔明，你也如何說吾？」孔明曰：「操極善用兵，彷彿孫、吳，天下莫敢當者，真英雄也！舊只有呂布、袁術、袁紹、劉表可與對敵。今數人皆被曹滅，天下亦無人矣。獨有劉豫州不識時務也，強為爭衡。今孤身江夏，存亡未保。將軍所主降者，可以保妻子，可以全富貴。國祚遷移，付之天命，何足惜哉！」魯肅大怒曰：「汝教吾主屈膝受辱於國賊乎？」孔明曰：「愚有一計，並不勞牽羊備酒，納土獻印；亦不須親自渡江；只須遣二文官，扁舟送二人到江上。操一得之，百萬之眾，卸甲卷旗，望北而去矣。」周瑜曰：「用那二人可退操兵？」孔明曰：「江東去此二人，如大林飄二葉，似千倉減二粟耳。雖如此之輕，足稱曹操之願。」瑜又問：「果用何人也？」孔明曰：「亮居隆中時，有北郡人言操去漳河邊新造一台，名曰銅雀台，以應其瑞，限一千日工畢。曹操平生酒色之輩，酷愛婦人，久聞江東橋公有二女，長曰大橋，次曰小橋，有沉魚落雁之容，閉月羞花之貌。操有誓曰：『吾一願得天下以為帝王，掃平四海；二願得江東二橋，置於銅雀台，以為晚年之樂，雖死無恨矣。』今操引百萬之眾，虎視江南，實為此二女也。將軍何不去尋橋公，以千金買此二女，差人送與曹操？操得，稱心滿意，必星夜回鄴矣。此范蠡獻西施之計，何不速為之？」周瑜曰：「有何驗證？」孔明曰：「曹操第三子曹植，字子建，下筆成文。操命其子作一賦，名曰《銅雀台賦》。賦中之意，單道他家合為天子，誓取二橋。」瑜曰：「記否？」孔明曰：「吾愛文章之華美，常暗誦，一字不忘。」瑜曰：「請誦一遍。」孔明即朗誦《銅雀台賦》云：<br />
　　從明後而嬉游兮，登層台以娛情。見太府之廣開兮，觀聖德之所營。建高門之嵯峨兮，浮雙闕乎太清。立中天之華觀兮，連飛閣乎西城。臨漳水之長流兮，望園果之滋榮。列雙台於左右兮，玉龍與金鳳。挾『二橋』於東南兮，若長空之螮蝀音帝東。俯皇都之宏麗兮，瞰雲霞之浮動。忻群材之來萃兮，協飛熊之吉夢。仰春風之和穆兮，聽百鳥之悲鳴。雲天垣其既立兮，家願得雙逞。揚仁化於宇宙兮，盡肅恭於上京。惟桓、文之為盛兮，豈足方乎聖明？休矣！美矣！惠澤遠揚。翼佐我皇家兮，寧彼四方。同天地之規量兮，齊日月之輝光。永貴尊而無極兮，等君壽於東皇。御龍旗以遨遊兮，周鸞駕而周彰。思化及乎海宇兮，嘉物阜而民康。願斯台之永固兮，樂終古而未央！<br />
　　周瑜聽罷，踴躍離坐，指北而罵曰：「老賊欺吾太甚！」孔明急起而止之曰：「昔匈奴累侵疆界，漢天子許以公主和親，元帝曾以明妃嫁之，何惜民間二女乎？」瑜曰：「雖民間之女，大橋是討虜將軍孫伯符主婦，小橋乃吾之妻也。」孔明曰：「惶恐！惶恐！亮實不知也。失口亂言，死罪！死罪！」瑜曰：「吾與老賊誓不兩立矣！」孔明曰：「事要三思，莫令後悔。」瑜曰：「吾承孫伯符之寄托，安有辱身屈己降曹之理也。適來此言，故反說以釣諸公耳。吾自離鄱陽湖，便起北伐之心，雖刀斧加頭，不可易也。望孔明助一臂之力，同破曹賊！」孔明謝曰：「將軍不棄，願施犬馬之勞，早晚拱聽驅策。」這是孔明能處。後史官單道激孫權，說周瑜詩曰：<br />
　　口若懸河水逆流，風雷舌上運機籌。<br />
　　高談善動周公瑾，雄辯能驚孫仲謀。<br />
　　立志便分三國定，鏖兵應為二橋羞。<br />
　　孔明當日心無量，西蜀東吳一旦休！<br />
　　周瑜大怒不息，與孔明曰：「來日到府下便議興兵，望公助之。」孔明與魯肅同出，相別而去，來日見吳侯議興兵破曹操。未知還是如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹操起兵伐董卓</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹操起兵伐董卓</font></h4>
			　　陳宮臨欲下手，思曰：「我為國家，跟他到此，殺之不義，不若棄之。」宮插劍入鞘上馬，未及天明，自投東郡去了。操覺來，不見陳宮，尋思：「此人見我說了這兩句，疑我不仁，棄之而去。吾當急往，不可久留。」<br />
　　操連夜到陳留，尋見父親說上項事，欲散家資，招募義兵。父言：「資少，恐不成事。此間有衛弘，舉孝廉，疏財仗義。其家巨富，若得相助，事可圖矣。」操置酒張筵，拜請衛弘到家，告曰：「今漢室無主，董卓專權，篡國害民，天下切齒。操欲立扶社稷，恨力不足耳。公乃忠義丈夫，故哀告耳。」弘曰：「吾有是心久矣，恨無效力之人。既孟德有大志，願將家資相助。」操大喜；先發矯詔，馳報各道，然後招集義兵，豎起招兵白旗一面，上書「忠義」二字。<br />
　　是日清早，應募之士，如雨駢集。有一人從眾中出曰：「某與明公願為吏，討董卓。」操問之。其人乃陽平衛國人也，姓樂，名進，字文謙。身材短小，膽量過人。操留為帳前吏。是日兄弟二人，各引壯士三千餘人，來投曹操：一人覆姓夏侯，名惇，字元讓，沛國譙人也，乃夏侯嬰之後。自小習槍棒。年十四，從師學槍法。有人辱罵其法，惇提刀殺之，逃命於外方。聞知曹操起兵，與同族弟夏侯淵來協助。淵字妙才。此二人皆操之弟兄。操之父曹嵩原是夏侯氏之子，過房與曹家，因此是親。不數日，曹操兄弟曹仁並曹洪，引千餘兵，來助曹操。曹仁，字子孝；曹洪，字子廉。此二人弓馬熟閒，武藝精通。曹操大喜，於村中調練人馬。一人持槍而來，於曹操面前大呼曰：「願從將軍，以誅國賊！」操問之。其人姓李，名典，字曼成，山陽巨鹿人也。於操前施逞槍法，問答如流。操喜。衛弘盡出家財，置辦衣甲旗旛。四方送糧食者，不計其數。曹兵壯士五千，屯於陳留。<br />
　　時袁紹得操嬌詔，乃聚麾下將士，商議起兵。有田豐、沮授、許攸、審配、郭圖、顏良、文丑文臣武將，整整齊齊，各懷報國之心，盡有匡君之志。引兵三萬，離渤海來與曹操會盟。操作檄文以達諸郡。檄文曰：<br />
　　操等謹以大義佈告天下：董卓欺天罔地，滅國弒君；穢亂宮禁，殘害生靈；狠戾不仁，罪惡充積。今奉天子密詔，大集義兵，誓欲掃清華夏，剿戮群凶。望興仁義之師，來赴忠烈之會，扶持王室，拯救黎民。檄文到日，速可奉行。<br />
　　操發檄文去後，各鎮諸侯皆起兵：<br />
　　第一鎮，交遊豪俊，結納英雄，後將軍、南陽太守袁術字公路。<br />
　　第二鎮，貫通諸子，博覽九經，冀州刺史韓馥字文節。<br />
　　第三鎮，闊論高談，知今博古，豫州刺史孔伷字公緒。<br />
　　第四鎮，孝悌仁慈，屈己待士，兗州刺史劉岱字公山。<br />
　　第五鎮，仗義疏財，揮金似土，河內郡太守王匡字公節。<br />
　　第六鎮，賑窮救急，志大心高，陳留太守張邈字孟卓。<br />
　　第七鎮，恩惠及人，聰敏有學，東郡太守喬瑁字元偉。<br />
　　第八鎮，忠直元亮，秀氣文華，山陽太守袁遺字伯業。<br />
　　第九鎮，有謀多智，善武能文，濟北相鮑信字允誠。<br />
　　第十鎮，聖人宗派，好客禮賢，北海太守孔融字文舉。<br />
　　第十一鎮，武藝超群，威儀出眾，廣陵太守張超字孟高。<br />
　　第十二鎮，仁人君子，德厚溫良，徐州刺史陶謙字恭祖。<br />
　　第十三鎮，名鎮羌、胡，聲聞夷夏，西涼太守馬騰字壽成。<br />
　　第十四鎮，聲如巨鍾，丰姿英偉，北平太守公孫瓚字伯珪。<br />
　　第十五鎮，隨機應變，臨事勇為，上黨太守張楊字稚生。<br />
　　第十六鎮，英雄冠世，剛勇絕倫，烏程侯、長沙太守孫堅文台。<br />
　　第十七鎮，四世三公，門多故吏，祁鄉侯、渤海太守袁紹字本初。<br />
　　諸路軍馬，多少不等，有三萬者，有一二萬者，各領文官武將，投洛陽來。<br />
　　且說一路軍馬，乃北平太守，統領幽州，官拜奮武將軍、薊侯，覆姓公孫，單名瓚，遼西令支人也。統領精兵一萬五千人起發，路經德州平原縣過。軍馬正行之間，遙見桑樹叢中，一面黃旗，數騎來迎，遠遠看見公孫瓚下馬。瓚視之，乃劉玄德也。瓚亦下馬問曰：「賢弟何故在此？」玄德曰：「兄長失忘？舊日蒙兄保委備為平原縣令，因此出城閒行，偶遇尊兄到此，乃大幸也。就請兄長入城歇馬。」云云。瓚指關、張而問曰：「此何人也？」玄德曰：「此是關某、張飛，備結義兄弟也。」瓚曰：「乃同破黃巾者乎？」玄德曰：「皆此二人之力也。」瓚曰：「有何爵祿？」玄德答曰：「關某為馬弓手，張飛為步弓手。」瓚曰：「呀，空埋了大丈夫耳！今董卓作亂，天下諸侯共往誅之。賢弟可棄其為官，一同討賊，力扶漢室，若何？」玄德曰：「願往。」張飛曰：「當日若容我殺了此賊，免有今日之事。」關某曰：「事已至此，收拾前行。」玄德、關、張引數騎跟公孫瓚來。<br />
　　且說那十八路諸侯，那一路先到？此人身長八尺，英雄雙全，橫跨三江，威服六郡，富春人也。姓孫，名堅，字文台。後人有詩贊文台曰：<br />
　　誰道江南少將才？明星夜夜照文台。<br />
　　欲誅董卓安天下，為首長沙太守來。<br />
　　曹操接著孫堅。眾諸侯陸續皆到，各自安營下寨，連接二百餘里。操乃宰牛殺馬，大會諸侯，商議進兵之策。太守王匡曰：「今奉大義，必立盟主,眾聽約束，然後進兵。」遞互相讓。操曰：「袁本初四世三公，門多故吏，漢朝名將之裔，可為盟主。」紹再三推辭。眾皆曰：「非本初不可為也。」紹方應允。<br />
　　次日，築台三層，遍列五方旗幟，上建白旄黃鉞，兵符將印，請紹登壇。紹整衣佩劍，慨然而上，焚香再拜。其盟曰：<br />
　　漢室不幸，皇綱失統。賊臣董卓，乘釁縱害，禍加至尊，虐流百姓，大懼淪喪社稷，剪覆四海。紹等糾合義兵，並赴國難。凡我同盟，齊心戮力，以致臣節。隕首喪元，必無二志。有渝此盟，俾墜其命，無克遺育。皇天后土，祖宗明靈，實皆鑒之！<br />
　　讀畢，歃血。眾等因其辭氣慷慨，遂皆涕泣橫流。聞其言者，雖卒伍廝養，莫不切齒踴躍，共思誅討逆賊董卓。及歃血已罷，下壇。眾皆扶紹升帳，侍坐。各施禮罷，兩行依爵位年齒，分列而坐。<br />
　　操行酒數巡，言曰：「今日既立盟主，各聽調遣，同扶天下，勿以強弱計較。」紹曰：「吾無壓眾之心，汝等推戴我為盟主，有功者必賞，有罪者必罰。國有常刑，軍有紀律，各宜遵守，毋得違犯。」眾皆曰：「惟命是聽。」紹曰：「吾弟袁術總督糧草，應付諸營，無使有缺。誰肯為前部先鋒，直抵沂水關下，誘賊相持？餘皆各據險要，以為接應。」長沙太守孫堅出曰：「堅雖不才，願為前部。」紹曰：「文台勇烈，可稱此職。」隨即捧杯作賀。連忙引本部人馬，大刀闊斧，奔沂水關來。<br />
　　有守關將差流星馬往洛陽丞相府告急。董卓自專大權之後，每日飲宴，更深方散。李儒接得告急文字，徑來稟覆丞相。董卓大驚，急聚眾將商議。卓曰：「今袁紹、曹操聚各路太守軍馬直抵關前，眾將有何妙計？」溫侯呂布挺身出曰：「父親勿慮。吾覷關外眾多諸侯如草芥，親提虎狼之師，盡斬其首，懸於都門，呂布之願也。」卓大喜曰：「吾有奉先，高枕無優矣！」言未絕，呂布背後一人高聲而出曰：「殺雞焉用牛刀？不必溫侯有勞虎威。吾觀斬眾諸侯首級，如探囊取物。」卓視之，其人身長九尺，面如噀血，虎體狼腰，豹頭猿臂。關西人也，姓華，名雄，卓帳前第一員驍將。卓聽其言大喜，加為驍騎校尉，撥馬步軍五萬，一同李肅、胡軫、趙岑連夜便起，飛奔沂水關來。<br />
　　卻說眾諸侯內，有濟北相鮑信，尋思：「孫堅為其前部，若乾了大功，都不顯我等。」暗撥其弟鮑忠，先將馬步軍三千，徑抄小路，直到關下搦戰。華雄引鐵騎五百，飛下關來，大喝：「賊將休走！」鮑忠急待退，被華雄手起刀落，斬鮑忠於馬下，生擒將校極多。華雄飛馬，親提鮑忠首級，直來相府獻功。卓賜雄重賞，又與鐵甲馬軍一千。雄辭董卓，上馬，部領出城，投沂水關扎住大寨。卓使人加雄為都督，且傳曰：「慎勿下關輕敵！」<br />
　　卻說孫堅引四將直至關前。那四將？第一個，右北平土垠音銀人，姓程，名普，字德謀，使一條鐵脊蛇矛，東吳第一員上將。第二個，姓黃，名蓋，字公覆，零陵人也，使鐵鞭。第三個，姓韓，名當，字義公，遼西令支人也，使口大刀。第四個，姓祖，名茂，字大榮，吳郡富春人也，使雙刀。孫堅披爛銀鎧，裹赤幘，赤幘，即蜀錦抹額之類也。騎花鬃馬，橫古錠刀，指關上而罵曰：「助惡匹夫，何不早降！」華雄副將胡軫曰：「某下關必斬孫堅首！」雄與兵三千，排列出關。堅見胡軫出馬，卻欲自出。程普飛馬挺矛，直取胡軫。鬥不數合，程普刺中胡軫咽喉，死於馬下。一陣直殺上關，關上矢如雨下。孫堅引兵回至梁東屯住。<br />
　　堅使人於袁紹處報捷，就於袁術處催糧。或譖：「孫堅乃江東之猛虎，若打破洛陽，殺了董卓，正是除狼而得虎也。今不可與糧，彼軍必散。」術聽之，不發糧草。堅軍缺食，軍中自亂。細作報上關來。李肅與華雄商議：「我引一軍從小路下關，襲孫堅寨後。汝可半夜到堅寨，必然擒矣。」雄喜，連晚教軍飽餐一頓，披掛了下關。<br />
　　是夜月白風清。比及到堅寨，時已是半夜，鼓噪直進。堅披掛，慌忙上馬，正遇華雄。兩馬相交，鬥不到數合，寨後李肅軍到，竟天放火。孫堅軍人無糧食，四下裡亂攛。堅撥回馬走，四下裡喊聲不絕。程普、黃蓋、韓當各不相顧，止有祖茂跟定孫堅，與數十騎突圍而出。背後華雄追堅，堅勒回馬又戰十餘合。堅敗，雄趕來。堅連放兩箭，皆被華雄躲過；盡力氣放第三箭，力大拽折了鵲畫弓，棄弓縱馬穿林而走。祖茂曰：「主公頭上赤幘射目，雄望之，心不捨。可脫幘與茂戴之。」<br />
　　堅就馬上換了祖茂盔，分兩路而走。華雄見赤幘者投東，引軍投東追趕。孫堅從小路得脫。祖茂被華雄追趕至急，將赤幘掛於人家燒不盡庭柱上，卻於樹後潛躲。華雄軍遙見赤幘，四面圍定，不敢向前；用箭射之，方知是計。遂向前取了赤幘時，華雄縱馬尋祖茂。茂於林後，揮雙刀欲劈雄。雄大喝一聲，將祖茂一刀砍於馬下。雄引兵上關。<br />
　　程普、黃蓋、韓當都來尋見孫堅，再收拾軍馬屯紮。堅為折了鄉人祖茂，傷感不已。<br />
　　卻說大寨袁紹升帳，忽流星馬報孫堅大折了一陣，祖茂歿於軍中。紹大驚曰：「誰想孫文台折於華雄之手！他孤軍在外難紮寨，有恐有劫寨兵來。」令人取回大寨計議。云云。請眾諸侯商議，都皆到了，只公孫瓚後至，紹請入帳上列坐。紹曰：「前日，鮑將軍弟不遵調遣，擅自進兵，殺身喪命，折了許多軍士。今者，孫文台又敗於華雄，挫動銳氣。」諸侯並皆不語。紹舉目遍視，見公孫瓚背後立著三人，容貌異常，都背後冷笑。紹問曰：「公孫太守背後何人也？」瓚呼玄德出，曰：「此乃自幼同舍兄弟，平原令劉備是也。」曹操曰：「莫非破黃巾劉玄德否？」瓚曰：「然。」令劉玄德見。紹曰：「破黃巾有功來？」瓚將玄德功細說一遍。紹曰：「既是漢室宗派，取座來。」命坐。備曰：「小縣令安有坐禮。」紹曰：「吾非敬汝名爵，吾敬汝是帝室之胄，於國多曾有功。」玄德拜謝，於階下末座，關、張叉手侍立於後。<br />
　　正商議，探子來報：「華雄引鐵騎下關，以長竿挑著孫太守赤幘，直來寨前大罵搦戰。」紹曰：「誰敢去戰此賊？」袁術背後轉出驍將俞涉，曰：「小將願往。」紹喜，便著俞涉出馬。即時報來，俞涉與華雄戰，不到三合，被華雄斬了。眾諸侯大驚，太守韓馥曰：「吾有上將潘鳳，可斬華雄。」紹急令喚至，應聲而出，手提大斧上馬。去不多時，飛馬來報潘鳳又被華雄斬了。眾諸侯皆失色。袁紹拍股歎曰：「可惜吾上將顏良、文丑催軍未回！得一人在此，豈放華雄施威哉！汝眾諸侯許多將士，只無一人可追華雄？」眾官默然。<br />
　　階下一人大呼出曰：「小將願往，斬華雄頭獻於帳下！」眾視之，見其人身長九尺五寸，髯長一尺八寸，丹鳳眼，臥蠶眉，面如重棗，聲似巨鍾，立於帳前。紹問何人，公孫瓚曰：「此劉玄德之弟關某也。」紹問見居何職，瓚曰：「跟隨玄德充馬弓手。」帳上袁術大喝曰：「汝欺吾眾諸侯無大將耶？量一弓手，安敢亂言，與我亂棒打出！」曹操急止之，曰：「公路息怒，此人既出大言，必有廣學。試教出馬，如其不勝，誅亦未遲。」袁紹曰：「不然。使一弓手出戰，必被華雄恥笑。吾等如何見人？」曹操曰：「據此人儀表非俗，華雄安知他是弓手？」關某曰：「如不勝，請斬我頭。」操教釃熱酒一杯，與關某飲了上馬。關某曰：「酒且斟下，某去便來。」出帳提刀，飛身上馬。眾諸侯聽得寨外鼓聲大振，喊聲大舉，如天摧地塌，岳撼山崩。眾皆失驚，正欲探聽，鸞鈴響處，馬到中軍，雲長提華雄之頭，擲於地上。其酒尚溫。史官有詩曰：<br />
　　威鎮乾坤第一功，轅門畫鼓響鼕鼕。<br />
　　雲長停盞施英勇，酒尚溫時斬華雄。<br />
　　雲長出馬，只一合斬了華雄，提頭入獻，眾皆大喜。玄德背後轉出張飛，高聲大叫：「俺哥哥斬了華雄，不就這裡殺入關去，活拿董卓，更待何時！」掉丈八蛇矛，來搶關隘。如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　魏折長安承露盤</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>魏折長安承露盤</font></h4>
			　　卻說欲去東吳為使者，乃南陽安眾人也，姓宗，名預，字德豔音燄，官任參軍、右中郎將。後主大喜，預奏曰：「臣雖不才，願往東吳為使。」蔣琬亦奏曰：「須得此人方可。」後主准奏，即命宗預往東吳為使去了。<br />
　　卻說宗預星夜徑到金陵，入見吳主孫權。禮畢，只見左右人皆著素衣。權作色而言曰：「吳、蜀以為一家，卿主何故西增白帝之守也？」預曰：「臣以為東益巴丘之戍，西增白帝之守，皆事勢宜然，俱不足以相問也。」權大喜而笑曰：「蜀人此等，真俊傑耳，不亞於鄧芝。」乃喚宗預曰：「朕聞丞相新亡，日每流涕，宗族官僚盡皆掛孝。朕恐魏人乘喪取蜀，故增巴丘守兵萬人，以為救援，別無他意也。」預頓首拜謝。權曰：「朕既許以同盟，安有背義之理？」預曰：「天子因丞相新亡，特命臣赴陛下前報喪也。」權取金鈚箭一枝，折之為誓曰：「朕，吳國之君，若負前盟，絕滅子孫！」又命使齎香帛奠儀，入川致祭。<br />
　　宗預拜別吳主，徑還成都，入見後主，禮畢奏曰：「吳主因丞相新亡，亦自流涕，令諸葛瑾合家掛孝。恐魏人乘虛而入，故設巴丘之守。兩國通好，已後並無違誓。」後主大喜，重賞宗預，厚待吳使去訖。遂依孔明遺言，加蔣琬為丞相、大將軍、錄尚書事；加費褘為尚書令，同理丞相事；加吳懿為車騎將軍，假節、督漢中；姜維為輔漢將軍、平襄侯，總督諸處人馬，同吳懿出屯漢中，以防魏兵。其餘將校，各有封賞。<br />
　　楊儀見不委用，口出怨言曰：「昔日丞相新亡之時，我若將全師投魏，不致如此受寂寞也！」近臣聞知，奏與後主。後主急召蔣琬等商議。費褘出班奏曰：「向者，楊儀於丞相前累譖魏延，因此逼反，人皆知之。」後主大怒，即將楊儀下獄勘問，招成，欲斬之。蔣琬奏曰：「儀雖有罪，但日前隨丞相曾立功勞，未可斬之，當廢為庶民。」後主從之，遂貶楊儀赴漢中嘉郡為民。儀羞慚至甚，自刎而死。自此兩川太平。姜維屯積糧草以為二十年之計，乃蜀漢建興十三年。<br />
　　卻說魏主曹叡，時青龍三年，蜀、吳二國皆不興兵，封司馬懿為太尉，總督軍馬，安鎮諸邊。懿拜謝回洛陽去訖。魏主在許昌，大興土木，建蓋宮殿，三年已完；又來洛陽蓋造朝陽殿、太極殿，又築總章觀，俱高十丈；又立崇華殿、青霄閣、鳳凰樓、九龍池，命博士馬鈞監造，不拘財力，但要極其華麗，皆以金玉妝飾，雕樑畫棟，碧瓦金磚，重重錦繡，件件鮮明，光輝耀日。選天下巧匠三萬餘人，民夫三十餘萬，不分晝夜而造。遇有不便者，公卿大夫負土搬磚起造。人民號泣，怨聲不絕。司徒董尋上表諫曰：<br />
　　伏自建安以來，野戰死亡；或門殫戶盡；雖有存者，遺孤老弱。若今宮室狹小，當廣大之，猶宜隨時，不妨農務。況作無益之物耳。其朝陽殿、太極殿、總章觀、崇華殿、青霄閣、鳳凰樓、九龍池，此皆聖明之所不興也，其功三倍於殿宇。陛下既尊群臣，顯以冠冕，被以文繡，載以華輿，所以異於小人。今陛下使以穿方舉土，面目垢黑，衣冠了鳥，沾體涂足，毀國之光，以崇無益，甚非謂也。孔子曰：「君使臣以禮，臣事君以忠。」無忠無禮，國何以立？臣知言出必死；而自比於牛之一毛，生既無益，死亦何損？秉筆流涕，心與世辭。臣有八子，臣死之後，累陛下矣！將奏沐浴，以待命終。<br />
　　魏主覽畢，大怒曰：「司徒董尋不怕死也！」左右奏曰：「於法當斬之。」曹叡曰：「朕見此人素有忠義，今且廢為庶人。再有妄言者，梟首示眾！」<br />
　　遂將董尋貶為民，乃召馬鈞問曰：「朕所建高台峻閣，欲與神仙往來，以求長生不老之方。」鈞奏曰：「陛下曾聞漢武帝所建柏梁台乎？」叡曰：「朕未知其詳，卿試言之。」鈞曰：「漢朝二十四代，惟武帝享國最久，眉壽極高，服天上日精月華之氣也。於長安宮中建一台，名曰『柏梁台』；上立一銅人，手捧一盤，名曰『承露盤』，接三更時分北斗所降沆音亢瀣音解之水，其名曰『天漿』，又曰『甘露』。用美玉為屑，調和服之，自然反老還童，而無百病矣。」<br />
　　叡大喜，即命馬鈞引一萬人星夜徑到長安，令人夫搭起木架，周圍上柏梁台去。先拆銅人，不移時間，用五千人連繩引索，旋環而上。馬鈞下令，教人先拆了銅人金盤。多人並力拆下銅人來，只見銅人潸然淚下。眾皆大驚。忽然台邊一陣狂風起處，飛砂走石，急若驟雨，一聲響亮，就如天崩地裂，聞於四遠。其台高二十丈，銅柱圓十圍，即時傾折，壓死千餘人。鈞盡皆將屍焚之，獨取銅人並金盤回洛陽，入見魏主，獻上銅仙人、承露盤，細奏其事。魏主問曰：「銅柱安在？」鈞奏曰：「約重百萬斤，不能易至。」叡令人打碎銅柱，運來洛陽，又鑄兩個銅人，號為「翁仲」，列於司馬門外；又鑄銅龍鳳兩個：龍高四丈，鳳高三丈餘，立在殿前。又於上林苑中，栽種奇花異木，蓄養俊禽靈獸。又選美女千餘人為宮娥。少傅楊阜上表諫曰：<br />
　　臣聞堯尚茅茨而萬國安其居，禹卑宮室而天下樂其業；及至殷、周，或堂崇三尺，度以九筵耳。古之聖帝明王，未有宮室之高麗，以雕弊百姓之財力者也。桀作璇室、象廊，紂為傾宮、鹿台，以喪其社稷；楚靈以築章華而身受其禍；秦始皇作阿房而殃及其子，天下叛之，二世而滅。夫不度萬民之力，以從耳目之欲，未有不亡者也。陛下當以堯、舜、禹、湯、文、武為法則，夏桀、殷紂、楚靈、秦皇為深誡。高高在上，實監後德。慎守天位，以承祖考，巍巍大業，猶恐失之。不夙夜敬止，允恭恤民，而乃自暇自逸，惟宮台是侈是飭，必有顛覆危亡之禍。《易》曰：「豐其屋，蔀音剖其家，窺其戶，闐其無人。」王者以天下為家，言豐屋之禍，至於家無人也。方今二虜合從，謀危宗廟，十萬之軍，東西奔赴邊境，無一日之娛；農夫廢業，民有饑色。陛下不以為憂，而營作宮室，無有已時。使國亡而臣可以獨存，又不言也；君作元首，臣為股肱，存亡一體，得失同之。《孝經》云：「天子有爭臣十人，雖無道不失其天下。」臣雖駑怯，敢忘爭臣之義？言不切至，不足以感陛下。陛下不察臣言，恐皇祖烈考之祚，將墜於地。使臣身死有補萬一，則死之日猶生之年也。謹叩棺沐浴，伏俟重誅。瑾具表以聞。<br />
　　魏主曹叡看訖大怒，扯碎表章，叱武士推出內門之外，欲上輦幸上林苑。<br />
　　忽一人披頭散髮，身掛紙錢，跪於輦前。叡視之，乃太子舍人，沛國人，姓張，名茂，字彥林。茂手擎表章而諫。叡下輦，復坐於殿上，開表視之。其表曰：<br />
　　臣聞陛下，天之子也；百姓吏民，亦陛下之子也。今奪彼以與此，亦無以異於奪兄之妻妻弟也，於父母之恩偏矣。又詔書得以生口年紀顏色與妻相當者自代，故富者則傾家盡產，貧者舉假貸貰，貴買生口以贖其妻；縣官以配士為名而實內之掖庭，其醜惡乃出與士。得婦者未必喜，而失妻者必有憂，或窮或愁，皆不忘。夫君有天下而不得萬姓之歡心者，鮮不危殆。且軍旅在外數萬人，一日之費非但千金，舉天下之賦以奉此役，猶將不給；況復有掖庭非員無錄之女，椒房母后之家，賞賜橫與，內外交引，其費半軍。昔漢武帝好神仙，信方士，掘地為海，封土為山，賴是時天下為一，莫敢與爭者耳。自漢末衰亂以來，四十五載，馬不捨鞍，人不釋甲，每一交戰，血流遍野，瘡痍號哭之聲，於今未已。猶有強寇在邊，圖危魏室。陛下不戰戰業業，念崇節約，而乃奢靡是務，中尚方作玩弄之物，後園建承露之盤，快耳目之觀，然亦足以騁寇仇之心矣。惜乎！舍堯、舜之節儉，而為漢武帝之侈事，臣竊為陛下不取也。願陛下沛然下詔，為萬機之父母，恤妻子之饑寒，問民之疾而除其所惡，實倉廩，繕甲兵，恪恭以臨天下。誠如是，則吳賊面縛，蜀虜輿櫬，不待誅以自伏，太平之路可計日而待也。陛下何勞神思於海表，軍旅高枕，戰士備員？今群公皆緘口結舌，臣不敢不上瞽言，以盡人臣之職也。臣年五十，常恐至死無以報國，是以投軀歿身，冒昧聖聽，伏惟陛下開天地之明，察肝膽之諫。沐浴候誅，謹表以聞。<br />
　　卻說魏主曹叡覽畢表文，勃然大怒曰：「張茂只是一中書令，敢出狂言來譏朕耶？」叱武士推出斬之。茂厲聲大罵曰：「無道昏君！早晚必為虜矣！」言訖斬之。須臾，獻首於殿下。叡令遍示多官已畢，乃召馬鈞催造高台銅仙人，承露盤；又於丹墀內鑄一大油鼎，日日以火熬油，但有諫者烹之。因此文武官僚並無一人敢言，皆至司馬懿府中細言其事。懿曰：「魏室已盡矣！切莫諫耶！」多官因此各散。<br />
　　卻說魏主曹睿將青龍五年改為景初元年，有皇后毛氏，乃河內人也；先年叡為平原王時，出入同輦，及即帝位，寵為后妃；太和元年，立為皇后；後叡因寵郭夫人，將毛後目不正視。郭夫人極有顏色，聰慧，叡甚敬之，日每取樂，月餘不出宮闥。是歲春三月，上林苑中百花爭放，叡同郭夫人到御花園中賞玩，於花萼樓上飲酒。郭夫人問曰：「何不請毛皇后同樂？」叡曰；「若彼在，朕涓滴之水不能下嚥喉也。」遂令宮娥四壁把守，不令毛後知道。<br />
　　卻說毛皇后見叡一月餘日不入正宮，是日引十餘個宮人，閒來翠花樓上消遣，只聽的樂聲嘹亮，乃問曰：「何處動樂？」一宮官啟曰：「乃聖上與郭夫人於御花園中賞花飲酒。」毛皇后聞之，心中煩惱不已，遂回宮安歇。次日，毛皇后引宮官乘小車出宮遊戲，正迎見魏主於曲廊之間，乃笑曰：「陛下昨日賞玩北園，其樂不淺也！」叡大怒，叱宮官即將毛皇后絞死，遂捉昨日侍奉之人到一齊殺之，乃立郭夫人為皇后。<br />
　　卻說郭皇后一日與叡飲酒，乃問殺宮娥之故。叡曰：「朕令左右不許教毛氏知之，毛氏知之，必因此輩洩漏，朕故盡皆殺矣。」時景初二年春正月，有長安飛報緊急軍情，乃幽州刺史毋丘儉上表，報稱遼東公孫淵舉眾造反，自稱號為燕王，改元紹漢元年，建造宮殿，設立官職，見今興兵入寇，搖動北方。叡聞知大驚，即聚文武官僚商議起兵，退公孫淵之策。未知何人敢領此重任破敵？畢竟如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
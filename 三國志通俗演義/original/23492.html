<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　玄德躍馬跳檀溪</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>玄德躍馬跳檀溪</font></h4>
			　　玄德收拾赴會，孫乾曰：「昨聞主公匆匆而回，心中不悅，愚意度之，在荊州必有事故。今請赴會，恐有詐謀，故諫勿往。」玄德將前項事盡訴與諸官。關公日：「兄自心疑語失，劉荊州又無嗔責之意。外人之言，未可輕信也。襄陽離此不遠，若不去，劉荊州反生疑矣。」玄德曰：「雲長之言是也。」張飛曰：「『筵無好筵，會無好會』，哥哥不可去。」趙雲曰：「某將馬步軍三百人同往，可保主公無事。」玄德曰：「子龍同去，何足慮也。」<br />
　　玄德與子龍即日同赴襄陽，離新野七十餘里。比及到郡，蔡瑁出廓迎接，意甚謙敬。玄德不疑。隨後劉琦、劉琮二子，引王粲、傅巽、文聘、王威、鄧義、劉先文武等及眾名士出迎。玄德見二公子在，並不疑忌。是日，請於館舍暫歇。趙雲引三百軍士圍繞，保護主公。雲帶甲掛劍，行坐不離。劉琦曰：「父親氣疾作，實不能行，特請尊叔待客，乞撫恤各處守牧之官為幸。」玄德曰：「吾本不敢當此，既有兄命，不敢不從。」次日，入報九郡四十二州縣官員，盡皆到了。蔡瑁預請蒯越議曰：「劉備世之梟雄，久必為荊州之患，可就令今日除之。」蒯越曰：「恐失士民之望，不可行之。」蔡瑁曰：「吾己密領劉荊州言語在此。」越曰：「若如此，則先須準備。」瑁曰：「東門峴山大路，已使宗弟蔡和引五千軍把住；南門外，已使蔡中引三千軍把住；北門江外，已使弟蔡勛引三千軍把住；止有西門，不必守護，前有檀溪阻隔，雖有數萬之兵，不易過也。」越曰：「吾見趙雲行坐不離，恐難下手。」瑁曰：「吾伏五百兵在城內。」越曰：「必是生擒劉備去聽區處，未可加誅。可使文聘、王威另設一席於外廳，以待武將。先請住趙雲，然後可行事。」瑁曰：「吾已安排定了。」當日殺牛宰馬，大設宴飲，先請玄德。玄德所乘的盧馬，心甚愛之，出入便騎。是日，騎至州衙，命牽入後園拴係。眾官皆至堂中。玄德主席，二公子兩邊，其餘各依次坐。趙雲帶劍於側。酒至三巡，文聘、王威入請趙雲赴席，雲推辭不去。玄德令雲就席。蔡瑁在外收拾得鐵桶相似，三百軍都趕歸館舍，只待半酣，號起下手。正值伊籍把盞，至玄德前以目視之，曰：「請更衣。」玄德會其意，待籍把遍盞，推起如廁。伊籍已於後園等候，附耳報曰：「城外東、南、北三處，皆有軍馬。惟西門可走。」玄德大驚，急解的盧馬，開後園門牽出，飛身上馬，不顧從者，望西門而走。把門者問之，玄德曰：「吾不勝酒力矣。」當之不住。門吏飛報蔡瑁，瑁便上馬，喚五百馬軍隨後追趕。<br />
　　卻說玄德撞出西門，行無二里餘，前有大溪攔住去路。此溪名曰「檀溪」，河闊數丈，水通湘江，其波甚急。玄德到檀溪邊，見不可渡，勒馬再回，遙望城西五百鐵甲軍馬，隨蔡瑁趕來。玄德曰：「吾死矣！」遂回馬到溪邊，回看時，兵在後趕。玄德縱馬下溪，行數步，水勢緊，馬前蹄忽陷，浸濕衣抱。玄德加鞭，大呼曰：「的盧！的盧！今日妨吾，可努力！」言畢，那馬忽從水中踴身而起，一躍三丈，飛上西岸。玄德如雲霧中起。後人有詩曰：<br />
　　玄德襄陽逃難日，龍駒天賜渥窪生。<br />
　　威雄鐵騎追來急，翻滾寒波阻去程。<br />
　　玉勒縱時雙耳聳，金鞭擊處四蹄輕。<br />
　　的盧一躍檀溪過，從此西川霸業成。<br />
　　又詩曰：<br />
　　襄陽城外接長途，來往行人歎的盧。<br />
　　兩岸蹄蹤埋綠草，半灘水影撼青蒲。<br />
　　夜靜月明橫素練，波搖星散撒瓊珠。<br />
　　莫誇主有西川分，蓋為當時得駿駒。<br />
　　又詩曰：<br />
　　檀溪流水碧溶溶，過客登臨憶舊蹤。<br />
　　玄德此時因避難，的盧當日果招凶。<br />
　　波開踴躍過三丈，勢欲飛騰到九重。<br />
　　千古且休誇駿馬，分明背上是真龍。<br />
　　又詩曰：<br />
　　偶到檀溪觀舊跡，曾逢故老論三分。<br />
　　主憑洪福應逃難，馬仗神威迥不群。<br />
　　坐下當時扶社稷，鞍心有日會風雲。<br />
　　須知天意推排定，千里龍駒萬乘君。<br />
　　蘇學士古風一篇，單詠檀溪事跡，有感而賦雲：<br />
　　老去花殘春日暮，宦游偶至檀溪路。<br />
　　停驂遙望獨徘徊，眼前零亂飄紅絮。<br />
　　暗想咸陽火德衰，龍爭虎鬥相交持。<br />
　　襄陽會上王孫飲，坐中玄德身將危。<br />
　　逃生獨出西門道，腦後追兵又來到。<br />
　　一川煙水漲檀溪，急叱徵〔馬宛〕往前跳。<br />
　　馬蹄踏碎青玻璃，天風響處金鞭揮。<br />
　　耳畔但聞千騎走，波中忽見雙龍飛。<br />
　　西川獨霸真英主，坐下龍駒兩相遇。<br />
　　檀溪溪水自東流，龍駒、英主今何處？<br />
　　臨流三歎心欲酸，夕陽寂寂照空山。<br />
　　三分鼎足渾如夢，蹤跡空留在世間。<br />
　　胡曾先生詩曰：<br />
　　三月襄陽綠草齊，王孫相引到檀溪。<br />
　　的盧何處埋龍骨？流水依然繞大堤。<br />
　　玄德躍過溪西，回顧東岸，蔡瑁引五百騎趕到溪邊，大叫：「使君何故逃席而去？」玄德曰：「吾與汝無仇，何故相謀耶？」瑁曰：「吾無此心，使君休信傍人之言。」玄德見瑁手將拈弓取箭，拔回馬望西南漳而去。南漳，地名也。瑁與堵將曰：「是何神助也？」卻欲回城，西門內趙子龍引三百軍趕來。蔡瑁性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
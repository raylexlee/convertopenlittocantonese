<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　呂布夜月奪徐州</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>呂布夜月奪徐州</font></h4>
			　　曹操號起，伏兵圍住楊奉。韓暹急引兵來救解。兩邊夾攻，楊奉走脫。操趁奉、暹軍亂，乘勢便擊將去。楊奉、韓暹大敗，敗軍多半降曹。奉、暹勢孤，引兵去投袁術，以圖安身，不在話下。<br />
　　卻說操得徐晃為將大喜，來迎鑾駕到許都，旋造宮室殿宇，立宗廟社稷、省台司院衙門，修城廓府庫。封董承等十三人為列侯。賞功罰罪，並聽曹操處置。操自封為大將軍、武平侯，以荀彧為侍中、尚書令，荀攸為軍師，郭嘉為司馬祭酒，劉曄為司空曹掾，毛玠、任峻為典農中郎將、催督錢糧使，程昱為東平相，范成、董昭為洛陽令，滿寵為許都令，夏侯惇、夏侯淵、曹仁、曹洪皆為將軍，呂虔、李典、樂進、於禁、徐晃皆為校尉，許褚、典韋皆作都尉。其餘將士，各各封官。自此大權皆歸於曹操，出入長帶鐵甲軍馬數百，朝中大臣有事先稟曹操，然後方奏天子。<br />
　　操既定大事，乃設一宴於後堂，聚眾謀士共議。操曰：「吾今以尊王室，位至三公，皆賴汝等助之。吾所憂者，袁術、袁紹耳。此二人已據土地，未可圖之。劉備見屯徐州，已領州事。近呂布在山東，被吾殺敗，今投劉備，養於小沛。二人若互相起兵，乃吾心腹之大患也。公等有何妙計可圖之？」許褚曰：「願借精兵五萬，斬劉備、呂布之頭，獻與丞相。」那時人稱為「丞相」，只是稱「大將軍」。後建安三年才任丞相。荀彧曰：「將軍勇則勇矣，不如用謀。今許都新定，未可造次動兵。彧有一計，名曰『二虎競餐’之計。」操曰：「何謂也？」彧曰：「譬如岩下一對餓虎，往來尋食，山上以食投下，二虎必競其餐。二虎爭鬥，必有一傷；止存一虎，此虎亦可誅矣。今劉備雖領徐州，未得詔命。今主公已得詔命，可令劉備正授徐州牧，密與一書，教殺呂布。事成，則劉備亦可圖；事不成，則呂布必殺劉備矣。此乃『二虎競餐’之計。」操曰：「然。」即時便差使命齎詔，封劉備為鎮東將軍、宜城亭侯，正領徐州牧。又付密書便行。<br />
　　卻說劉玄德在徐州，聞曹操遷帝於許都，恰欲令人前去慶賀，忽報天使至，出廓迎接入郡。拜詔，受恩命已畢，設宴管待來使。使曰：「曹將軍於帝前力保使君，故首先頒此恩命。」玄德曰：「深謝無盡矣！」使命於坐間，取出私書，遞與玄德。玄德看了，曰：「此事尚容計議。」席散，請使於館驛安下。<br />
　　玄德連夜與糜竺、糜芳、簡雍、孫乾、關、張二將眾等商議。張飛曰：「呂布無恩之人，殺之何礙！」玄德曰：「他人志極事窮而來投我，我若殺之，大不義也。」張飛曰：「好人難做。」玄德喝退張飛而起。<br />
　　次日清晨，人報呂布來到，玄德教請。布入見曰：「聞知朝廷送恩命至，特來相賀。」恰才拜下，張飛扯劍下廳來殺呂布。玄德慌忙阻住。呂布大驚，曰：「益德何故只要殺我？」張飛叫曰：「曹操道爾是無義之人，教我哥哥殺爾！」布曰：「我與爾無仇。」玄德喝退張飛。玄德共呂布同入後堂，告訴前因，就將曹操送的密書與呂布看之。布看畢，泣曰：「此乃曹賊令我弟兄不和！」玄德曰：「兄長無憂，劉備決無此意。縣中如少糧草，小弟一一應付。」呂布拜謝。備與呂布吃罷早膳，佈告回。玄德親送出城外，布拜別而去。關、張曰：「兄長何故不肯殺呂布？」玄德曰：「此乃曹丞相疑我與呂布一處，故教我兩家自相吞併，他卻坐觀成敗。此乃『二雄不得並立’之計也。」關公口：「然。」張飛曰：「我只要殺此賊，以絕後患！」玄德曰：「非大丈夫之所為也。」玄德到館驛送使命回，就拜表謝恩，並回書呈曹操，只言容緩圖之。使命回見曹操，言玄德不殺呂布之事。操問荀彧曰：「此計不成奈何？」彧曰：「又有一計，名曰『驅虎吞狼’之計。」操曰：「何為？」或曰：「可暗令人往袁術處問安，就報劉備上表要略南陽，使術動兵攻劉備，卻明詔令劉備討袁術。兩邊相拼，呂布必生異心。此乃『驅虎吞狼’之計。」操大喜，先發人往袁術處，次發人往徐州去。使命齎詔便行。玄德在徐州，聞知使命至，出廓迎接，開讀詔書云：「著起兵討袁術。」玄德領命，使者先回。糜竺曰：「此又是曹操之計。」玄德曰：「雖是計，王命不可違也。」遂點軍馬起程。孫乾曰：「可以先定守城之人。」玄德日：「二弟之中，誰人可守？」關公曰：「弟願守把此城。」玄德曰：「吾早晚欲與爾議事，豈可相離？」張飛曰：「小弟願守此城。」玄德曰：「你守不了此城。你一者酒後剛強，鞭韃士卒；二者作事輕易，不從人諫。吾故不放心也。」張飛曰：「小弟自今已後不飲酒了、軍士不打，諸般聽人諫勸。」玄德曰：「你若如此，吾何憂哉。」糜竺曰：「只恐口不應心。」飛怒曰：「我跟哥哥多年，未嘗失信，何敢料我！」玄德曰：「弟性如此，吾不放心。請陳元龍為軍師，早晚令張飛少飲酒，勿令失事。」玄德俱吩咐了，馬軍步卒三萬，離徐州，往南陽進發。<br />
　　卻說袁術聽得劉備上表，欲吞吾州縣，術大怒曰：「汝乃織席編履之夫，安敢佔據大郡，與諸侯同列？吾正欲伐汝，汝卻返行害我！」乃呼上將紀靈起兵十萬，殺奔徐州。兩軍並起，會於盱眙。二音：虛移。玄德兵少，依山傍水下寨。紀靈乃山東人也，使一口三尖刀，重五十斤，手下戰將極多。是日，紀靈引兵出陣，大罵：「劉備村夫，安敢侵吾境界！」玄德曰：「吾奉明命，以順討逆。汝今罪不容誅！」紀靈大怒，拍馬舞刀來迎玄德。關公大喝曰：「有吾在此！」驟馬與紀靈大戰二十合。紀靈少歇，關公回陣立馬久等。紀靈遣手將荀正出馬來。關公曰：「只教紀靈來，與他決個勝負！」荀正曰：「汝乃無名下將，非是紀將軍之對手！」關公大怒，直取荀正，交馬一合，砍荀正於馬下。玄德驅兵殺敗紀靈軍。紀靈退守淮陰河口，並不交戰；時只教軍土來偷營劫寨，皆被徐州兵殺敗。兩邊相拒，勝負未分。<br />
　　卻說張飛自送玄德登程去了，一應民訟，並與陳元龍管理；軍機大事，自家掌管。飛恐失和氣，乃設一宴，遂請各官赴席。是日筵席上，張飛開言曰：「我哥哥臨去時，吩咐我少飲酒，恐失大事。眾朋友自今日盡此一醉，明日禁酒。各各都要滿飲。凡事都幫助我，保守城池。」把酒到陶謙手下舊將曹豹面前，豹曰：「我從天戒，不飲酒。」張飛曰：「廝殺漢如何不飲酒？我要你吃一盞。」豹懼怕，只得飲一杯。張飛把遍各官，暢飲大醉。飛又起身來把盞，曹豹曰：「其實不能飲。」飛曰：「你恰才飲了，如何又推卻也？」豹再三不飲。飛曰：「你違將令，該打一百背花。」喝軍捉下。陳元龍曰：「玄德臨去時，吩咐你甚麼來？」飛曰：「你文官只管文官事，休來惹我！」曹豹曰：「看我女婿之面，且以饒恕曹豹。」飛曰：「誰是你女婿？」豹曰：「呂布是也。」呂布前妻是豹之女。飛大怒曰：「我本不打你，你故說呂布唬我，我打你，借你打呂布！」諸人勸不住，將曹豹打至五十，眾人苦告饒了，各皆散去。<br />
　　曹豹回去，深恨張飛，痛入骨髓，連夜差人齎書一封，徑投小沛見呂布。呂布將書看了，雲：<br />
　　玄德已往淮南去了，可乘飛醉，來取徐州。今番錯過，悔之晚矣！<br />
　　呂布連夜請陳宮來議此事。宮曰：「只在小沛，何日崢嶸？今若不取，宮必去矣。」<br />
　　布教備赤兔馬，全身披掛了，手持方天戟，領五百騎軍，先往徐州來。陳宮後引大軍來，高順隨後進發。只四十五里，上馬便到。呂布到城下時，恰才四更，月色澄澄，城上並不知覺。布到城門邊，叫雲：「劉使君有使命至。」城上有曹豹軍報知曹豹。曹豹上城看之，令軍士開門。入得城時，喊聲大舉。飛在府中醉倒，酒猶未醒，左右人急搖醒。人報呂布賺開城門，張飛教人備馬，慌忙披掛上馬，綽丈八矛在手。時呂布軍馬到來，張飛出府時正見呂布相迎。酒猶未醒，不能戰。呂布素知飛勇，亦不敢逼飛。十八騎燕將，保飛殺出東門去了。<br />
　　曹豹見飛無十數人護從，引百十人趕來。飛見豹大怒，拍馬來迎。豹戰三合敗走。飛趕到河邊，一槍刺豹，連人帶馬死於河中。飛於城外招呼士卒，出城者盡隨飛投淮南而去。呂布城中安撫居民，令軍一百守把玄德宅門，諸人不許進入。此是呂布弟兄之情也。<br />
　　卻說張飛引數十騎，直到盱眙來見玄德，說曹豹獻門，呂布夜襲徐州。眾皆失色。玄德歎曰：「得何足喜，失何足憂。」關公曰：「嫂嫂安在？」飛曰：「皆陷於城中。」玄德默默無語。關公曰：「你當初要守城時，說甚來？兄長吩咐你甚來？今日城池又失了，嫂嫂又陷了，你死猶恨遲，尚自有何面目來見兄長！」張飛聞言，惶恐無地，掣劍自刎。性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
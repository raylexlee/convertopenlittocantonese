<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　姜維避禍屯田計</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>姜維避禍屯田計</font></h4>
			　　於是，郤正見姜維欲殺黃皓，急止之曰：「大將軍位居極品，承繼武候之職，何故造次？若天於萬一不容，必為反臣耳。」維謝曰：「先生訓誨是也。」遂同回。次日，後主與黃皓在後園飲宴，維引數人徑入。早有人報知黃皓，皓急避於湖山之側。維至亭下，拜了後主，泣淚而奏曰：「臣困鄧艾於祁山，陛下連詔三次，召臣回朝，未審聖意如何？」後主默然無語。維又奏曰：「黃皓奸巧專權，乃靈帝時十常侍也。陛下遠則鑑於趙高，近則審於張讓。陛下早將此人殺之，天下自然清平，中原方可恢復矣。」後主笑曰：「黃皓乃趨走小臣耳，縱使專權，亦足如何？昔者董允常切齒恨皓，聯常怪之。卿何足介意？」維叩頭奏曰：「陛下今日不殺黃皓，禍不遠也。」後主曰：「『愛之欲其生，惡之欲其死。』卿何不容一宦官耶？」後主遂令近侍於湖山之側，喚出黃皓至亭下，命拜姜維伏罪。皓哭拜維曰：「某早晚趨侍聖上而已，並不敢犯國政。明公休聽外人一面虛詞，欲殺某也。乞明公憐之！」於是黃皓叩頭流涕。<br />
　　維羞慚而出，來見郤正，備言此事。正曰：「將軍禍不遠矣。將軍若危，國家隨滅！」維曰：「先生以何策，可保國安身也？」正曰：「將近隴西有一去處，名為沓音塔中，此地極其肥壯。足下何不效武侯屯田之計也？可奏知天子，前去沓中屯田，一者，得麥熟以助軍食；二者，可以盡圖隴右諸郡；三者，魏國不敢正視漢中；四者，將軍在外掌握兵權，人不能圖之；五者，足以避其禍亂也。此乃保國安身之法，可早行之。」維大喜，逐出席拜謝曰：「先生金玉之言也。」次日，姜維奏後主，求沓中屯田，效武侯之事。後主從之。<br />
　　維遂還漢中，聚諸將曰：「吾累出師因糧不足，未能成功。今吾提兵八萬，往沓中種麥，以為屯田，後圖進取。因汝等久戰勞苦，把關生受，不如斂兵聚谷，退守漢中二城。魏兵千里運糧，經涉山嶺，自然疲乏，疲乏必自退矣。吾卻引兵自後擊之，無有不服。」遂命胡濟屯漢壽城，王含守樂城，蔣斌守漢城，蔣舒、傅僉同守關隘。維分撥己畢，自引兵八萬，來沓中種麥，以為久計。<br />
　　卻說鄧艾聽知姜維在沓中屯田，於路下四十餘營，連絡不絕，如長蛇之勢。艾遂令細作相了地形，畫成圖本，寫表一道，入洛陽奏知魏主曹奐。晉公司馬昭見之，大怒曰：「姜維九犯中原，不能剿除，是否心腹之患也！」賈充曰：「姜維深得孔明傳授，急難退之。須得一智勇之將，以刺此人，可免動兵之勞也。」昭曰：「然。吾亦欲如此，奈無其人也，故使恣意。」從事中郎荀勖音旭應言曰：「明公為天下之主宰，宜仗義以伐無道。今蜀主劉禪溺於酒色，惟用黃皓專政，大臣皆有惑亂之意。今姜維在沓中屯田者，乃為此也。若令大將伐之，無有不勝，何故求刺客而除害？非所以行於四海也。」昭大喜曰：「此言最善。吾欲伐蜀，誰可為將？」荀勖薦曰：「鄧艾乃世之良才，更得鍾會為副將，大事無不成矣。」昭大喜曰：「此言正合吾意。」乃召鍾會入，而言口：「否欲令汝為大將，去伐東吳，可乎？」會答口：「主公之意本不伐吳，而實欲伐蜀也。」昭笑曰：「子誠然識我心也。既然如此高明，肯效力乎？」會曰：「某料主公欲去伐蜀，已畫圖本在此。」昭展引開視之，但見伐蜀之法，於路安營下寨之處，屯糧積草之鄉，自何而進，從何而退，一一皆有法度。昭看了大喜曰：「真良將也！可與鄧艾收川，若何？」會曰：「願竭忠誠以報主公。奈蜀川道廣，非一路可進，當與鄧艾分兵各進可也。」昭遂拜鍾會為鎮西將軍，假節，都督關中人馬，調遣青、徐、兗、豫、荊、揚等處。昭即時差人持節，令鄧艾為徵西將軍，都督關外隴上，使約期伐蜀。<br />
　　次日，司馬昭於朝中計議此事，文武官僚皆面面相覷，人人變色，俱不肯伐蜀。忽一人出曰：「姜維九犯中原，折傷多少魏兵，只今守禦尚自未保，何況深入山川險危之地，自取禍亂也？切不可行之！」昭視之，乃前軍鄧敦也。昭勃然大怒曰：「吾與國家除害，正欲興仁義之師，伐無道之主，汝安敢逆吾意耶！」叱武士牽出斬之。須臾，呈鄧敦首級於階下。眾官失色。昭曰：「汝諸文武，勿生驚疑。吾自徵東定奪以來，息歇六年，治兵繕甲皆已完備，欲伐吳、蜀久矣，今日論之，吳地廣闊，況兼下濕，攻之稍難。不如先定其蜀，三年之後，乘順流之勢，水陸並進，此『滅虢取虞』之道也。吾料西蜀將士，守成都者八九萬，守邊境者不過四五萬，姜維屯田者不過六七萬。今吾已令鄧艾引關外隴右之兵十餘萬，絆姜維於沓中，使姜維不能東顧；遣鍾會引關中精兵二三十萬，直抵駱谷三路空虛之地，以襲漢中。今蜀主劉禪昏暗，邊城外破，士女內震，其亡可知也。」眾曰：「然！」<br />
　　卻說鍾會受了鎮西將軍，起兵伐蜀。會恐有泄機謀，卻以伐吳為名，乃令青、兗、豫、荊、揚五處各造大船；又遣唐咨於登萊等州傍海之處，拘集海船。司馬昭不知其意，遂召鍾會問之曰：「子從旱收川，何用造船耶？」會曰：「蜀若聞我兵大進，必求救於東吳也。故先布聲勢，作伐吳之狀，吳必不敢妄動矣。一年之內，蜀已破，船己成，而伐吳豈不順乎？」昭大喜，選日出師。此時景元四年秋七月初三日，鍾會出師。司馬昭送之於城外十里方回。有西曹掾邵悌曰：「乞退左右，敢伸一言。」昭乃屏退左右。悌曰：「今主公遣鍾會領十萬兵伐蜀，愚料會志大心高，若專獨權，恐有不然。何不使人同領其職？」昭大笑曰：「吾豈不知耶？」悌曰：「主公既知，何使其獨權無疑也？」司馬昭言無數句，以釋其疑心。未知其言若何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
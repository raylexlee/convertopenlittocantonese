<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　袁紹孫堅奪玉璽</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>袁紹孫堅奪玉璽</font></h4>
			　　徐榮趕上，正待要擒曹操，夏侯惇、夏侯淵引數十騎也到，大喝：「徐榮勿傷吾主公！」榮便奔夏侯惇，挺槍來迎。交馬數合，惇刺榮於馬下，殺散餘兵。隨後曹仁、李典、樂進各引軍尋到，見了曹操，憂喜交集，聚有五百餘人馬。操上馬，同回河內，再聚軍馬。卓兵自往長安。<br />
　　卻說眾諸侯分屯洛陽。孫堅救滅宮中餘火，屯兵城內。堅住帳房於建章殿基上。堅令軍士掃除宮殿瓦礫，但有卓開掘陵寢，盡皆掩閉。於太廟基上草創殿屋三間，請眾諸侯立漢代神位，宰太牢祀之。祭畢皆散。堅到寨中，是夜星月交光，暖風習習，按劍露坐於建章殿上，仰觀天文，見紫微垣中白氣漫漫。堅歎曰：「帝星不明，賊臣亂國，萬民塗炭，京城一空！」言訖，淚下如雨。旁有軍士指曰：「殿南有五色毫光，起於井中，」堅喚軍士點起火把，下井打撈。撈起一婦人，屍首雖然日久，其屍不爛，宮樣裝束，項下帶一錦囊，兩手圍定繡龍紫袱。取開看時，內有朱紅小匣。扭開金鎖，見一玉璽，方圓四寸，上鐫五龍交紐，傍缺一角，以黃金鑲之，上有篆文八字，云「受命於天，既壽永昌。」<br />
　　堅得璽，乃問程普。普曰：「此傳國璽也。此玉是昔日春秋卞和於荊山之下，見鳳凰棲於石上，載而進之楚文王。王解之，果得玉。和氏得玉璞於楚山中，奉獻厲王。王使玉人相之，曰：「石也。」以和為詐，而刖其左足。及武王即位，和又獻之。武王使人相之，又曰：「石也。」又以和為詐，而刖其右足。文王即位，和乃抱其玉而哭於楚山下三日三夜，淚盡而繼以血。王聞之，使人問其故曰：「天下刖者多矣，子奚哭之悲耶？」乃使玉人理其璞，遂命曰「和氏之璧」也。秦二十六年，令良工琢為璽，李斯篆八字於其上，云『受命於天，既壽永昌』，名曰『傳國璽』。二十八年，始皇狩至洞庭湖，風浪大作，舟船將覆。始皇急投玉璽於水，風平浪靜。至三十六年，始皇巡狩至華陰，有人持璽遮道，與從者曰：『持此還祖龍。』言訖不見，此璽復歸於秦。始皇崩，子嬰將玉璽獻與我漢高祖。後至王莽篡逆，元祐皇太后將璽打王尋、蘇獻，崩其一角，以金鑲之。光武得此寶於宜陽，傳位至今。近聞十常侍作亂，劫少帝出北邙，回宮失此寶。今天授主公，必有登九五之分。此處不可久留，宜速回江東，別圖大事。」堅曰：「吾足知此寶，正於汝合。來日托疾，辭眾回軍。」商議已定，號令諸軍勿洩露，如違者斬。<br />
　　數中一軍是袁紹鄉人，無由進身，連夜偷出營寨，來報袁紹。紹賞賜了，留之。次日，孫堅來辭袁紹，曰：「堅抱小疾，欲歸長沙，特來別公。」紹笑曰：「吾知汝疾，乃害傳國璽耳。」堅失色，曰：「本初何故出此言？」紹曰：「今舉大義，興兵討賊，為漢朝天下。玉璽乃漢朝之寶，既然獲得，當對眾留於盟主之處，待誅了董賊，復歸朝廷。汝何收匿之而欲歸，必思反耶？」堅曰：「玉璽豈在吾處！」紹曰：「建章殿井中之物何在？」堅曰：「吾本無之，汝來逼吾，將欲反耶？」紹曰：「早將出，免自生禍。」堅指天為盟曰：「吾若果得玉璽，不將與汝，令吾不得善終，死於刀箭之下！」眾諸侯曰：「文台如此說誓，想必無寶。」紹喚軍出，曰：「打撈之時，有此人否？」堅大怒，拔所佩之劍，要斬軍士。紹曰：「汝斬軍人，乃欺我也。」紹亦拔劍來殺孫堅。堅揮劍迎之。紹背後顏良、文丑皆拔劍而出。堅後程普、黃蓋、韓當亦掣刀在手。眾諸侯一齊攔住，曰：「昔日登壇設盟歃血，共舉大義，豈可自相吞併乎？」勸開兩個。堅隨即上馬，拔寨便起，離洛陽而去。紹怒曰：「得寶而去，將欲自霸耶？」遂寫書一封，差心腹人連夜往荊州，送與荊州刺史劉表，教就路上截住而奪之。比及發書起程，人報曹孟德追卓戰於滎陽，大敗而回。<br />
　　紹遂令人迎接。紹會眾諸侯，置酒設宴，與曹操解悶。操於席上言曰：「吾始興大義，為國除賊。諸公既仗義而來，卻不聽吾計。初吾欲使渤海引河內之眾，臨孟津；先時渤海太守袁紹，與王匡屯兵於河內。酸棗諸將劉岱、張邈、袁遺、鮑信、喬瑁、曹操也守成皋，據敖倉，塞轘轅音還元、太谷，制其險要；袁將軍率南陽之軍，駐丹析，入武關，以震三輔。皆深溝高壘，勿與戰，益為疑兵，示天下形勢，以順誅逆，可立定也。今持疑而不進，大失天下之望。竊為將軍恥之！」紹等無言可對。<br />
　　既而宴散，操見紹等各懷異心，度料不能成事，自引軍投揚州去了。公孫瓚與玄德曰：「袁紹無能為也，久必有變。吾等且歸。」遂拔寨北行。至平原，令玄德為平原相，自去守地養軍。兗州刺史守劉岱，問東郡太守喬瑁借糧。瑁推辭不與，岱連夜引軍突入瑁營，殺死喬瑁，盡降其兵。袁紹見眾人各自分散，就引兵拔寨離洛陽，去投關東。<br />
　　卻說荊州刺史劉表，字景升，山陽高平人也。年幼時，結交漢末名士，有七人為友，時號「江夏八俊」。那七人？汝南陳翔，字仲麟；同郡范滂，字孟博；魯國孔昱，字世元；渤海范康，字仲真；山陽檀敷，字文友；同郡張儉，字元節；南陽岑咥音直，字公孝。表身長八尺有餘，姿貌甚偉，乃漢室宗親劉叡之後，為荊州刺史。時有延平郡人蒯良、弟越，襄陽人蔡瑁一同扶助。當時收得袁紹書，說孫堅盜去漢朝傳國之寶，走回江東，望截其路而奪之。表素與袁紹至好，隨即差蒯越、蔡瑁引兵一萬，來截孫堅。<br />
　　堅軍馬已到，蒯越將陣擺開，當先出馬。孫堅引軍馬立在門旗下，問曰：「蒯英度英度，越之表字。何故引兵截我去路？」越雲：「汝既是漢朝臣宰，如何盜去傳國寶而歸？疾忙留下，好眼相看。」堅怒曰：「汝乃何人，敢來問我！」言未畢，黃蓋挺槍便出。蔡瑁舞刀來迎。鬥不數合，黃蓋提鞭去打蔡瑁。瑁急閃，正中後心，護心鏡打缺一半。瑁拔回馬走，孫堅乘勢殺過界口。<br />
　　日已平西，山後閃一彪力生軍人來到，為首一將出馬，乃是劉表也。孫堅就馬上施禮，曰：「景升何故信袁紹之書，相逼鄰郡也？」表曰：「汝匿傳國寶，將欲反漢耶？」堅曰：「吾若有此物，死於刀箭之下！」表曰：「汝若要吾聽信，須隨軍行李，任吾搜過。」堅怒曰：「汝有何見？敢小覷我！」拍馬衝進。劉表便退。堅趕將去。黃昏，左側兩山後伏兵齊起，背後蒯越、蔡瑁趕來，把孫堅圍在垓心。性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹操興兵下江南</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹操興兵下江南</font></h4>
			　　卻說孫權令收拾船隻，準備人馬取荊州。正商議調兵，忽報曹操起軍四十萬，來報赤壁之仇，不可輕敵。孫權大驚，慌聚文武商議。人報長史張紘，自辭疾回家而死，有哀書上呈。孫權觀其書曰：<br />
　　長史張紘臨終書拜於主公吳侯麾下：自古有國家者，咸欲修德政以比隆盛世，至於其治，多不馨香。非無忠臣賢佐，暗於治體也，由主不勝其情，弗能用耳。夫人情憚難而趨易，好同而惡異，故與治道相反。《傳》曰「從善如登，從惡如崩」，言善之難也。人君承奕世之基，據自然之勢，操八柄之威，甘易同之歡，無假取於人；而忠臣挾難進之術，吐逆耳之言，其不合也，不亦宜乎？雖則有釁，巧辯緣間，眩於小忠，戀於恩愛，賢愚雜錯，長幼失序，其所由來，情亂之也。故明君悟之，求賢如饑渴，受諫而不厭，抑情損欲，以義割恩，上無偏謬之授，下無希冀之望。宜加三思，含垢藏疾，以成仁覆之大。秣陵山川，有帝王之氣，可速遷居之，為萬世之業！紘不勝泣血哀感眷望之至！<br />
　　孫權覽書大慟。張紘亡年六十歲。權曰：「張子綱令吾遷居，吾如何不從！」即命遷治於建業，築石城。今時建康，古名秣陵，孫權時名建業。呂蒙進曰：「曹操兵來，可夾攻，濡須水口築塢以拒之。」塢，即城也。諸將皆曰：「上岸擊賊，跣足入船，何用築城？」蒙曰：「兵有利鈍，戰無百勝。如邂逅逢敵，步騎相促，人尚不暇及水，何能入船乎？」權曰：「『人無遠慮，必有近憂。』子明之見甚遠。」便差軍數萬築濡須塢，曉夜並工，務要立辦。<br />
　　卻說曹操整點三軍起程，長史董昭進言曰：「自古以來，人臣處世，未有如丞相之功者，雖周公、呂望，莫可及也。櫛風沐雨，三十餘年，掃蕩群凶，與百姓除害，使漢室復存，豈可與諸臣宰同列乎？合受魏公之位，加以『九錫』，以彰天下。」其九錫之名曰：<br />
　　一，車馬大輅、戎輅各一。大輅，金車也。戎輅，兵車也。玄牡二駟，黃馬八匹。；二，衣服袞冕之服，赤舄副焉。袞冕，王者之服。赤舄，朱履也。；三，樂縣軒縣之樂，堂下之樂也，升降必動樂也。；四，朱戶居以朱戶，紅門也。；五，納陛納陛以登。陛，階也。；六，虎賁虎賁三百人，守門之軍也。；七，鈇鉞鈇鉞各一。鈇，即斧也。鉞，斧屬。；八，弓矢彤弓一，彤矢百。彤，赤色也。玈弓十，玈矢千。玈，黑色也。；九，秬鬯圭瓚秬鬯一卣，圭瓚副焉。秬，黑黍也。鬯，香酒，灌地以求神於陰。卣，中樽也。圭瓚，宗廟祭器，以祀先王也。此「九錫」之名義也。<br />
　　侍中荀彧曰：「不可。丞相本興義兵，匡扶漢室，秉忠貞之誠，守退謙之實。君子愛人以德，不宜如此。」曹操聞之，勃然變色。董昭曰：「豈可以一人而阻眾望？」遂尊操為魏公。荀彧掩淚而出曰：「吾不想今日如此！」操深恨之，以為不助己也。<br />
　　建安十七年冬十月，曹操興兵下江南，就帶荀彧同行。彧已知操有殺害之心，推病進於壽春。操又使人催並前行。彧歎曰：「吾死於九泉之下，無面目見漢君也！」忽曹操使人送飲食一盒至，盒上有曹操親筆封記。開盒視之，並無一物。彧曰：「止於此矣！」遂服毒而亡，年五十歲。史官贊曰：<br />
　　潁上荀文若，人稱王佐才。聲名齊五嶽，功業震三台。<br />
　　孟德無終始，留侯不再來。忠心懷恨死，天下盡悲哀！<br />
　　論曰：<br />
　　自遷帝西京，山東騰沸，天下之命倒懸矣。荀君乃越河、冀，間關以從曹氏。間關，山服也。察其定舉，措言立策，崇明王略以急國艱，豈雲因亂假義，以就違正之謀乎？誠仁為己任，期紓民於倉卒也。及阻董昭之議，以致非命，豈數也。夫世言荀君者，通塞或過矣。常以為中賢以下，道無求備，智算有所研疏，原始未必要末，期理之不可全詰者也。夫以衛賜之賢，一說而斃兩國。兩國，謂齊與吳也。賜至吳，請夫差伐齊。之晉，說以兵待吳伐齊之弊。吳既勝齊，與吳爭強，晉果敗吳也。彼非薄於仁而欲，蓋有全必有喪也，斯又功之不兼者也。方時運之屯邅，非雄才無以濟其溺，功高勢強，則皇器自移矣。謂魏太祖功業大而神器自歸矣。此又時之不可並也。蓋取其歸正而已，亦殺身以成仁之義也。<br />
　　贊曰：<br />
　　公業稱豪，駿聲升騰。權詭時逼謂辭對卓，揮金僚朋。北海天逸，音情頓挫尤抑揚也。越俗易驚，孤音少和。直轡安歸直道也，高謀誰佐？彧之有弼，誠感國疾。功申運改，跡疑心一。<br />
　　其子荀惲音慍發哀書報曹操。操甚懊悔，差人厚葬，諡曰敬侯。<br />
　　且說曹操大軍至濡須水出九江歷陽縣，前面差三萬鐵甲馬軍，令曹洪部領。哨至江邊，回報沿江一帶，遙望旗旛無數，不知兵聚何處。操放心不下，自領兵前進，就濡須口排開軍陣。操領百餘人上山坡，遙望見戰船，各分隊伍，依次擺列。旗分五色，軍器鮮明。當中大船上青羅傘下，坐著孫權。左右文武，侍立兩邊。操以鞭指揮曰：「生子當如孫仲謀！若劉景升兒子，犬豕耳！」忽一聲響動，南船一齊飛奔過來。濡須塢內又一軍出，衝動曹軍。曹操軍兵退後便走，軍皆四散，止遏不住。千百騎趕到山邊，為首馬上一人，碧眼紫髯，上長下短，眾人認得正是孫權，親自引一隊馬軍來擊曹操。操大驚，急回馬時，東吳兩員大將韓當、周泰，兩騎馬直衝將上來。操背後有大將許褚縱馬舞刀，敵住二將，曹操得脫歸寨。許褚與二將戰三十合方回。操正在寨中誇許褚之能，責罵眾將：「臨敵先退，挫吾銳氣！再後如此，盡皆斬首！」夜至二更時分，忽寨外喊聲大震。操急上馬，見四下裡火起，卻被吳兵劫入大寨。殺至天明，曹兵退五十餘里，卻才收軍，下定寨柵。<br />
　　操心中鬱悶，閒看兵書，忽程昱曰：「丞相既知兵法玄妙，豈不知『兵貴神速』乎？丞相起兵，遷延日久，故孫權得以準備，夾濡須水口為塢，甚是有理。不若且罷兵還許都，別作良圖。」操不應。<br />
　　程昱出，操伏幾而臥，忽聞潮聲洶湧，如萬馬爭奔之狀。曹操急視之，見大江中推起一輪紅日，光華射目，天上兩輪太陽對照。忽然江心推起紅日，拽拽飛來，墜於寨前山中，其聲如雷。倏然驚覺，在帳做了一夢。帳前軍報導午時。曹操教備馬，引五十餘騎，徑奔出寨，猶如夢中所見落日山邊。正看之間，忽見一簇人馬，當先一人，渾身金盔金甲。操視之，乃是孫權。權見操至，也不慌，也不忙，在山上勒住馬，以鞭指揮曹操曰：「丞相坐鎮中原，富貴已極，何故貪心不足，尚圖江南吳地？」操答曰：「汝為臣下，不尊王室。吾奉天子詔，特來討汝！」孫權笑曰：「此言豈不羞乎？天下豈不知你挾天子令諸侯？吾非不尊漢朝，實欲討汝，以正國家！」操大怒，叱諸將上山捉孫權。忽一聲鼓響，山背後兩彪軍出，右邊韓當、周泰，左邊陳武、潘璋。四員將帶三千弓弩手，兩邊亂射如雨。操急回，引眾將而走。背後四將趕來甚急。趕到半路，許褚引著眾虎衛軍敵住，因此救得曹操。孫權兵齊奏凱歌，回濡須去了。操還營自思：「孫權非等閒人物。紅日之應，久後必為帝王。」操心中有退兵之意，又恐被東吳恥笑，因此進退未決。兩邊相拒月餘，戰了數場，互相勝負。建安十八年春正月，連陰雨水甚多，水港皆滿，軍在泥水之中。操竊聽之，各寨軍士皆有思歸之意。操心甚憂，當日正在寨中，與眾謀士商議。有一半勸操收兵；有一半雲目今春暖，正好相持，不可退歸。進退未決，忽報東吳有使齎書到。拆開觀之，書曰：<br />
　　吳侯孫權再拜致書於漢丞相麾下：竊謂彼此皆漢朝臣宰，不思報國安民為本，妄施殺伐，非仁者之也。即日春水方生，公當速去，各圖安逸。如其不然，復有赤壁之禍矣！公宜自思焉。建安十八年春正月，吳侯孫權書。<br />
　　背後批兩行雲：<br />
　　足下不死，孤不得安。<br />
　　曹操看畢，大笑曰：「孫權不欺我也。」遂賞使者令回。操令軍退，命廬江太守朱光鎮守皖城，盡收軍回許昌去訖。<br />
　　孫權亦收軍回秣陵。權與眾將商議：「曹操雖然北去，劉備尚在葭萌關未還。何不引拒曹操之兵，以取荊州？」張昭獻計曰：「未可動兵。今劉備在西川，不能再還荊州矣。」孫權大喜，問張昭其計如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
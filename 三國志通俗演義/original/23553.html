<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　葭萌張飛戰馬超</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>葭萌張飛戰馬超</font></h4>
			　　張魯持疑未決。馬超挺身出曰：「感主公之恩，無可上報。願引一軍攻取葭萌關，襲劉備之後，可生擒之。此時必要割二十州而還，主公心下何如？」張魯大喜，先遣黃權從小路而回，點兵二萬與馬超。此時龐德臥病不能行，留於漢中。張魯令楊柏臨軍。超與弟馬岱選日起程。<br />
　　卻說玄德軍馬在雒城。法正所差之人，回報與玄德：「今鄭度勸劉璋盡燒野谷，並各處倉廩，大率巴西住種之民，而避於涪水迤西，深溝高壘而不戰。」玄德、孔明聞之，皆大驚，曰：「若用此言，吾勢危矣！」法正笑曰：「主公勿憂。此計雖毒，劉璋必不能用也。」後人傳劉璋有言：「吾聞『拒敵以安民』，未聞『動民以備敵』也。」玄德聞之，方始寬心。孔明曰：「可速進兵以取綿竹。如得此處，成都易得矣。」遂遣黃忠、魏延領兵前進。<br />
　　費觀聽知玄德兵來，差李嚴出迎。嚴披掛了，領三千兵出。各佈陣完。黃忠出馬，與李嚴戰四五十合，不分勝敗。孔明在陣中教鳴金收軍。黃忠入陣，問曰：「正待要擒李嚴，軍師何故收兵？」孔明曰：「吾已見李嚴武藝，不可力取。來日再戰，汝可詐敗，引入山峪，出奇兵勝之。」黃忠領計。次日，李嚴再領兵來，黃忠又出戰，不十合詐敗，引軍便走。李嚴趕來，迤邐趕入山峪而去。李嚴猛省，急待回來，前面魏延引軍擺開。孔明自在山頭喚曰：「公如不降，兩下已伏強弩，欲與吾龐士元來報仇耳。」李嚴慌下馬，卸甲投降。軍士不曾傷害一人。引見玄德，玄德待李嚴甚厚。嚴曰：「費觀雖是劉益州親，某與甚密，當往說之。」玄德即命行。嚴入綿竹城，對費觀贊玄德如此仁德，今若不降，必有大禍。觀從其言，開門投降。玄德遂入綿竹，商議分兵取成都。<br />
　　忽流星馬急報，言：「孟達、霍峻守葭萌關，今被東川張魯遣馬超引兵攻打甚急，救遲則關隘休矣。」玄德大驚。孔明曰：「須是張、趙二將，方可與敵。」有人報張飛，飛在外大喜。孔明曰：「主公且勿言，容亮激之。」張飛從外大叫而入曰：「辭了哥哥，便去戰馬超也！」孔明故意佯不覷聽，對玄德曰：「今馬超侵犯關隘，無人可敵；除非往荊州取關雲長來，方可與敵。」張飛曰：「軍師何故小覷吾！吾曾獨拒曹操百萬之兵，豈愁馬超一匹夫耳！」孔明曰：「張將軍據水斷橋，此是曹操不知虛實也。若知虛實，將軍豈得無事乎？況馬超有信、布之勇，天下皆知，渭橋六戰，殺得曹操劍割髭鬚，幾乎喪命，非等閒之比。汝兄雲長，未必可勝。」飛曰：「我只今便去，如勝不得馬超，甘當軍令！」孔明曰：「既爾肯寫文書，便為先鋒。請主公親自去一遭。諸葛亮守綿竹。待子龍來，卻作商議。」魏延曰：「某亦願往。」孔明令魏延帶五百哨馬先行，張飛第二，玄德押後，望葭萌關進發。<br />
　　卻說馬超引兵扣關攻打，先使楊柏來叫道：「霍峻早早獻關，我等重重保舉你。」霍峻在關上高聲應曰：「我頭可斷，關不可得！」楊柏大怒，搦霍峻廝殺不題。<br />
　　卻說魏延哨馬先到關下，楊柏軍退十餘里。魏延出，與楊柏戰，不十合，楊柏敗走。魏延要奪張飛頭功，乘勢趕去。前面一軍擺開，為首乃是馬岱。魏延只道是馬超，舞刀躍馬而進。與岱戰不十合，岱敗走。延趕去，被岱回身一箭，射中魏延左臂，急回馬走。馬岱趕至關前，一將聲如雷震，從關上一騎馬奔至面前，救了魏延。原來是張飛初到關上，聽知關前廝殺，便來看時，正見魏延中箭。飛喝馬岱曰：「汝是何人？先通姓名，然後廝殺不遲。」馬岱曰：「吾乃西涼州馬岱是也。」張飛曰：「你原來不是馬超，快回去，非吾對也！只令馬超那廝自來，說道燕人張飛在此！」馬岱大怒曰：「汝焉敢小覷我！」挺槍躍馬，直取張飛。向前戰不十合，馬岱敗走。張飛不欲待追趕，關上一騎馬到來，叫：「兄弟且休去！」飛回頭，原來是玄德到。遂不趕，一同上關。備曰：「恐怕你性躁，先來到此。既然勝了馬岱，且歇一宵，來日戰馬超。」歇了一夜。<br />
　　次日天明，關下鼓聲大震，馬超兵到。玄德在關上看時，門旗影裡，馬超縱騎持槍而出，獅盔獸帶，銀甲白袍：一來結束非凡，二者人才出眾。玄德歎曰：「人言錦馬超，名不虛傳！」張飛便要下關。玄德急止之，言：「兄弟且休出戰！先當避其銳氣。」飛曰：「何足道哉！」玄德當住。關下馬超單搦張飛出馬；關上張飛恨不得平吞馬超，三五番皆被玄德當住。看看午後，玄德望見馬超陣上人馬皆倦，遂選五百騎，跟著張飛衝下關去。馬超見張飛軍到，把槍望後一招，約退軍有一箭之地。張飛軍馬一齊扎住，關上軍馬陸續下來。張飛挺槍出馬，大稱姓名：「認得燕人張益德麼！」馬超曰：「吾家累世公侯，豈認得村夫乎！」張飛大怒。兩馬齊出，二槍並舉，約戰百餘合，不分勝敗。玄德觀之，歎曰：「真丈夫也！」恐張飛有失，急鳴金收軍。兩馬並回。張飛回到陣中，略歇馬片時，不用頭盔，只裹包巾上馬，又出陣前搦馬超廝殺。超又出，兩個再戰。玄德恐張飛有失，自披掛下關，直至陣前，看張飛與馬超又鬥百餘合，兩個精神倍加。玄德教鳴金收軍。二將分開，各回本陣。是日，天色已晚。玄德與張飛曰：「馬超英勇，不可欺敵。且退上關，來日再戰。」張飛殺得性起，那裡肯休，大叫曰：「誓死不回！」玄德曰：「今日天晚，不可戰矣。」飛曰：「多點火把，安排夜戰！」軍士暗暗叫苦。馬超換了馬，再出陣前大叫曰：「張飛敢夜戰麼？」張飛氣起，問玄德換了座下馬，搶出陣來，叫曰：「我捉你不得，誓不上關！」超曰：「我勝你不得，誓不回寨！」兩軍吶喊，點起千百火把，照耀如同白日。兩將又向陣前鏖戰。到二十餘合，馬超撥回馬便走。張飛大叫曰：「走那裡去！」原來馬超見贏不得張飛，心生一計：詐敗佯輸，賺張飛趕來，暗掣銅撾在手，扭回身覷著張飛便打來。張飛見馬超走，心中也提防，見打過來，一閃，從耳邊躲過去。張飛便勒回馬走時，馬超卻又趕來。張飛帶住馬，拈弓搭箭，回射馬超，超卻閃過。二將各自回陣。玄德自於陣前叫曰：「吾以仁義相待天下之士，不施譎詐。馬孟起你收兵歇息，我不乘勢趕你。」馬超聞之，親自斷後，諸軍漸退。玄德亦收軍上關。<br />
　　次日，張飛又欲下關戰馬超。人報軍師來到。玄德接著孔明。孔明曰：「亮聞孟起世之虎將，若與益德死戰，必有一傷。故令子龍、漢升守住綿竹，星夜而來。可用條小計，令馬超歸降主公。」玄德曰：「吾見馬超英勇，甚愛之。如何可得？」孔明曰：「亮聞東川張魯，欲自立為『漢寧王』。手下謀士楊鬆，極貪賄賂。可以差人從小路徑投漢中，先用金銀結好楊鬆，後進書與張魯，雲：『吾與劉璋自爭西川，是與汝報仇，不可聽信離間之語。事定之後，保汝為漢寧王。』」<br />
　　玄德即時寫書，差孫乾齎金珠，從小路徑至漢中，先來見楊鬆，說知此事，送了金珠。鬆大喜，先引孫乾見張魯弟張衛，亦進送了禮物。二人引孫乾見張魯，陳言方便。魯曰：「玄德只是左將軍，如何保我為漢寧王？」楊鬆曰：「他是大漢皇叔，正合保奏。」張魯喜曰：「既如此，差人便教馬超罷兵。」孫乾只在楊鬆家聽回信。使回曰：「馬超言未成功，不可退兵。」楊鬆又差人去喚，又不肯回。一連三次不至。楊鬆曰：「此人素無信行，不肯罷兵，其意必反。」魯心亦疑。鬆亦流言對張衛說：「馬超主意欲奪西川，自為蜀王，與父報仇，豈肯臣於漢中乎？」張衛將此言告知張魯。魯問計於楊鬆，鬆曰：「一面差人去說與馬超，汝既乾功，與汝一月限。三件功成有賞，無則必誅：一要取西川，二要劉璋首級，三要退荊州兵。三件事不成，可獻頭來。」一面教張衛點軍守把關隘，防馬超兵變。差人到馬超寨中，說知此事。超大驚曰：「如何變得恁的！」與岱商議，不如罷兵。楊鬆又流言曰：「馬超回兵，必懷異心，不可放入。」張衛分七路軍，堅守隘口，要共廝殺。超進退不得，無計可施。孔明對玄德曰：「今馬超正在狐疑不決之際，亮憑三寸不爛之舌，親往超寨，說馬超來降主公。」其事如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
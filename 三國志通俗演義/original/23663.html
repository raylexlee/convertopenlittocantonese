<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　羊祜病中薦杜預</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>羊祜病中薦杜預</font></h4>
			　　吳永安七年，吳主孫休暴病，不能言而死，群臣欲立太子孫【雨單】為君。【雨單】，音彎。左典軍萬彧曰：「【雨單】幼不能專政，不若取烏程侯孫皓立之。」左將軍孫布亦曰：「皓才識明斷，堪為帝王。」於是丞相濮陽興入奏朱太后。太后曰：「吾寡婦人耳，安知社稷之事？卿等斟酌立之可也。」興遂請皓為君。皓字元宗，大帝孫權太子孫和之子也。當年七月即皇帝位，改元為元興元年，封太子孫■留為豫章王，加丁奉左右大司馬。次年改為甘露元年；皓兇暴日盛，酷溺酒色，大小失望。張布諫之，皓斬首；濮陽興亦諫，皓殺之。立陸凱、萬彧為左右丞相，又改元為寶鼎元年，造昭明宮，大興土木。文武入山伐木，費用無度。又改元建衡元年。三年後又改鳳凰元年。丞相萬彧、將軍留平、姓留，名平。大司農樓玄，見皓無道，三人苦諫，皆被殺之。前後十餘年，殺忠臣四十餘人。皓出入，常帶鐵騎五萬。群臣恐怖，莫敢奈何。<br />
　　卻說晉帝司馬炎恢弘大度，容納直言；明達善謀，能斷大事。時咸寧二年冬十月也，徵而大將軍羊祜上表請兵伐吳。炎觀表曰：<br />
　　先帝西平巴蜀，南和吳會，庶幾海內得以休息。而吳復背信，使邊事更興。夫期運雖天所授，其功必因人而成，不一大舉掃滅，則兵役無時得息也。蜀平之時，天下皆謂吳當並亡，自是以來十有三年矣。夫謀之雖多，決之欲獨。凡以險阻得全者，謂勢均力敵耳；若輕重不齊，強弱異勢，雖有險，不可保也。蜀之為國，非不險也，皆雲：「一夫荷載，萬夫莫當。」進兵之日，曾無藩籬之限，乘勝席捲，徑至成都，漢中諸城，皆烏棲而不敢出。非無戰心，誠力不以相抗也。及劉禪請降，諸營堡索然俱散。今江、淮之間雖險，不如劍閣；孫皓之暴，過於劉禪；吳人之困，甚於巴蜀。而大晉兵力盛於往時，不於此際平壹四海，而更阻兵相守，使天下困於征戍，經歷盛衰，不可長久也。今若引梁、益之兵水陸並下，荊州之眾進臨江陵，平南豫州，直指夏口，徐、楊、青、兗並會秣陵，以一隅之吳，當天下之眾，勢分形散，所備皆急。巴、漢奇兵出其空虛，一處傾壞則上下震蕩，雖有智者，不能為吳謀矣。吳緣江為國，東西數千里，所敵者大，無有寧息。孫皓恣情任意，與下多忌，將疑於朝，士困於野，無有保世之計，一定之心。平常之日，猶懷去就；兵臨之際，必有應者：終不能齊力致死，已可知也。其俗急速，不能持久，弓弩戟楯不如中國，惟有水戰是其所便。一入其境，則長江非復所保，還趨城池，去長入短，非我敵也。官軍懸進，人有致死之志；吳人內顧，各有離散之心。如此，軍不逾時，可克必矣。懸，音玄。<br />
　　司馬炎觀訖大喜，便令班師。賈充、荀勖、馮紞三人皆言未可，炎因此不行。<br />
　　至咸寧四年，羊祜入朝，奏辭歸鄉養病。炎問曰：「卿有何安邦之策，以教寡人？」祜曰：「暴虐已甚，於今可不戰而克矣。若皓不幸而歿，倘更立賢王，陛下不能得也。」炎賜祜坐於側而問曰：「卿何以知之？」祜曰：「孫皓若亡，群臣更立一人為君，施恩佈德，深得民心，據長江之阻，陛下雖有百萬之眾，安可窺乎？」炎大悟曰：「卿可提兵一伐，若何？」祜曰：「臣年邁多病，不堪領此職。陛下選智勇之士，可也。」炎起身稱謝。祜辭炎出內，炎命祜乘王輦歸家。是年十一月，羊祜病危，晉帝司馬炎車駕幸祜家問安。炎至臥榻前，祜下淚曰：「臣萬死不能報陛下也！」炎亦泣曰：「朕深恨不能用卿伐吳之策。今日誰可繼卿之志？」祜曰：「臣凡薦人於陛下，便將奏稿焚之，只恐人知也。」炎曰：「舉善薦賢，乃美事也。卿何不令人知耶？」祜曰：「拜官公朝，謝恩私門，臣所不取也。」炎歎曰：「此正直大臣也。」祜含淚告曰：「臣死矣，不敢不盡愚誠。右將軍杜預，堪可重任；若欲伐吳，須當用之。」言訖而亡。司馬炎放聲大哭，上輦而回宮中。文武多官，無不流淚。後人引管、鮑故事，有詩贊曰：<br />
　　羊祜病中推杜預，叔牙囚內薦夷吾。<br />
　　古來四海英雄輩，是個男兒識丈夫。<br />
　　司馬炎垂淚終日，敕葬高阜，贈太傅、巨平侯。即日拜社預為鎮南大將軍，都督荊州事。南州百姓聞羊祜身死，罷市而哭。江南守邊吳將，亦皆舉哀。襄陽人思祜存日，常游於峴山，遂建廟立碑，四時祭之。往來人觀其碑文者，無不流涕，故稱為「墮淚碑」。後胡曾先生有詩歎曰：<br />
　　曉日登臨感晉臣，古碑零落峴山春。<br />
　　鬆間殘露頻頻滴，恰似當初墮淚人。<br />
　　咸寧五年冬十一月、晉帝降詔，分道伐吳。鎮南大將軍杜預為大都督，引兵十萬，出江陵；鎮東大將軍、瑯琊王司馬伷音宙，出涂中；安東大將軍王渾，出江西；建威將軍王戎，出武昌；平南將軍胡奮出夏口：各引兵五萬，皆聽預調遣。又遣龍驤將軍王濬、廣武將軍唐彬，浮江東下：水陸兵二十餘萬，戰船數萬隻。又令賈充為大都督，假黃鉞，以冠軍將軍楊濟副之，出屯襄陽，節制諸路人馬。充奏曰：「臣年耄衰老，不堪元帥之任。」炎曰：「卿若不行，朕當自出。」充不得已，辭帝而行。<br />
　　卻說吳主孫結荒淫無度，凡飲宴，必令群臣大醉；卻立黃門郎十人糾彈，若有過失者，或剝其面皮，或鑿其眼睛，因此中外大怨。忽邊庭奏報：「晉兵大勢，水陸並進。」皓大驚，急召丞相張悌、司徒何植、司空滕循，計議退兵之策。悌奏曰：「可令車騎將軍伍延為都督，進兵江陵，迎敵杜預；驃騎將軍孫歆，進兵拒夏口等處軍馬。臣敢為軍師，領左將軍沈瑩、右將軍諸葛靚，引兵十萬，出屯牛渚，接應諸路軍馬。」皓從之，遂令張悌引兵出城去了。皓退入後宮，有倖臣中常侍岑昏問其故，皓曰：「晉兵大至，諸路已有兵迎之。奈王濬率兵數萬，戰船無量，順流而下，其鋒甚銳，朕因此憂也。」昏曰：「臣有一計，令王濬之船，盡為粉碎。」皓大喜，遂求其計。未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
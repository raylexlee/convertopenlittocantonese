<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　司馬懿智擒孟達</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>司馬懿智擒孟達</font></h4>
			　　於是太傅鍾繇奏曰：「向者諸葛亮欲興師犯境，但懼其人，故散流言，令陛下去其柱石之臣，果然陛下中計，方長驅大進也。今若復用其人，則諸葛亮自然退矣。」魏主曹叡問之，繇曰：「此人乃驃騎大將軍司馬懿也。」叡長歎曰：「朕到今心中猶悔。非卿所言，無以發現也。仲達見在何地？」繇曰：「近聞仲達在宛城閒住。」叡即降詔，遣使持節，仍復司馬懿官職，加為平西都督，就起南陽諸路軍馬，前赴長安。叡御駕親征，剋日到彼聚會。使命星夜投宛城去了。<br />
　　卻說孔明自出師以來，累獲全功，料長安指日而得，心中甚喜。正在祁山寨中會眾議事，忽報永安宮鎮守李嚴令子李豐來見。孔明只道東吳兵犯境，心甚驚疑，喚入帳中問之。豐曰：「特來報喜。」孔明曰：「有何喜也？」豐曰：「昔日孟達降魏，乃不得已降之。彼時曹丕甚愛，每稱將相之才，時以駿馬衣服、玩器金珠而賜之，曾同輦出入，群臣無不驚訝，封為散騎常侍，領新城太守，鎮守上庸、金城等處，委以西南之任，如此重用。自丕死後，曹叡即位，甚不相好，絕其所賜，朝中多人嫉妒，孟達日夜不安，常與諸將曰：『我本是蜀將，勢逼於此。』今累差心腹入持書來見家父，教早晚代稟丞相：前者五路下川之時，曾有此意，丞相亦知。今在新城，聽知丞相伐魏，欲起新城、金城、上庸三處軍馬，就彼處舉事，徑取洛陽；丞相卻取長安，兩京可定矣。今某引來人並累次書信呈上。」孔明大喜，厚賞李豐等。忽細作人報說：「魏主曹叡，一面駕幸長安；一面詔司馬懿復職，加為平西都督，起本處之兵，於長安聚會。」孔明聽畢，頓手跌足，不知所措。參軍馬謖問曰：「量曹叡何足為道？若得來長安，就而擒之，丞相何故驚也？」孔明曰：「吾豈懼曹叡耶？平生所患者，獨司馬懿一人而已。今孟達欲舉大事，若司馬懿得此大權，事必敗矣！達非司馬懿之敵手，必被所擒。孟達若死，中原不易得也！」馬謖曰：「何不急修書，令孟達提防？」孔明從之，即修書，令來人星夜回報孟達。<br />
　　卻說孟達在新城，專望心腹人回報。不時，心腹人到來，將孔明回書呈上。孟達拆封視之。書曰：<br />
　　近得書，足知公忠義之心，不忘故舊，吾甚為喜慰。公若成此大事，則漢朝中興第一之功也。然極宜甚密，不可容易托人。雖兄弟妻子，亦難保也。慎之！戒之！近聞魏叡復詔司馬懿起宛、洛之兵，若聞公舉大事，彼必先至矣。當萬全提備，勿視為等閒人耳。吾猶懼之，公請詳察。<br />
　　孟達覽畢，大笑曰：「人言孔明心多，今觀此事，足可知矣！」心腹人告曰：「主公可修回書以安丞相之心，不可如常慢也。」達從之，又具回書，令心腹人星夜來答孔明。<br />
　　孔明喚入帳中。其人呈上回書。孔明拆封觀之。書曰：<br />
　　適承鈞教，安敢少怠。竊謂司馬懿之事，達以為必不懼也。宛城離洛陽約八百里，至新城一千二百里。若司馬懿聞達舉事，須表奏魏主。往復則一月間之事也。達城池已固，諸將亦與三軍皆在深險之地，司馬懿便來，達何懼哉？丞相可寬懷，惟聽捷報！謹復。<br />
　　孔明看畢，擲之於地而頓足曰：「孟達必死於司馬懿之手矣！」馬謖問曰：「何謂也？」孔明曰：「兵法雲：『攻其無備，出其不意。』豈容孟達料在一月之期也？既曹叡已委司馬懿，逢寇即除，何待奏聞乎？若知孟達反，不須十日，兵必到矣，安能措手耶？」眾將皆服。孔明急令來人回報曰：「若未舉事，切莫教同事者知之；知則必喪命矣。」其人拜辭，歸新城去了。<br />
　　卻說司馬懿在宛城閒住，聞知魏兵累敗於蜀，乃仰天長歎數聲。懿有長子司馬師，字子元；次子司馬昭，字子尚：此二子素有大志，飽看兵書。此時侍立於側，見懿長歎，乃問曰：「父親何為長歎也？」懿曰：「汝輩豈知大事耶？」司馬師曰：「莫非歎魏主不用乎？」司馬昭笑曰：「早晚必來宣召父親也。」懿大驚曰：「不意吾家又出麒麟兒矣！」言未盡，忽然天使持節至。懿聽詔畢，遂調宛城諸路軍馬起行。忽報有一人來告機密事。懿喚入密室問之，其人告曰：「某乃金城太守申儀家人也。近有新城太守孟達，請上庸太守申耽並某主公商議。達曰：『吾等乃大蜀人也，昨因時勢所逼，不得已而降之。魏文帝時，相待甚厚；當今魏主以吾等為外邦人物，視之如草芥，待之如糞土。今諸葛丞相奉命出師，兵至祁山，先敗夏侯楙，又敗曹真，殺得魏兵亡魂喪膽。今天水、南安、安定三郡俱已歸順，勢如劈竹，長安在旦夕休矣！吾等合從天道，就此舉事，徑襲洛陽，其功莫大！汝等從否？』申耽、申儀皆懼其勢，勉強應允，各自修補城池，聚集軍馬，早晚必反。申家兄弟誠恐連累，先令某來首；孟達心腹人李輔並達外甥鄧賢，隨狀出首。望都督早提兵來，自有內應也。」司馬懿聽畢，以手加額曰：「此乃皇上齊天之洪福也！今諸葛亮兵在祁山，殺得內外人皆膽落。今天子不得已而幸長安，若旦夕不用吾時，孟達一舉，兩京休矣！此賊必通謀諸葛亮也！吾先破之，諸葛亮定然心寒，自退兵矣。」長子司馬師曰：「父親可急寫表申奏天子。」懿笑曰：「若等聖旨，往復一月之期，則孟達事已成矣。彼若把住險要，吾雖有百萬之眾，急難破也。」即傳令教人馬起程，一日要行二日之路，如有怠慢者斬之。懿又令參軍梁畿齎詔，星夜往新城，教孟達等準備徵進，使彼不疑。梁畿先行，懿隨後發兵。行了二日，山坡下轉出一軍，乃是右將軍徐晃。晃下馬見懿，說：「天子駕到長安以退蜀兵，今都督何往？」懿低聲言曰：「今孟達造反，吾去擒耳。」晃曰：「某願為先鋒。」懿大喜，合兵一處：前部徐晃，後軍二子。懿在中軍。又行了二日，前軍哨馬報捉住孟達心腹人，搜出孔明回書，來見司馬懿。懿曰：「吾不殺汝，汝從頭細說。」其人只得將孔明、孟達往復之事，一一告說了畢。懿看罷孔明回書，自驚曰：「世間能者，所見相同。吾機先被孔明識之矣。幸得天子有福，獲此消息，則孟達無計也。」遂感歎不已，星夜倍道催趲軍行。<br />
　　卻說孟達在新城約下金城太守申儀、上庸太守申耽，剋日舉事。耽、儀二人每日調練軍馬，只待魏兵到日，以為內應；卻報孟達，言軍器糧草俱未完備，不敢約期起事。達信之。忽報參軍梁畿來到，孟達迎入城中。畿傳司馬懿將令曰：「司馬都督今奉天子詔命，起諸路軍馬，以退蜀兵。太守可集本部軍馬，聽候調遣。」達問曰：「都督何日起程？」畿曰：「以此時約之，離宛城望長安去了。」達暗喜曰：「吾大事成矣！」遂設宴待了梁畿，送出城外，即報申耽、申儀知道：「明日舉事，換上大蜀旗號，發諸路軍馬徑襲洛陽。」忽報城外塵土沖天，不知何處兵來。孟達自登城視之，只見一彪軍打著「右將軍徐晃」旗號，飛奔城下。達大驚，急扯起吊橋。徐晃坐下馬收拾不住，直來到壕邊，高叫曰：「反賊孟達，早早受降！」達大怒，急開弓射之，正中徐晃頭額，魏將救去。城上亂箭射下，魏兵方退。孟達恰待開門追趕，四面旌旗蔽日，司馬懿兵到。達仰天長歎曰：「果不出孔明之所料也！」於是閉門堅守。<br />
　　卻說徐晃被孟達射中頭額，眾軍救到寨中，取了箭頭，令醫調治；當晚而死，時年五十九歲。魏太和二年春正月也。後史官有詩贊曰：<br />
　　降明權成厚，爭津定策高。揚名攻不備，陷敵戰當鏖。<br />
　　欲虜平襄、漢，還屯振節旄。功逾孫子右，魏武過情褒。<br />
　　司馬懿令人扶柩還洛陽遷葬。<br />
　　次日，孟達登城視之，只見魏兵四面圍得鐵桶相似。達行坐不安，驚疑未定，忽見兩路兵自外殺來，旗上大書「申耽」、「申儀」名字。孟達見是救軍到，慌引本部兵大開城門殺出。耽、儀大叫曰：「反賊休走！早早受降！」兩路攻來。達見事變，撥馬望城中便走。城上亂箭射下。乃是李輔、鄧賢獻了城池。二人大罵曰：「吾等已獻了城池也！」達取路而走，申耽趕來。達人困馬乏，措手不及，被申耽一槍刺於馬下，眾軍梟其首級。餘軍皆降。李輔、鄧賢大開城門，迎接司馬懿入城。撫民勞軍已畢，遂遣人奏知魏主曹叡。叡大喜曰：「教將孟達首級，去洛陽城市碎剁示眾。」加申耽、申儀官職，就隨司馬懿徵進；命李輔、鄧賢守新城、上庸。<br />
　　卻說司馬懿引兵到長安城外下寨。懿入城來見魏主。叡大喜曰：「朕一時不明，誤中反間之計也，卿閒居許久，朕悔之無及。今達造反，非卿等制之，兩京休矣！」懿奏曰：「臣聞申儀密告反情，意欲表奏陛下，恐往復遲滯，故不待聖旨，星夜而去，八日已到新城。孟達措手不及，被臣斬之。若待奏聞，則中諸葛亮之計也。」言罷，將孔明回孟達密書奉上。叡看畢，大喜曰：「卿之學識至於孫、吳矣！」賜金鉞斧一對，後遇機密重事，不必奏聞，便宜行事。就令司馬懿出關破蜀。懿奏曰：「臣舉一大將，可為先鋒。」叡曰：「卿舉何人？」懿曰：「此將乃河間鄚人也，姓張，名郃，字雋義，見為右將軍。」叡笑曰：「朕正欲用之。」遂命張郃為前部先鋒，即日起行。司馬懿引兵離長安來破蜀兵。未知勝負如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
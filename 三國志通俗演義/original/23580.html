<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　魏太子曹丕秉政</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>魏太子曹丕秉政</font></h4>
			　　卻說曹操聞司馬懿所言封孫權一節，遂從之，乃與多官商議，封孫權為驃騎將軍、南昌侯，領荊州牧，即日遣使往東吳封權。權受爵已畢，隨遣使上表謝恩，送於禁還都。<br />
　　且說曹操病患轉加，是夜子時夢三馬同槽，及曉召賈詡問曰：「孤昔夜夢三馬同槽，疑馬騰、馬休、馬鐵三人，故將馬騰全家殺之。今夜復夢之，是何兆耶？」詡奏曰：「祿馬，乃吉兆也。」眾官皆言：「祿馬尚於曹，王上何必疑焉？」操因此不疑。後來司馬懿、司馬師、司馬昭三人專政吞曹，以應此之夢也。<br />
　　是日天晚，文武皆散。夜至三更，操覺頭目昏眩，起伏於幾上而臥，忽聞殿中聲如裂帛。操驚問之，忽見伏皇后、董貴妃、二皇太子，並國舅董承等二十餘人，渾身血污，立於愁雲之內，隱隱聞索命之聲。操急掣劍望空砍之，忽然一聲響亮，震塌殿宇西南一角。近臣將操救出，別宮養病。次日夜間，又聞殿外男女哭聲不絕。至曉，操召群臣入，曰：「孤在戎馬之中三十餘年，未嘗信怪異之事。今日如此為何？」群臣奏曰：「王上當命道士設醮薦新。」操歎曰：「聖人有雲：『獲罪於天，無所禱也。』孤天命將盡，雖日用萬金，安能救也？」遂不允設醮。<br />
　　次日，覺氣衝上焦，目不見物，急召夏侯惇入商議。惇至殿門前，忽見伏皇后、董貴妃、二皇太子、國舅董承等，立在陰雲之中。惇大驚昏倒，左右扶出，自此得病。操召前將軍曹洪、侍中陳群、中大夫賈詡、主簿司馬懿心腹四人，至臥榻前，囑以後事。操曰：「孤縱橫天下三十餘年矣，群凶皆滅，止有江東孫權、西川劉備，未曾收復。孤今病危，必然難逃，今以大事囑汝四人。孤長子曹昂，劉氏所生，不幸早年歿於宛城。今卞氏生四子：丕、彰、植、熊。四子中，孤平生所愛第三子曹植，卻又為人虛華，少於誠實，嗜酒放肆，因此不立。次子曹彰，勇而無謀。四子曹熊，多病難保。惟長子曹丕，篤厚恭謹，才智兼全，可任大事。汝等宜輔佐之，各懷忠義之心，以圖悠久之計，勿得怠慢。」言訖，長歎一聲，淚如雨下，氣絕而亡。壽六十六歲。時建安二十五年春正月下旬也。後史官有詩曰：<br />
　　雄哉魏太祖，天下掃狼煙。動靜皆存智，高低善用賢。<br />
　　長驅百萬眾，親注《十三篇》。豪傑同時起，誰人敢贈鞭？<br />
　　又史官擬《曹操行狀》云：<br />
　　操知人善察，難眩以偽；識拔奇才，不拘微賤。隨能任使，皆獲其用，與敵對陣，意思安閒，如不欲戰，然及決機乘勝，氣勢盈溢。勛勞宜賞，不吝千金；無功望施，分毫不與。用法峻急，有犯必戮，或對之流涕，然終無所赦。雅性節儉，不好華麗，故能芟音山刈音易群雄，削平海內。三十餘年，手不捨書，晝則講武，夜則思經，登高必賦，對景必詩，深明音樂。善能騎射，曾在南皮一日射雉六十三頭。及造宮室器械，無不曲盡其妙。是以遂成大業，開闡洪基也。<br />
　　晉平陽侯陳壽評曹操曰：<br />
　　漢末，天下大亂，雄豪並起，而袁紹虎視四州，強盛莫敵。太祖運籌演謀，鞭撻宇內，攬音覽申、商之法術，講韓、白之奇策。官方授材，各因其器；矯情任算，不念舊惡。終能總御皇機，克成洪業者，為其明略最優也。抑可謂非常之人，超世之杰矣。<br />
　　宋賢贊曹操功德詩曰：<br />
　　漢末挺生曹孟德，胸蟠星斗氣凌雲。智謀超越數員將，才德惟慳萬乘君。<br />
　　雖秉權衡欺弱主，尚存禮義效周文。當時若使無公在，未必山河幾處分。<br />
　　前賢又貶曹操詩曰：<br />
　　殺人虛墮淚，對客強追歡。遇酒時時飲，兵書夜夜觀。<br />
　　秉圭升玉輦，帶劍上金鑾。曆數奸雄者，誰如曹阿瞞？<br />
　　唐太宗祭魏武帝曰：<br />
　　一將之智有餘，萬乘之才不足。<br />
　　宋鄴郡太守晁堯臣登銅雀台，有詩歎曰：<br />
　　堪歎當時曹孟德，欺君罔上忌多才。昆吾直上金鑾殿，蔓草空餘銅雀台。<br />
　　鄴土應難遮醜惡，漳河常是助悲哀。臨風感慨還嗟歎，向日奸雄安在哉？<br />
　　卻說曹操身亡，文武百官盡皆舉哀；一面報與魏太子曹丕，一面報與鄢陵侯曹彰，一面報與臨淄音之侯曹植，一面報與蕭懷侯曹熊。各處皆遣使去訖，多官用金棺銀槨將操入殮，星夜舉靈櫬赴鄴郡而來。<br />
　　卻說曹丕聞知父喪，放聲痛哭，眾將再三解勸方息，遂率大小官僚出城三十里，伏道迎櫬入城，停於偏殿。官僚掛孝拜祭，哀聲大震。忽一人挺身而出曰：「請太子哀息，百官暫止，何不且議大事？」眾視之，乃司馬孚也，見為太子中庶子。孚厲聲而言曰：「王已晏駕，天下震動，當早立嗣君，以鎮萬國，何但哭泣也？」群臣曰：「太子宜登寶位，但未得天子詔命，豈敢造次而行之？」忽班部中又一人出曰：「遲已！遲已！」丕視之，乃廣陵東陽人也，姓陳，名矯，字季弼，見為兵部尚書。矯曰：「王上已薨，太子在側，若等詔命而分彼此，則社稷危矣！」遂拔劍在手，指官僚怒曰：「敢亂言者，割袍為例！」言訖，一劍割下袍袖。百官悚懼，擁丕至殿。正欲冊立，忽報華歆自許昌飛馬至，眾皆大驚，及至問之，歆曰：「今魏王晏駕，天下震動，汝等久食君祿，何不早立太子？」眾官應曰：「正欲立之。」歆曰：「吾已於獻帝處索了詔命來矣。」眾皆踴躍稱賀。歆於懷中取出詔命開讀，令百官跪聽。制曰：<br />
　　魏太子丕：昔皇天授乃顯考以翼我皇家，遂攘除群凶，拓定九州，弘功茂績，光於宇宙，朕用垂拱負扆二十有餘載。天不憖遺一老，永保予一人，早世潛神，哀悼傷切。丕奕世宣明，宜秉文武，紹熙前緒。今使使持節御史大夫華歆，奉策詔授丕丞相印綬、魏王璽紱音弗，領冀州牧。方今外有遺虜，遐夷未賓，旗鼓猶在邊境，干戈不得韜刃，斯乃播揚洪烈，立功垂名之秋也。豈得修諒闇之禮，究曾、閔之志哉？其敬服朕命，抑弭憂懷，旁袛厥緒，時亮庶功，以稱聯意。嗚呼！可不勉歟！建安二十五年春二月日詔。此是華歆自命之言，以絕天下議論，非獻帝之本心也。<br />
　　且說華歆諂事於魏，故草此詔，威逼獻帝降之。帝懼其勢，只得聽從，故下詔節，封曹丕為魏王、丞相、冀州牧，百官並無敢言其非者。<br />
　　丕即日登位，受大小官僚拜舞起居。正宴會慶賀之間，忽報鄢陵侯曹彰，自長安領十萬大軍來到。丕大驚，乃問群臣曰：「孤黃鬚小弟，平生性剛，深通武藝。今提兵遠來，必與孤爭王位也。如之奈何？」忽階下一人應聲而出曰：「臣素知鄢陵侯之所行，當以片言折之。」眾皆稱曰：「非大夫，莫能解此禍也。」不知此人是誰，下回便見。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
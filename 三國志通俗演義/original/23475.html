<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 第六卷　雲長延津誅文丑</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六卷</br>　　雲長延津誅文丑</font></h4>
			　　卻說關公匹馬斬了顏良，敗軍奔回報知袁紹，紹大怒，欲斬玄德。玄德面不改容而言曰：「明公只聽一面之詞，而自絕向日之情耶？且劉備自徐州失散，老小皆棄，未知雲長在否。天下有多少同姓同貌者，豈特赤面使大刀即關某也？明公何不詳之？」袁紹是個沒主張的人，聞玄德之言，責沮授曰：「誤聽汝言，險殺愛弟。」遂請劉玄德上帳坐，卻議報顏良之仇。帳下一人應聲而言曰：「顏良是吾弟也，既被曹賊所殺，吾安得不雪其恨乎？」玄德視其人，身長八尺，面如獬豸，山後人也，姓文，名丑，乃河北名將。袁紹大喜曰：「非汝不能報顏良之仇也。吾亦與你兵馬十萬，即便起行。」令丑直渡黃河，追殺操賊。沮授曰：「行兵之要，勝負變化，不可不詳。今兵宜留屯延津，分兵官渡，若其克獲，還迎不晚。今輕舉渡河，設有其難，眾皆不可還矣。」紹怒曰：「皆是汝等遲慢軍心，遷延歲月，有妨大事！豈不聞『兵貴神速』乎？」沮授出歎曰：「上盈其志，不務其功；悠悠黃河，吾其濟矣。」遂托疾不出議事。玄德曰：「今劉備久蒙大恩，無可報效，欲助文將軍同行，一者，報明公之德；二者，就探雲長的實。」紹喜，喚文丑與玄德同領前部。文丑曰：「劉玄德乃累敗之將，於軍不利。」文丑乞自去，不用玄德。紹曰：「吾欲見玄德才能，汝可同去。」文丑曰：「既主公要此人去時，某分三萬軍，教他為後部，如其無功，可自治罪。」玄德曰：「分兵最好。」文丑遂自領七萬軍先行，玄德引三萬隨後便起。<br />
　　卻說曹操為雲長斬了顏良，倍加欽敬，表奏朝廷，封雲長為壽亭侯，鑄印送與關公。印文曰：「壽亭侯印」，使張遼齎去。關公看了，推辭不受。遼曰：「據兄之功，封侯何多？」公曰：「功微，不堪領此名爵。」再三辭卻。遼齎印回見曹公，說雲長推辭不受。操曰：「曾看印否？」遼曰：「雲長見印來。」操曰：「吾失計較也。」遂教銷印匠銷去字，別鑄印文六字「漢壽亭侯之印」，再使張遼送去。公視之，笑曰：「丞相知吾意也。」遂拜受之。<br />
　　忽聞人報袁紹又使大將文丑渡黃河，已據延津之上。操先使人移徙居民於西河，操自領兵迎之。三軍皆起，軍馬在前，糧草在後。操傳令，教糧草車仗盡行前去，後軍作前部先鋒，護守糧草，以前部先鋒卻居於後。呂虔曰：「糧草在前，而兵在後，何意也？」操曰：「糧草在後，多被剽掠，吾故令在前也。」虔曰：「倘遇敵軍，守糧者又不敢戰，必誤大事。」操曰：「吾待敵軍到時，卻又理會。」虔疑，不敢再言。操令糧食輜重，沿河塹至延津。操在後軍，聽得前軍發喊，急差人看時，人報：「河北大將文丑兵至，我軍皆棄糧草，俱被趕散。後軍又遠，將如之何？」眾人商議，要退守白馬。操教退軍河北，又斷其路。軍皆散亂。操以鞭指南阜可避，阜，土山也。人馬急奔土阜。操令人馬皆解衣卸甲少歇，盡放其馬。文丑軍掩至，眾將曰：「賊至奈何？可急收馬匹，退回白馬。」一人急止之曰：「此正可與賊交戰之處，何退之耶？」操視之，乃荀攸也。操急以目視攸而笑。攸知其意，而不復言。<br />
　　文丑軍既得車仗，又來搶馬，軍士不依隊伍，自相離亂。原來過此，只顧取物，無心廝殺。曹操人馬圍裹將來，文丑挺身獨戰，軍士自相踐踏。文丑止遏不住，撥回馬走。操在土阜上指曰：「文丑乃河北名將，誰可擒之？」二將飛馬而出去。操視之，乃張遼、徐晃也。二將追趕文丑至近，大叫：「賊將休走！」文丑回頭，見二將趕來，遂按住鐵槍，拈弓搭箭，正射張遼。徐晃大叫：「賊休放箭！」張遼低頭急躲，一箭中遼頭盔，將簪纓射去。遼奮怒再趕，坐下馬又被文丑射中面頰。戰馬跪倒前蹄，張遼落地，文丑策馬前來。徐晃急輪大斧，截住廝殺。二將戰三十餘合，張遼去遠，徐晃見文丑後面軍馬齊到，晃撥回馬走。<br />
　　文丑沿河趕來。忽見十餘騎軍馬，旗號翩翻，一將當頭，提刀出馬而來，乃漢壽亭侯關雲長也，大喝一聲：「賊將休走！」與文丑交馬，戰二合，文丑心怯，撥回馬繞河而走。關公馬是千里龍駒，早趕上文丑，腦後一刀，將文丑斬下馬來。後有詩贊關公誅文丑。詩曰：<br />
　　誓把功勳建，須將恩義酬。奮身誅虎豹，用命統貔貅。<br />
　　白馬顏良死，延津文丑休。英雄誰可似？不負壽亭侯！<br />
　　曹操在土阜上見關公刀砍文丑，大驅四下人馬掩殺，河北軍皆落水，復奪輜重馬匹車仗。雲長引數騎，耀武揚威，東衝西突。正殺之間，劉玄德領三萬軍隨後到。前面哨知，報與玄德曰：「今番又是紅面長髯的斬了文丑。」玄德聞之，慌忙驟馬來看，隔河望見一簇人馬如飛，眾皆指日：「此正是也！」玄德遙見征塵中一面旗上寫著「漢壽亭侯關雲長」七個字。玄德暗謝天地，曰：「原來我兄弟果在曹操處！」欲去相見，被曹兵勢大擁來，只得收敗殘軍馬回去。<br />
　　袁紹接應至官渡，下定寨柵，有郭圖、審配入見袁紹，說：「今番文丑又是關某壞了。」劉備佯推不知。袁紹大怒，罵曰：「『大耳賊！』焉敢如此！」人報玄德至，紹令推轉斬之。玄德曰：「某有何罪？」紹曰：「你故使關公又壞吾一員大將！」玄德聞之，笑曰：「明公不知，容伸一言而死。今曹操素懼劉備，備雖一時潰散，必有復仇之曰。今知備在明公處，恐其協力攻曹，故特使關某誅殺二將。公知必怒，不肯助兵。此乃借明公之手而殺劉備，斷絕仇人，以除後患，願明公思之。」此是玄德極梟雄處。袁紹曰：「玄德之言是也。汝等使我受害賢之惡名耳。」喝退左右，請玄德上帳而坐。玄德謝曰：「感荷明公寬大之恩，無可補報，欲令一心腹人，持一密書去見雲長，使知備消息，必星夜來到，輔佐明公，共誅曹操，以雪顏良、文丑之恨，若何？」袁紹大喜曰：「吾若得雲長，似顏良、文丑復生也。」商議修書，未有人去。<br />
　　紹令退軍於陽武地名結營，連絡數十里，按兵不動。操亦令夏侯惇總兵守官渡隘口。<br />
　　操班師回許都，大宴眾官，賀雲長之功。席上，曹與呂虔曰：「昔日吾以糧草在前，乃餌敵之計也。惟荀公達知吾心耳。」眾皆服其論。正飲宴間，忽報汝南有黃巾劉辟、龔都，甚是猖獗；曹洪累戰不利，乞撥勇將精兵救之。雲長聞言，乃進前曰：「關某願施犬馬之勞，去破汝南賊寇。」操曰：「雲長建立大功，未曾重賞，何勞又徵進耶？」公答曰：「關某久閒，必生疾病。願再一行。」曹操許之，點軍五萬，使於禁、樂進為副將，次日便行。荀彧曰：「雲長常有歸劉之心，倘知消息必去，不可令頻出軍。」操曰：「今次收功，吾再不教臨敵矣。」<br />
　　雲長領兵往汝南進發，敵軍相迎，扎住營寨。當夜營外拿了兩個細作人來，雲長視之，內中認的一人。因此處起，直教兄弟再得聚會。畢竟此人是誰？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
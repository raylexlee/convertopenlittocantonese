<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孔明以智伏姜維</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孔明以智伏姜維</font></h4>
			　　卻說姜維獻計於馬遵曰：「此郡後必有伏兵，某願請五千軍伏於要路。太守先遣來人回報，隨後發兵出城，不可遠去，止行三十里便回，但看火起為號，前後夾攻，伏兵可勝也。如諸葛亮自在此處，必被某所擒矣。」遵用其計，遂令來人回報：「天水兵出城矣，只留梁緒、尹賞守城。」果是孔明遣趙子龍引一軍埋伏於山僻之中，只待人馬離城，那時下手。細作回報，言說：「天水太守馬遵，起兵出城，只留文官守城。」子龍大喜，又令人報與張翼、高翔，於路截殺馬遵。此二處兵皆孔明埋伏之將也。<br />
　　卻說趙子龍引五千兵，徑投天水郡城下，分兵四路而進。子龍在壕邊高叫曰：「吾乃常山趙子龍也！汝知中計，早獻城池，免遭誅戮！」城上樑緒大笑曰：「汝中吾姜伯約之計，尚然不知耶？」子龍恰待攻城，忽然喊聲大震，四面火光沖天。當先一員少年將，挺槍勒馬而言曰：「汝見天水姜伯約乎？」子龍視之，乃姜維也。子龍躍馬挺槍，直取姜維。戰不數合，維精神倍長。子龍大驚，暗思：「誰想此處有這般人物！」正戰鬥之間，兩路軍夾攻將來，乃是馬遵、梁虔。子龍首尾不能相顧，大敗虧輸。子龍衝開路，引敗兵奔走，姜維趕來。張翼、高翔兩路軍殺出，接應子龍，姜維因此方回。子龍歸到大寨，見孔明，說中了姜維之計。孔明驚問曰：「何等之人，識吾玄機也？」忽有南安人告曰：「姜維，字伯約，乃天水冀人也。事母至孝，文武雙全，智勇足備，真當世之英雄也。」子龍又誇獎姜維曰：「此人極好槍法，與他人大不同也。」孔明曰：「吾今欲取天水，甚輕易之，不想有此人耶！」遂起大軍前來。<br />
　　卻說姜維回見馬遵，遵曰：「事定之後，當重加保汝。」維曰：「趙雲敗去，孔明必自來也。某料孔明必疑我軍在城中，可將本部軍馬分為四枝：某引一軍伏於城東，如彼兵到則截之；太守與梁虔、尹賞各引一軍，城外伏之；梁緒率百姓在城上守禦。」於是姜維分撥已定。<br />
　　卻說孔明因慮姜維，自為前部，望天水郡進發。將到城邊，孔明傳令曰：「凡攻城池，以初到之日，激勵三軍，鼓噪直上；若侯日久，急難破矣。汝等諸將，當激勵三軍，不可失此機會。」於是大軍徑到城下。因見城上旗幟整齊，不敢輕攻。候至半夜；忽然四下火光沖天，喊聲震天，正不知何處兵來。只見城上亦鼓噪吶喊相應，蜀兵亂竄。孔明急上馬，有關興、張苞二將保護，殺出重圍。回頭看時，正東上軍馬，一帶火光，勢若長蛇，孔明曰：「兵不在多，似此人之調遣。真將才也。」遂令關興探視，回報曰：「此姜維兵也。」孔明嗟歎不己，折了一陣，收兵歸寨，思之良久，乃顧左右曰：「量一姜維，尚不能勝，安得破魏耶？」遂喚安定人問曰：「姜維之母，見在何處？」答曰：「見居冀縣。」孔明喚魏延吩咐曰：「汝可引一軍，虛張聲勢，詐取冀縣。若姜維到時，可放入城。」又問：「此地何處緊要？」安定人曰：「天水錢糧，皆在上邽音圭；若打破上邽，則糧道自絕矣。」孔明大喜，教趙子龍引一軍去攻上邽。孔明離城三十里，早有人報入天水郡，說蜀兵分為三路：一軍守此郡，一軍取上邽，一軍攻冀城。姜維聞之，哀告馬遵曰：「愚母見在冀城，倘母有失，非人子之孝也。某乞一軍就救此城，就保老母。」馬遵從之，遂教姜維引三千軍，去冀城保母；梁虔引三千軍，去保上邽。<br />
　　卻說姜維引三千人馬至冀城，前面一軍擺開，為首蜀將乃魏延也。二將交鋒數合，延詐敗奔走。維殺過山隘來，入城閉門，率兵守護，拜見老母，並不出戰。趙子龍亦放過梁虔入上邽城去了。孔明乃令人往南安郡，去取夏侯楙至帳下。孔明曰：「汝懼死乎？」楙慌拜伏乞命。孔明曰：「目今天水姜維見守冀城，使人持書來說：『但得駙馬在，我願歸降。』吾今饒汝性命，汝肯招安姜維否？」楙曰：「情願招安。」孔明乃與衣服鞍馬，不令人跟隨，獨自放之。<br />
　　楙得脫出寨，欲尋路而走，奈不知徑路。正行之間，逢數人奔走。楙曰：「汝等是何處之人也？」答曰：「我等皆是冀縣百姓。今被姜維獻了城池，歸降蜀兵，蜀將魏延縱人放火劫財，我等因此棄家奔走，投上邽去也。」楙又問曰：「今守天水城是誰？」土民曰：「天水城中，馬太守也。」楙聽之，縱馬而行，又見百姓攜男抱女遠來，所說皆同。楙至天水城下叫門，城上人認得是夏侯楙，慌忙開門迎接。馬遵驚拜而問之。楙細言姜維之事，又將百姓所言說了。遵歎曰：「不想姜伯約反投於蜀矣！」梁緒曰：「彼意欲救都督，故以此言虛降。」楙曰：「今維已降，何為虛也？」正躊躕之間，時值初更，蜀兵又來攻城。火光中見姜維在城下，挺槍勒馬，大叫曰：「請夏侯都督答話！」夏侯楙與馬遵等皆到城上，見姜維耀武揚威，大叫曰：「我為都督而降，都督何別前言耶？」楙曰：「汝受魏恩，何故降蜀？有何言別也？」維應曰：「汝寫書教我降蜀，何出此言？汝要脫身，卻將我陷了！我今降蜀，已加為上將，安有還魏之理？」言訖，驅兵打城，至曉方退。夜間妝姜維者，乃孔明之計，因火光之中，難辨真偽。<br />
　　孔明卻引兵來攻冀城。城中糧少，軍食不敷。姜維在城上見西蜀之軍大車小輛，搬運糧草入魏延寨中去了。維引三千兵出城劫糧，蜀兵盡棄了糧草，尋路而走。姜維奪得糧車，欲要入城，忽然一彪軍攔住，為首將乃張翼也。二將交鋒，戰不數合，王平引一軍又到，兩下夾攻。維力窮抵敵不住，奪路歸城，城上早插蜀兵旗號，已被魏延襲了。維殺條路奔天水城，手下尚有十餘騎；正遇張苞殺了一陣，維此時止剩得匹馬單槍，來到天水城下叫門。城上軍見是姜維，慌報馬遵。遵曰：「此是姜維來賺我城門也。」令城上亂箭射下。姜維回顧蜀兵至近，遂飛奔上邽城來。城上樑虔見是姜維在城下，虔大罵曰：「反國之賊！安敢來賺我城池耶？吾已知汝降蜀矣！」遂亂箭射之。姜維不能分說，仰天長歎，兩眼流淚，便撥馬望長安而走。行不數里，前至一派大樹茂林之處，一聲喊起，數千軍擁出，為首蜀將關興截住去路。維人困馬乏，不能抵當，勒回馬便走。忽然一輛小車從山坡中轉出，其人頭戴綸巾，身披鶴氅，手搖羽扇，端坐於上，乃孔明也。孔明喚姜維曰：「伯約，此時何為不降？」維尋思良久，前有孔明，後有關興，又無出路，只得降之，遂下馬而降。孔明慌忙下車而迎，相敘甚愛，維不勝感激。孔明曰：「吾自出茅廬以來，遍求賢者，願盡傳授平生之學，恨未得其人。今遇伯約，吾願足矣！當盡授之，汝宜傾心而報國也！」維大喜拜謝。<br />
　　孔明遂同姜維歸寨，升帳商議取天水、上邽之計。維曰：「天水城中，尹賞、梁緒與某至厚，當寫密書二封射入城中，不問應與不應，自然亂矣。」孔明從之。姜維寫了二封密書，拴在箭上，縱馬直至城下，射入城中。小校拾得，呈與馬遵。遵大疑，與夏侯楙商議曰：「梁緒、尹賞與姜維結連，欲為內應，都督宜早決之。可殺梁緒、尹賞，以除內變之禍。」賞知此消息，乃與梁緒曰：「不如納城降蜀，以圖進用。」是夜，夏侯楙數次使人請梁、尹二人說話。二人被屈迫事急，遂披掛上馬，各執兵器，引本部軍來殺夏侯楙、馬遵，一面令人大開城門降蜀。因此夏侯楙、馬遵引數百人出西門，棄城投羌胡城而去。<br />
　　梁緒、尹賞迎接孔明入城。安民已畢，孔明問取上邽之策。梁緒曰：「此城乃某之親弟梁虔守之，願招來降。」孔明大喜。緒當日到上邽，喚梁虔出城來降孔明。孔明重加宴賞，就令梁緒為天水太守，尹賞為冀城令，梁虔為上邽令。孔明分撥已畢，整兵進發。諸將問曰：「丞相何不去擒夏侯楙也？」孔明曰：「吾放夏侯楙，如放一鴨耳。今得伯約，得一鳳也！自古雲：『千兵易得，一將難求。』正謂此也。吾觀伯約行兵用計，與吾相同，故喜愛無限。今已得三城，可圖大事矣！」於是孔明引大軍出祁山，來取長安。未知勝負如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 第十七卷　范強張達刺張飛</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十七卷</br>　　范強張達刺張飛</font></h4>
			　　卻說先主欲起兵東征，趙雲諫曰：「國賊曹操非比孫權也，宜先滅其魏，則吳自服矣。今曹丕謀篡漢帝，神人共怒。陛下可早圖關中，屯兵渭河上流，以討凶逆；關東義士必裹糧策馬，以迎王師也。若舍魏而伐吳，兵勢一交，豈能解焉？願陛下察之。」先主曰：「孫權害了朕弟，又兼糜芳、傅士仁、潘璋、馬忠皆有切齒之仇，恨欲食其肉而滅其族，方雪朕之願也！卿何阻耶？」雲又曰：「天下者，重也；冤仇者，輕也。乞陛下詳之。」先主答曰：「朕不與弟報仇，雖有萬里江山，何足為貴？朕意已決，卿勿復言。」遂不聽趙雲之諫，即發使往五溪蠻夷，各借番兵五萬，共相策應；一面差使往閬中，遷張飛為車騎將軍，領司隸校尉，封西鄉侯，兼閬州牧。使命拜辭，齎詔而去。<br />
　　卻說張飛自守閬州，聞知關公被東吳所害，旦夕號泣，血濕衣襟。諸將但以酒解之。飛若醉，怒氣愈加，帳上帳下但有犯者，即以鞭撻之，多有鞭死者。每醉，望南切齒睜目，怒恨甚急；酒醉醒時，放聲痛哭，悲傷不已。忽聞使至，慌忙接入，開詔讀之。詔曰：<br />
　　朕承天序，嗣奉洪業，除殘靖亂，未燭厥理。今寇虜作害，民被荼毒，思漢之士，廷頸鶴望。朕用怛然，坐不安席，食不甘味，整軍誥誓，將行天罰。以君忠毅，侔蹤召、虎，名宣遐邇，故特顯命，高墉進爵，兼司於京。其誕將天威，柔服以德，伐叛以刑，稱朕意焉。《詩》不云乎，「匪疚匪棘，王國來極。肇敏戎功，用錫爾祉」。可不勉歟！章武元年五月日詔。<br />
　　張飛受爵，望北拜畢，以酒待使。飛曰：「吾兄之仇，重如山嶽；廟堂之臣，何不早奏興兵？」使答曰：「多有勸先滅魏而後伐吳者。」飛怒曰：「是何言也！昔日吾在桃園結義之時，誓同生死；今不幸關公半途而逝，吾安得獨享富貴耶？吾當面見天子，願為前部先鋒，掛孝伐吳，生擒逆賊，祭祀關公，表其前盟，吾之願稱也。」言訖，就同使命望成都而來。<br />
　　卻說先主每日自下教場操演軍馬，剋日興師。於是公卿來丞相府下同入見孔明，曰：「今天子初臨大位，親統軍伍，非所以重社稷也。丞相秉鈞衡之職，當以諫之。」孔明曰：「吾苦諫數次不聽，今日汝等隨吾入教場諫之。」於是孔明引百官來奏先主曰：「臣聞『千金之子，坐不垂堂』。陛下稟上聖之資，傳祖宗之統，初登寶位，不思以德服人，為一時之忿，自統大軍，歷山川之險、江河之危，親冒矢石，非所以重宗廟也。陛下若堅意復仇，可命一上將統軍伐之，不亦可乎？」先主見孔明苦諫，心中稍回，乃曰：「朕且罷兵，別圖良策。」<br />
　　鑾駕將起，忽報張飛到來。先主急請見之，免具朝服。飛至演武廳，拜伏於地，抱先主足而哭。先主撫飛背，亦哭。飛曰：「陛下今日為君，早忘了桃園之誓！二兄之仇，如何不報？」先主曰：「多官諫阻，未敢輕舉。」飛曰：「他人皆樂富貴，豈知昔日之盟也？若陛下不去，臣舍一丈之軀，與二兄報仇！若不能報時，臣奮死不見陛下也！」先主曰：「朕與兄弟同往。」飛曰：「昔日之盟，願同生死，天下皆知。陛下休教人恥笑也。」先主曰：「卿提本部兵，自閬州而出；朕統精兵，會於江州，共伐東吳，以雪此恨！」飛曰：「安敢有誤片時也。」先主曰：「朕素知卿酒後恃勇，鞭撻士卒，此為禍之道也。今後務宜寬容，不可如前。」飛拜辭而去。<br />
　　次日，先主整兵要行，學士秦宓出班奏曰：「陛下此行固為關公報仇，臣竊惟不可。陛下舍萬乘之軀而成小義，古人所不取也。且關公輕賢傲士，剛而自矜，以致喪命，非天亡之也。願陛下思之。」先主怒曰：「雲長與朕猶一體也。大義尚在，豈可忘耶？」宓伏地不起曰：「陛下不從，必有大敗。但可惜新創之業，又屬他人矣！」先主大怒，曰：「朕欲興兵，你出此不利之言！」叱武士推出斬之。宓面不改色，回顧先主而笑曰：「臣死無恨，免見川民之塗炭也！」文武官僚皆出奏曰：「宓乃良臣，願聖上仁慈。」先主曰：「暫且囚下，待朕報仇回時斬之。」<br />
　　卻說孔明聞知，即上表諫之，以救秦宓。表曰：<br />
　　臣亮等竊以吳賊逞鄭武之心，致荊州覆亡之禍，隕將星於牛鬥，折天柱於楚地。此情哀痛，將興問罪之師；廊廟同謀，悉起發忿之議。皆以為遷漢鼎者，罪由曹賊；隔劉祚者，過非孫權。蓋謂魏賊若梟除，則吳寇自然賓服。願陛下納秦宓金玉之言，抑卞莊刺虎之勇，以養士卒之力，別作良圖，則社稷幸甚！天下幸甚！<br />
　　先主看畢，擲表於地曰：「朕意已決，再諫者插劍為令！」遂命丞相諸葛亮保太子，守兩川；驃騎將軍馬超並弟馬岱，助鎮北將軍魏延共守漢中，以當魏兵；虎威將軍趙雲為後應，兼督糧草；黃權、程畿為參謀；馬良、陳震掌理文書；黃忠為前部先鋒；馮習、張南為副將；傅彤、張翼為中軍護尉；趙融、廖淳為合後。川將數百員，分為門部，並五溪蠻夷等處兵，共七十五萬，前後調遣，擇定章武元年七月上旬出師。<br />
　　卻說張飛回到閬中，令軍士盡執白旗，掛孝伐吳，與二兄報仇，剋日興兵。忽帳下兩員末將，乃范強、張達也，入帳告曰：「所有戰船白旗白袍，一時無措，須得寬限方可。」飛大怒曰：「吾要報仇，恨不得明日就到逆賊之境！汝安敢違吾將令？」叱武士縛於樹上，各鞭背四十，以手指之曰：「來日俱要完備！若違了吾令，即殺汝二人以示眾軍！」二人胸膛震破，滿口出血，回到船中商議。范強曰：「今日受了刑責，著我等如何辦得？其人性暴若火，倘來日不完，你我皆被殺矣！」張達曰：「比如他殺我，不如我殺他。」強曰：「爭奈不得近前。」達曰：「我兩個若不當死，則他醉於床上；若當死，則他不醉。」二人議畢，令人探之。<br />
　　當日飛在帳中，神思昏亂，動止非常，乃問部曲諸將曰：「吾今日心驚肉顫，坐臥不安，如之何也？」部曲答曰：「此是君侯思念關公，以致如此。」飛令人將酒來，與部曲同飲，不覺大醉，臥於帳中。范、張二賊探知消息，各藏短刀，夜至初更，密入帳中，詐言有人欲稟機密大事，直至床前。飛鼻息如雷。二賊下手，將飛殺之，藏其首級而出，便下船來，引數十人投東吳去了。飛亡年五十五歲。有廟贊詩曰：<br />
　　豹頭環眼大，燕項虎髭髯。長阪橋頭斷，曹公鐵馬還。<br />
　　英雄過孟起，恩義釋嚴顏。西蜀大欽仰，功名重劍關。<br />
　　宋賢有贊美張車騎雲：<br />
　　安喜曾聞鞭督郵，黃巾掃盡動諸侯。虎牢關下人欽敬，長坂坡中水逆流。<br />
　　義釋嚴顏安蜀境，武欺張郃震中州。將軍更緩須臾死，吳、魏山河總屬劉。<br />
　　又詩曰：<br />
　　瞋目橫矛叱魏兵，解令先主得全身。不知肘腋能生變，謾說英雄敵萬人。<br />
　　又詩曰：<br />
　　予觀漢末張車騎，槍馬端能敵萬夫。蓋為平生鞭士卒，致令小輩害身軀。<br />
　　又評關公、益德曰：<br />
　　關公、張飛皆稱萬人之敵，為世虎臣。公報效曹公，飛義釋嚴顏，並有國土之風。然公剛而自矜，飛暴而無恩，以短取敗，理數之常也。<br />
　　又贊曰：<br />
　　關、張赳赳，出身匡世。扶翼攜上，雄壯虎烈。<br />
　　藩屏左右，翻飛電發。濟於艱難，贊主洪業。<br />
　　侔跡韓、耿，齊聲雙德。交待無禮，並致奸慝。<br />
　　悼惟輕慮，隕身匡國。<br />
　　卻說軍中聽知范強、張達害了張飛，起兵追之不及。部將吳班先發喪章奏知天子，然後令長子張苞具棺槨盛貯，令弟張紹守閬中，苞自來報先主。<br />
　　卻說先主於章武元年七月丙寅日出師，大小官僚皆隨孔明送十里方回。是夜，先主心驚肉顫，寢臥不安，出帳仰觀天文，見西北一星，其大如斗，忽然墜地。先主大疑，連夜令人求問孔明。孔明回奏曰：「合損一上將。三日之內，必有驚報。」先主因此按兵不動。忽侍臣奏曰：「閬中張車騎部將都督吳班，差人齎喪表至。」先主頓足曰：「噫！朕弟喪矣！」及至覽畢，果然如此。先主放聲痛哭，遙望祭之。次日，人報一隊軍馬撮風而至。先主出營觀之。良久，見一員小將，白袍銀鎧，滾鞍下馬，伏地而哭，乃張苞也。苞曰：「范強、張達殺了臣父，將首級投吳去矣！」先主哀哭至甚，飲食少用。群臣苦諫曰：「陛下欲與關公報仇，何自摧殘龍體？」先主方才進膳，遂與張苞曰：「卿與吳班敢引本部軍作先鋒，與卿父報仇否？」苞曰：「為父為國，萬死不辭！」先主正欲遣苞起兵，又報一彪軍皆穿素縞，風擁而至。先主驚疑，遂令侍臣看之。未知是誰，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　陸遜定計破蜀兵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>陸遜定計破蜀兵</font></h4>
			　　卻說闞澤奏曰：「昔日東吳大事全在周郎，次後魯子敬代之。子敬亡後，決於呂子明。今子明雖喪，見有陸伯言在於荊州。此人名雖儒生，足有雄才大略。以臣論之，不在周郎之下。前破關公，皆伯言之謀也。王上若能用之，破蜀必矣。如其有失，臣請先納其頭。」權曰：「非德潤之言，孤幾誤大事也！」即令去召陸遜。張昭奏曰：「陸遜乃一書生耳，非劉備之敵手也！切不可用之。」顧雍亦曰：「陸遜年幼，才疏德薄，恐諸公不服；若不服，則生禍亂，必誤於大王也。」步騭亦曰：「遜只可在於別郡聽使令而已；若托以大事，非其宜也。」闞澤大呼曰：「若不用陸伯言，則東吳休矣！臣願將全家以保之！」權曰：「孤亦知陸伯言乃奇才也，孤當托之。」澤曰：「大王若不付以重任，其才不能盡展也。」權曰：「然。」於是召陸遜至。遜本名陸議，後改名遜，字伯言，乃吳郡吳人也。漢城門校尉陸紆音迂之孫，九江都尉陸駿之子。身長八尺，面如美玉，體似凝酥，官領鎮西將軍。遜參拜吳王。權曰：「今蜀兵臨境，孤命卿總督軍馬，以破劉備，如何？」遜曰：「江東文武，皆大王故舊之臣；臣年幼無才，安能制之？」權曰：「闞德潤以全家保卿去破劉備，孤亦素知其才。今拜卿為大都督，卿勿推辭。」遜曰：「倘文武不服，何如？」權取所佩劍與之，曰：「如有不聽號令者，先斬後奏。」遜曰：「臣受恩久矣，故不敢辭。大王來日當聚多官以賜之。」闞澤奏曰：「古之命將，必當築台會眾，捧白旄黃鉞、印綬兵符，囑雲：『閫之內，寡人主之；閫之外，將軍制之。』然後名正言順，事必成矣。大王宜遵此理，擇日築壇，拜伯言為大都督，假節鉞，則眾人自然服矣。」權從之，命人連夜築壇完備，大會百官，請陸遜登壇，拜為大都督，假節，右護軍鎮西將軍，進封婁侯，賜以寶劍印綬，令掌六郡八十一州兼荊、楚諸路軍馬。吳王囑之曰：「『閫之內，孤主之；閫之外，將軍制之。』先斬後奏。」<br />
　　遜領命下壇，令徐盛、丁奉為護衛，即日起行。比及陸遜出師，早調諸路軍馬，水陸並進。有文書先到於邊庭，具言此事。韓當、周泰大驚曰：「主上如何以小書生總兵也？」不時遜至，眾皆不服。遜升帳議事，只得參賀。遜曰：「王上命吾為大將，以破蜀兵。軍有常法，公等各宜遵守。違者王法無親，勿令自悔。」眾皆默然。周泰曰：「目今安東將軍孫桓，乃主上小姪，見困於夷陵城中，內無糧草，外無救兵。請都督早施良策，救出孫桓，以安主上之心也。吾料此行非都督，大眾不能解之。」遜曰：「吾素知孫安東深得軍心，必能堅守，不必救之。待吾破蜀畢，彼自出矣。」眾皆暗笑而退。韓當與周泰曰：「命此孺子為將，東吳休矣！公見彼所行乎？」泰曰：「吾故以言試之，早無一計，安能破蜀也？」<br />
　　次日，陸遜傳下號令，教諸將各處關防牢守隘口，不許輕敵。眾皆笑其懦，不依堅守。次日，陸遜升帳，喚諸將曰：「吾欽承王命，總督諸軍，昨已三令五申，令汝等各處堅守，俱不遵吾令，何也？」韓當曰：「吾自從破虜將軍平定江南，經數百戰矣。其諸將，或從討逆將軍，或從當今大王，皆是披堅執銳，出生入死之士也。今主上命汝為大都督，令退蜀兵，可早定計，調撥軍馬，分投征戰，以圖大事。今卻令堅守，以待天自殺賊，乃無謀之甚也。吾非貪生怕死之人，使我等墮其銳氣，是何理也？」言訖，帳下諸將皆應聲而言曰：「韓將軍之言是也。吾等情願決一死戰！」陸遜聽畢，掣劍在手，而言曰：「劉備威震天下，曹操尚且懼怕，今入東吳境內，實非容易之敵也。汝等諸將皆荷國恩，當相和順，共破蜀兵，以報王上。吾今自有妙算，非汝等所能知也。汝等各不相順而違軍令，是何道理？僕雖一介書生，今蒙王上托以重任者，以吾有尺寸可取，能忍辱負重故也。汝各守隘口，牢把險要，不許妄動。如違令者皆斬！各宜退去，再勿復言。」眾皆憤恨而去。<br />
　　卻說先主自猇亭擺佈軍馬，直至川口，接連七百里，前後四十營寨，夜則火光耀天，晝則旌旗蔽日。忽然細作人報說：「東吳用陸遜為大都督，總制軍馬。遜令諸將各守險要不出。」先主問曰：「陸遜何等之人也？」馬良奏曰：「遜乃江東一書生，年幼多才，深有謀略。前襲荊州者，皆此人之詭計也。」先主大怒曰：「豎子之謀，損朕二弟，何不早說也？」便要進兵。馬良諫曰：「陸遜之才，不亞周郎，未可輕敵也。」先主曰：「朕用兵老矣，今反不如一黃口孺子耶？爾勿多疑，看朕擒之！」先主親領前軍，攻打諸處關津隘口。<br />
　　韓當見先主兵來，差人報知陸遜。遜恐韓當妄動，急飛馬而來，正見韓當立馬於山上，遙望蜀兵漫山遍野而來，軍中隱隱有黃羅蓋傘。當欲奮勇下山擊之，忽遜至，並馬而觀，知是先主。當指之曰：「軍中必有先主也，吾欲擊之。」遜曰：「劉備舉兵東下，連勝十餘陣，銳氣正盛。可宜乘高守險，不可輕出，出則不利。損吳大利，非小故也。今但獎勵將士，廣布守禦之策，以觀其變。今彼馳騁於平原曠野之間，正得其志；其求戰不得，必移屯於山林樹木間。此時吾當用其計也。將軍宜忍風火之性，以圖安國之計也。」韓當面雖應允，心中只是不服。<br />
　　卻說先主使前隊搦戰，辱罵百端。遜令塞耳休聽，不許出迎，遂親自遍歷諸關隘口，撫慰將士，皆令堅守。先主見吳軍不出，在御營中心焦不悅。馬良奏曰：「陸遜雖是書生，深有謀略。今陛下提兵遠來，攻戰自春歷夏，彼之不出，必待我軍之變也。願陛下詳之。」先主曰：「彼有何謀？但怯敵耳。向者數敗，今安敢再出！」先鋒馮習奏曰：「即目炎天，軍屯於赤火之中，取水稍遠，深為不便。」先主命各營皆移於山林茂盛之地，近溪傍澗，待過夏到秋，並力進兵。馮習遂傳聖旨，令諸寨皆移於林木陰密之處。馬良奏曰：「若軍一動，倘吳兵驟至，如之奈何？」先主曰：「朕令吳班引萬餘弱兵，近吳寨於平地屯住。朕親選八千精兵，伏於山谷之中。若陸遜知朕移營，必出攻擊，卻令吳班詐敗。遜若追趕，朕引兵突出，斷其歸路，擒此孺子，江南一鼓而下矣。」文武皆賀曰：「陛下神機，陸遜安能及也！」<br />
　　馬良曰：「近聞諸葛丞相在東川點看各處隘口，恐魏兵入寇。陛下何不將各營移居之地，畫成圖本，問於丞相，可乎？」先主曰：「朕素知兵法，又何問之？」良曰：「『兼聽則明，偏聽則蔽。』聖人之言也。」先主曰：「卿可自去各營，畫成四至八道圖本，親去東川去問丞相。如有不便，可急來報知。」馬良領命而去。於是蜀兵移於林木陰密處所避暑。<br />
　　早有細作報知韓當、周泰。韓、週二人聽得此事，來見陸遜，曰：「目今蜀兵四十餘營，皆移於山林密處，依溪傍澗，以就其水。都督可乘虛擊之。」遜聽其言，即起兵來擊。未知勝負如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
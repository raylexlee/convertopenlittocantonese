<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　司徒王允說貂蟬</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>司徒王允說貂蟬</font></h4>
			　　蒯良出曰：「方今孫堅已喪，江東無主。堅子皆幼，不能歷事。可乘此虛弱之時，火速進兵，江東一鼓可得也。若付屍還策，容回南郡，養成氣力，荊州之患也。」表曰：「吾有黃祖在彼營中，安忍棄之？」良曰：「舍一無謀之輩，而取萬里之土，此乃大丈夫所為也。」表曰：「吾與黃祖心腹之交，舍之不義。」遂送桓楷回營，相約以屍換黃祖。黃祖得回。<br />
　　孫策迎接靈柩，掛孝回軍，兩邊罷戰，回到江東。做孝已畢，葬父於曲阿之原。策辭墓，引軍居江都，招賢納士，屈己待人，因此四方有才德者，漸漸投之。<br />
　　卻說董卓在長安，聞孫堅已死，乃曰：「吾心腹卻除一患也。」問其子多少年紀，答曰：「十七歲。」卓曰：「何足道哉！」自此董卓自號為「尚父」，出入僭天子之儀仗。封弟董旻為左將軍、鄠侯；兄子董璜為侍中，總領禁軍。不問宗族長幼，皆封列侯；男女懷抱中，便以金紫爵位與之。差二十五萬人夫築郿音梅塢，與長安城廓一般高下厚薄，周回九里。郿塢離長安二百六十里。塢蓋宮室倉庫，屯積二十年糧食。選民間美貌女子二十以下、十五以上者八百人，充為婢妾。塢內堆積金玉綵帛珍珠，不知其數。卓常雲：「吾事成，當雄據天下；不成，守此足以養老。」省台公卿但見卓出，皆拜於車下。朝廷舊臣宰，盡皆委用。此是蔡邕之薦也。<br />
　　忽一日，御史中丞皇甫嵩拜於車下。卓曰：「皇甫義真，你今日服我乎？」義真，嵩之表字也。嵩答曰：「安知明公位至於此！」卓曰：「鴻鵠固有遠志，但燕雀不自知耳。」嵩曰：「昔日嵩與明公皆鴻鵠，不意明公變為鳳凰耳。」卓大笑曰：「義真怕我乎？」嵩曰：「明公以德輔朝廷，大度方至，誰不敬耶？君為酷法嚴刑，天下皆懼，豈獨嵩乎？」卓又笑。<br />
　　卓家屬皆在郿塢，或半月一回，或一月一回，公卿皆拜於橫門外音光門。於路設帳幔，常與公卿聚飲。一日，北地招安降士數百人到來，卓出橫門，百官皆送。卓留宴飲，卻將降士數百人，於座前或斷其手足，或鑿去眼睛，或割其舌，或以大鍋煮之。皆未死，於酒桌幾前反覆掙命。百官戰慄失箸，卓飲食談笑自若。百官告散，卓曰：「吾殺歹心者，何怕之？」<br />
　　數日前，太史院稟卓曰：「黑氣沖天，大臣有災。」卓於省台大會百官，列坐兩行。酒至數巡，呂布徑入，耳邊言不數句，卓笑曰：「原來如此。」命呂布於筵上腦揪司空張溫下堂。百官失色。卓曰：「太史昨言大臣有災，原來應在此人身上。」不多時，侍從將一紅盤托張溫頭入獻。卓令呂布勸酒，每人面前將頭呈過。百官魂不附體，皆面不相顧。卓笑曰：「諸公勿驚。張溫結連袁術，欲圖害我，因使人寄書來，錯下在吾兒奉先處。故斬之，以夷其三族。汝等於吾孝順，吾不害之。吾天佑之人，害吾者必敗。」眾官唯唯而已。當晚皆散。<br />
　　司徒王允歸到府中，尋思今日席間之事，坐不安席，策杖步出後園，仰天垂淚，沉吟於立於荼蘼架側。忽聞有人在牡丹亭畔長吁短歎，允潛步窺之，乃府中歌舞美人貂蟬女也。其女自幼選入府中充樂女，允見其聰明，教以歌舞吹彈，一通百達，九流三教，無所不知。顏色傾城，年當十八，允以親女待之。是夜，允聽良久，喝曰：「賤人將有私情耶？」貂蟬正色跪於允前，答曰：「賤妾安敢有慕私情！」允曰：「汝不有所私，何夜深於此長歎？」貂蟬曰：「容妾伸肺腑之言。」允曰：「汝勿隱匿，當實告我。」貂蟬曰：「妾之賤軀，自幼蒙大人恩養，訓習歌舞，未嘗以婢妾相待，作親女視之。妾雖粉骨碎身，莫報大人之萬一。妾見大人兩眉愁鎖，必有國家大事，妾不敢問，解大人之憂。今晚又見大人行坐不安，因此長歎，不想大人窺見。倘有用妾之處，萬死不辭。」允以杖擊地曰：「誰想漢天下卻在汝手中耶！隨我到畫閣中來。」貂蟬跟允到閣中，允盡叱出婦妾。允教貂蟬於中端坐，允叩頭便拜。貂蟬驚倒，伏地曰：「大人何故下拜賤妾？」允曰：「汝可憐漢天下生靈！」言訖，淚如湧泉。貂蟬曰：「適間賤妾曾言，但有使令，萬死不辭。」允跪而言曰：「百姓有倒懸之危，君臣有壘卵之難，非汝不能救也！」貂蟬再三拜問，允曰：「賊臣董卓將欲篡位，朝中文武無計可施。董卓有一義兒，姓呂，名布，有萬夫不當之勇。我觀二人皆溺於酒色之徒，今欲用連環之計，先將汝許嫁呂布，然後獻與董卓。汝於中取便，諜間他父子分顏，令布殺卓，以絕大惡。重扶宗廟，再立江山，皆汝之力也。不知汝意若何？」貂蟬曰：「妾許大人萬死不辭，望獻出。到他處，妾自有道理。」允曰：「事若洩漏，我當滅門矣！」貂蟬曰：「大人勿憂。妾若不報大義，死於萬刃之下，世世不復人身。」允拜謝而密之。<br />
　　次日，王允有家藏明珠數顆，令匠者嵌一金冠，使人密送呂布。布得之大喜，候朝畢，徑到王允宅致謝。允料布必來，允備嘉肴美饌，好酒細果等候。呂布至，允出門而接，接入後堂，讓之高坐。布曰：「某乃相府一將士耳，司徒乃朝廷老大臣，何故錯敬？」允曰：「方今天下別無英雄，惟有將軍耳。允非敬將軍之秩，敬將軍之才德。」布大喜。允慇懃敬酒，口稱董太師並布之德不絕。布酒至半酣，曰：「布早晚亦望司徒於天子處保奏。」允曰：「將軍言者差矣。允專望將軍於太師前提攜，終身不忘大德。」布大笑而暢飲。允教左右退去，只留侍妾數人勸酒。允曰：「喚孩兒來，與將軍把盞。」<br />
　　少頃，二青衣丫鬟引貂蟬到席前再拜。布問何人，允曰：「小女貂蟬也。無可以敬將軍，當出妻見子。」貂蟬與呂布把盞，目不轉睛。允推醉曰：「孩兒央及將軍痛飲幾杯，吾一家全靠將軍哩。」布請貂蟬坐，蟬要回。允曰：「呂將軍吾家之恩人也，孩兒坐坐何妨。」又飲數杯，允佯為立腳不牢，仰面大笑曰：「吾欲將小女送與將軍為妾，還肯納否？」布跪謝曰：「布當以犬馬之報！」允曰：「早晚選一良辰，送至府中。」布欣喜無限，頻以目視貂蟬。蟬亦以秋波送情。允曰：「本欲留將軍止宿，但恐太師見疑，實是不敢。」令貂蟬回。允送布上馬，布謝而去。<br />
　　允是夜與貂蟬曰：「天下百姓之福也！早晚請太師，汝卻以歌舞侍之。」貂蟬應喏。<br />
　　次日，允在朝堂，見卓旁卻無呂布，允伏地拜請曰：「允欲屈太師車騎到草舍赴宴，未諗鈞意若何？」卓曰：「司徒乃國家之大老，即然來日有請，當赴。」允拜謝歸家，水陸畢陳，於前廳正中設座，錦繡鋪地，內外各設幃幕。<br />
　　次日巳時分，人報太師來到。允具朝服出迎，再拜起居。卓下車，左右持戟甲士百餘，簇擁入堂，分列兩傍，如霜似雪。遂於堂下再拜，卓命扶上，賜坐於側。允曰：「太師盛德巍巍，伊尹、周公安能及也。」卓大喜。進酒作樂，允致敬之情，甚厚於天子。天色漸晚，卓酒半酣，允請卓入後堂。卓令甲士休進。允捧觴稱賀曰：「允自幼頗習天文，夜觀乾象，漢家氣數到此盡矣。太師功德震於天下，若舜之受堯，禹之繼舜，正合天心人意也。」卓曰：「安敢望此！」允曰：「『天下者，非一人之天下，乃天下人之天下。』自古『有道代無道，無德讓有德』，豈過分乎？」卓笑曰：「果然天命歸吾，司徒當為元勳。」允拜謝。<br />
　　堂中點上畫燭，止留女使進酒供食。允進曰：「教坊之樂，不足供奉鈞顏，輒有草舍女樂，敢承應乎？」卓曰：「深感厚意。」允教放下簾櫳，笙簧繚繞，簇捧貂蟬舞於簾外。有詞曰：<br />
　　原是昭陽宮裡人，驚鴻宛轉掌中身，只疑飛過洞庭春。<br />
　　按徹《梁州》連步穩，好花風裊一枝新，畫堂香暖不勝春。<br />
　　又詩曰：<br />
　　紅牙催拍燕飛忙，一片行雲透畫堂。<br />
　　眉黛促成游子恨，臉容初斷故人腸。<br />
　　榆錢不買千金笑，柳帶何須百寶妝。<br />
　　舞罷隔簾偷目送，不知誰是楚襄王。<br />
　　舞罷，卓命近前。貂蟬轉入簾內，深深再拜。卓曰：「此女何人也？」允曰：「樂童貂蟬也。」卓曰：「能唱否？」允命貂蟬手執檀板，低謳一曲：<br />
　　一點櫻桃啟絳唇，兩行碎玉噴《陽春》。<br />
　　丁香舌吐衠鋼劍，要斬奸邪亂國臣。<br />
　　卓稱賞不已。歌罷，允命貂蟬把盞。卓乃擎盞殢音替曰：「春色幾何？」蟬曰：「賤妾年未二旬。」卓笑曰：「真神仙中人也！」允再拜曰：「老臣欲將此女獻主人，未審肯容納否？」卓曰：「美人見惠，何以報德？」允曰：「此女得侍主人，其福不淺。」卓曰：「尚容致謝，」允曰：「天色已暮，先備氈車送到相府。」卓起身奉謝。<br />
　　車輛已起，便送貂蟬先行。允拜送董卓直到相府。卓命允回，乘白馬，前列侍五七人。離府行不到百餘步，遙見兩行紅紗照道，燈影中一人手執方天戟，馬上坐著呂布，半醒半醉，正與王允撞見。布見王允，就馬上輕舒猿臂，一把揪住衣襟，睜圓環眼，手掣腰間寶劍，指允言曰：「汝既以貂蟬許我，今送與太師，何相戲耶？」手起劍落。性命若何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　董承密受衣帶詔</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>董承密受衣帶詔</font></h4>
			　　伏完曰：「陛下可制衣一領，取玉帶一條，暗賜董承。可於帶襯內縫一密詔以賜之，令到家見此，可以晝夜策之。」帝曰：「然。」伏完出朝，帝自作一密詔，咬破指尖，以血寫之，令伏皇后縫於玉帶紫錦襯內，自穿錦袍，自係玉帶，令內使宣董承入。董承，乃靈帝母董太后之姪也。此獻帝之老丈也。蓋上古無「老丈」之稱，只稱為「國舅」。承見帝禮畢，帝曰：「朕躬夜來後說朕之苦，論舅之功，朝夕思慕，可伴朕於宮中散心閒步。」承頓首謝。帝引承出殿，到太廟，轉上功臣閣內，設供具。帝焚香拜畢，引承觀畫像。中間畫漢高祖容像，二十四帝繪於兩邊。帝指而問曰：「吾祖何人也？」承曰：「乃陛下開基創業漢高祖皇帝，何謂不識？」帝曰：「吾祖起身何地？如何創業？」承大驚，曰：「陛下戲臣耳。聖祖之事，安得不知？」帝曰：「卿試言之。」承曰：「高皇帝起自泗上亭長，提三尺劍，乃斬白蛇於芒碭山中，起義兵而縱橫四海，三載亡秦，五年滅楚，成四百年大漢天下，立萬世之基業。」帝歎曰：「祖父如此英雄，子孫如此懦弱，何大損益不同矣！」承曰：「高皇帝英雄之君，不世出也！」帝指左右輔曰：「此二相何人，立於吾祖之側？」承曰：「上首乃留侯張良，下首乃酇侯蕭何也。」帝曰：「此二人何功，立於側？」承曰：「開基創業，實賴二人之功；張良運籌幃幄之中，決勝千里之外；蕭何鎮國家，撫百姓，給糧餉，不絕糧道。高祖常念其德。」帝曰：「真社稷之臣也！正當配享。」帝回顧左右較遠，密與承曰：「他日當立於朕側。」承曰：「臣無寸功，何以當此？」帝曰：「朕想西都救護之功，未嘗少忘。無可為贈，卿當衣此袍，係此帶，常如在朕之左右也。」帝解袍帶賜之。帝密語曰：「卿可仔細觀之，勿負朕意。」承拜謝，穿袍繫帶，辭帝下閣。<br />
　　早有心腹人去報與操曰：「今帝與董承登功臣閣說話。」操速入朝來看虛實。承出閣過宮門，操正來，急無躲路，立於路側，慄然施禮。操問曰：「國舅何往？」承曰：「適蒙天子命宣，賜以錦袍玉帶。」操問曰：「有何緣故，賜以衣帶？」承曰：「因某舊日西都救駕之功，故此賜之。」操曰：「解帶吾看。」承因見帝動靜，疑是密詔，恐操看破，乃作艱難之狀。操指左右急解下來。操看了，大笑曰：「果然是條好玉帶！就脫下錦袍來借看。」承心中畏懼，不敢不從，遂脫獻上。操親自以手提起裡面，望日影中細詳看之。看畢，穿在身上，係了玉帶，回顧左右曰：「長短如何？」左右稱美。操曰：「與吾穿之，別有回賜。」承告曰：「君恩不可輕也。」操曰：「汝受此衣帶，莫非其中有謀乎？」承急答曰：「小人焉敢？承當萬死！丞相如要，便當留下。」操曰：「汝受君賜，吾何奪之？故相戲耳。」操遂脫袍帶還承。<br />
　　承辭操而歸，到家將袍仔細翻復看了，並無一物。承思曰：「天子以目送我，以手指我，必有意耳。今裡外不見蹤跡，何也？」是夜不能寢，尋思良久，承曰：「尚有玉帶可觀。」其面乃是白玉玲瓏，碾成小龍穿花，背用紫錦為襯，不知其故。於桌上輾轉尋之，不覺疲倦，伏幾而寢。忽然燈花卸落於帶鞓上，燒著背襯。承驚醒，視之，燒破一處，微露素絹，隱見血跡。故取刀拆開視之，乃密詔也。承大駭。詔曰：<br />
　　朕聞人倫之大，父子為先；尊卑之殊，君臣至重。近者權臣操賊，出自閣門，濫叨輔佐之階，實有欺罔之罪。連結黨伍，敗壞朝綱，敕賞封罰，皆非朕意。夙夜憂思，恐天下將危。卿乃國之元老，朕之至親，可念高皇創業之艱難，糾合忠義兩全之烈士，殄滅奸黨，復安社稷，除暴於未萌，祖宗幸甚！愴惶破指，書詔付卿，再四慎之，勿令有負！建安四年春三月詔。<br />
　　董承覽畢，涕淚交流，寢食皆廢，行坐不安，心中煩惱，哀憐不已，藏於袖中。<br />
　　次日，獨步至書院中，將詔再三觀看，無計可施，將詔放於幾上，自思滅操之計，忖量未定，伏幾而盹。將及半晌，忽侍郎王子服至，門吏不敢阻。子服素與董承極厚，徑入書院，見承伏幾不醒，袖底壓著素絹，微露「朕」字。子服疑之，默取在手，藏於袖中，遂大叫曰：「你好自在！倒睡的著！」承驚覺，不見詔書，魂不附體，手腳慌張。子服曰：「汝殺曹公，吾當出首！」承泣而告曰：「若兄如此，漢室宗親並皆休矣！」子服曰：「吾戲汝耳！某祖父累受漢祿，安肯負之？願助汝一臂之力，共誅國賊！」承曰：「誠有此心，國之大幸！」子服曰：「當密室同立義狀，各舍三族為本，以報漢君。」承大喜，取白絹一幅，先書名畫字。子服即書之。書畢，子服曰：「將軍吳子蘭與吾至厚，說之必同力滅賊。」承曰：「滿朝大臣，惟有長水校尉種輯、吳碩是吾心腹之人，必能順矣。」<br />
　　正商議間，家僮入報曰：「種輯、吳碩來探。」承曰：「此天助也！」教子服隱於屏風後暫避之。承接入書院坐，茶畢，輯曰：「田獵回來，君懷恨乎？」承曰：「雖有怨恨，無可奈何。」碩曰：「若有協助者，吾誓殺此賊！」種輯曰：「與國家除害，至死無怨！」王子服從屏風後出曰：「汝二人殺曹丞相，國舅便是證見。」種輯怒曰：「忠臣不怕死，怕死不忠臣！吾等死做漢鬼，不似你阿黨也！」承笑曰：「吾等正為此事欲見二公，今天所使，願必酬矣。」董承袖中取出詔來與輯、碩觀之。二公下淚。輯曰：「何不早圖之？」承遂請書名。子服曰：「只此少待，吾請吳子蘭來。」子服去不多時，二人並入，蘭書名。承邀入後室會飲。<br />
　　忽報西涼太守馬騰相探。承曰：「只推我病，不能接待。」門吏回報，騰大怒曰：「我夜來在東華門外，見賜錦袍玉帶而出，何故推病耶？吾非為哺餟而來，欲見一面回西涼州去，何太薄情而外我？」門吏又報，備言騰怒。承起曰：「諸公少待，暫容承出。」承速接上廳。禮畢坐定，騰曰：「騰為西番不時入寇，特來朝賀，就因添助人馬。今欲回，想國舅是大老元臣，故來相辭，何相輕也？」承曰：「賤軀痼疾，有失接待，負罪若山海也！」騰曰：「面帶春色，非有病者。」承無言可答。騰拂袖便起，嗟歎下階，曰：「皆非柱石之才也！」承見騰言，感動再拜回坐問曰：「公笑何人非柱石之才？」騰曰：「田獵之事，吾尚氣滿肺腑；汝乃國舅近戚，猶自殢於酒色而不思報本乎？安得為皇家柱石之才也！」承恐是詐，故歎曰：「曹丞相乃棟樑也，吾何能及焉！」騰大怒曰：「汝尚以曹賊為正人耶？」承曰：「耳目較近，請公低聲。」騰曰：「貪生怕死之徒，不足以論大事！」又欲起身。承緩言相探，騰果忠義。承曰：「請公看一物，以見某之動靜。」遂邀騰入書院，取詔示之。騰毛髮倒豎，咬齒嚼唇，滿口血流。騰曰：「汝若有內助之心，吾即統西涼之兵以為外應。」承請諸公相見，取出義狀，教騰書名。騰乃取酒歃血為盟。騰曰：「吾等誓死不負所約！」指坐上六人言曰：「若得十人，大事諧矣！」承曰：「朝中大臣，少得忠義兩全之人也。若不得其人，則反相害矣。」騰教取《鴛行鷺序》來。古者，朝廷官員人家皆有一集，名曰《鴛行鷺序》，上面都有公卿姓名。騰檢到劉氏宗族，乃拍手言曰：「何不共此人商議？大事必成矣！」眾皆問曰：「某等未必有人，將軍欲用誰耶？」馬騰所言如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮七擒孟獲</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮七擒孟獲</font></h4>
			　　卻說帶來洞主與孟獲曰：「此去東南七百里有一國，名烏戈國，國主兀突骨，身長丈二，不食五穀，以生蛇惡獸為飯。身有鱗甲，刀箭不能侵。手下有等軍，謂之「藤甲軍」。其軍至矮者九尺，面目醜惡，見者皆驚。洞中有一等藤，生於山澗之內，盤於石壁之上，國人採取，浸於油中，半年方取曬之；曬乾復浸，凡十餘遍，卻才穿成鎧甲。前胸並後背各用一片，兩臂兩片，又做成大裙五片，共為一副，穿在身上，渡江不沉，經水不濕，甚是輕巧，刀劍皆不能入，因此號為『藤甲軍』。若得此兵，擒諸葛亮如利刀破竹也。」孟獲大喜，遂投烏戈國來見兀突骨。其洞無宇舍，皆居土穴之內。孟獲入洞，再拜哀告前事。兀突骨曰：「吾起本洞之兵，與汝報仇。」獲忻然拜謝。於是兀突骨喚兩個為首領兵俘長：一名土安，一名奚泥，起三萬兵，皆穿藤甲，離烏戈國望東北而來。行至一江，名桃花水，兩岸有桃樹，歷年落葉於水中，若別國人飲之盡死，惟烏戈國人飲之倍添精神。兀突骨兵至桃葉渡口下寨，以待蜀兵。<br />
　　卻說孔明令蠻人哨探孟獲消息，回報曰：「孟獲請烏戈國主引三萬藤甲軍，見屯於桃葉渡口。盂獲又在各番集聚蠻兵，並力拒戰。」孔明聽說，提兵大進、直至桃葉渡口，隔岸望見蠻兵不類人型，甚是醜惡；又問土人言說即日桃葉正落，水不可飲。孔明退五里下寨，留魏延守寨。<br />
　　次日，烏戈國主引一彪藤甲兵過河來，金鼓大震。魏延引兵出迎，蠻兵卷地而至。蜀兵以弩箭射到藤甲之上，皆不能透，俱落於地；刀砍槍刺，亦不能入。蠻兵皆使利刀鋼叉，蜀兵如何抵當，盡皆敗走。蠻兵不趕而回。魏延復回，趕到桃葉渡口，只見蠻兵帶甲渡水而去；內有困乏者，將甲脫下，放在水面，卻坐其上渡之。魏延急回大寨來稟孔明，細言其事。孔明請呂凱並土人問之。凱曰：「某素聞蠻兵之後有一烏戈國，極無人倫者也。更有藤甲護身，急切難傷。亦有桃葉惡水，本國人飲之反添精神，別鄉人飲之即死。倘蠻兵敗，過河不用船筏，連甲下水渡之。如此頑皮之類，縱使全勝，有何益焉？不如班師早回。」孔明大笑曰：「吾非容易到此，豈可善棄而去之？是無始終，不智之人。吾明日自有平蠻之策。」於是又令趙雲助魏延守寨，且休輕出。<br />
　　次日，孔明令土人引路，自乘小車到桃葉渡口北岸山僻去處，遍觀地理。山險嶺峻之處，車不能行，孔明棄車步行。忽到一山，望見一谷，形如長蛇，皆光峭石壁，並無樹木，中間一條大路。孔明問土人曰：「此谷何名？」土人答曰：「此處名為盤蛇谷，出谷則三江城大路，谷前名塔郎甸。」孔明大喜曰：「此乃天賜吾成功於此也！」遂回舊路，上車歸寨，喚馬岱吩咐曰：「與汝黑櫃車十輛，須用竹竿千餘，櫃內之物如此如此。可將本部兵去把住盤蛇谷，兩頭依法而行。與汝半月限一切完備。至期如此設施。倘有走漏，定按軍法治之。」馬岱受計而去。又喚趙雲吩咐曰：「汝去盤蛇谷後，三江大路口如此守把。所用之物，剋日完備。」趙雲受計而去。又喚魏延吩咐曰：「汝可引本部兵去桃葉渡口下寨。如蠻兵渡水來敵，汝便棄了寨，望白旗處而走。以今日為始，限半個月，須要連輸十五陣，棄七個寨柵，只望白旗處便是脫身之所。若輸十四陣，也休見我。」魏延領命，心中不樂，悵怏而去。孔明又喚張翼另引一軍，依所指之處，築立寨柵去了；卻令張嶷，馬忠引本洞所降蠻兵千人，如此行之。孔明笑曰：「今番一戰，須要全功。」各人欣然而去。<br />
　　卻說孟獲與烏戈國王兀突骨曰：「諸葛亮多有巧計，凡到之處，只是埋伏。今後交戰，吩咐三軍，但見山谷之中林木多處，切不可輕進。」兀突骨曰：「大王說的是也。吾己知道中國人多行詭計，今後依此言行之：吾在前面廝殺，汝在背後教道。」獲再拜謝之。忽報蜀兵在桃葉渡口北岸立起營寨。兀突骨即差二俘長引藤甲軍渡了河，來與蜀兵交戰。不數合，魏延敗走。蠻兵恐有伏兵，不趕自回。次日，魏延又去立了營寨。蠻兵哨得，又引眾軍渡過河來戰。延出迎之。不數合，延敗走，蠻兵追殺十餘里，見四下並無動靜，使在蜀寨守屯住。次日，二俘長請兀突丹到寨，說知此事。兀突骨即引兵大進，將魏延追殺一陣。蜀兵皆棄盔甲執戈而走。只見前有白旗，延引敗兵急奔到白族處，早有一寨，就寨中屯住。兀突骨驅兵追至，魏延引兵棄寨而走。蠻兵得了蜀寨，望前迫殺。魏延回兵交戰，不三合又敗，只看白旗處而走，果有一寨，延就寨屯住。次日，蠻兵又至。延略戰又走，蠻兵占了蜀寨。<br />
　　此時魏延且戰且走，已敗十五陣，連棄七個營寨。蠻兵大進追殺。兀突骨自在軍前破敵，於路但見林木茂盛之處，便不敢進，卻使人遠望，果見樹陰之中，族旗招颭。兀突骨請孟獲觀之，乃大笑曰：「諸葛亮今番被吾識破！大王連日勝了十五陣，奪了七個營寨，我兵累勝，彼兵累敗！今蜀兵望風而走，已離桃葉渡口三百餘里。蜀兵已是膽破，諸葛亮已是計窮。此這一進，大事定矣！」兀突骨大喜，只道蠻兵得勝，不以蜀兵為念，自在軍前催督，令孟獲引各洞番兵常離五七十里，但逢著蜀兵，即便追殺。第十六日，魏延引敗殘兵，來與烏戈國藤甲軍對陣。兀突骨騎象當先，頭戴日月狼須帽，身披金珠纓絡，兩肋下露出生鱗甲，眼目中微有光芒，手指魏延大罵。延撥馬便走，後面蠻兵大進。魏延引軍轉過了盤蛇谷，望白旗處而走。兀突骨統引兵眾，隨後追殺。兀突骨望見山上並無草木，料無埋伏，放心追殺。趕到谷中，遇見數十輛黑油櫃車。蠻兵報曰：「此是蜀兵運糧道路，因大王兵至，撇下此車而走。」兀突骨大喜，催兵追趕。蠻兵爭競取之，將出谷口，不見蜀兵，只見山上橫木亂石滾下，壘斷谷口。兀突骨令兵開路而進，忽見前面大車小輛，裝載乾柴，盡皆火起。兀突骨大驚，慌忙退兵，聽得後軍大喊，報說谷口已被乾柴壘斷，車中原來皆是火藥，一齊燒著。兀突骨見無草木，心不大慌，猶令尋路而走。只見山上兩邊亂丟火把，火把到處，地內藥線皆著，就地飛出鐵炮。滿谷中火光亂舞，但逢藤甲，無有不著；無鐵炮之處，糧草之車盡皆爆開，內有硫黃燄硝引火之物，那火光往來飛舞，將兀突骨並三萬藤甲軍，燒的互相擁抱，死於盤蛇谷中。孔明在山上望下看時，只見蠻兵被火燒的伸拳舒腿，太半被鐵炮打的頭臉粉碎，皆死於谷中，臭不可聞。孔明泣淚而歎曰：「吾雖有功，必損壽矣！」這國之人，不曾走了一個。左右將士，無不悽愴。<br />
　　卻說蠻王孟獲在寨中，正望蠻兵回報。忽然千餘人歡笑拜於寨前，言說：「烏戈國兵與蜀兵大戰，將諸葛亮圍在盤蛇谷中了也，來請大王接應。我等皆是本洞之人，不得已而降之。今知大王前到，特來助戰。」孟獲大喜，即引宗黨並所聚番人，連夜上馬，就令蠻兵引路。方到盤蛇谷時，只見火光甚起，臭氣難聞。獲知中計，急退兵時，左邊張嶷，右邊馬忠，兩路軍殺出。獲欲撥兵抵敵，一聲喊起，蠻兵中大半皆是蜀兵，將蠻王宗黨並集聚的番人，盡皆擒了。盂獲匹馬殺出重圍，望山徑而走，正遇一輛小車，端坐一人，綸巾羽扇，身衣道袍，乃是孔明。孔明大喝一聲，曰：「反奴孟獲，今番如何？」獲急回馬便走，一員將引五百軍攔住，乃是馬岱。孟獲措手不及，被馬岱生擒，執縛已定。此時王平、張翼引一軍趕到蠻寨中，將祝融夫人並一應老小皆活捉而來。<br />
　　卻說孔明歸到寨中，升帳而坐。孔明與眾將曰：「吾今此計，不得已而用之，大損陰德也！吾料敵人必算吾於林木多處埋伏，吾卻空設族旗，實無兵馬，彼果疑也。吾今魏文長連輸十五陣者，堅其心也。心堅，必放心而追矣。吾見盤蛇谷止一條路，兩壁廂皆是光石，下面沙土，故知天助也。因此方令馬岱引軍盡伐樹木，使彼不疑。前車上黑櫃內皆是預先造下的，名為『地雷』，一炮中藏九炮，三十步埋之，中用竹竿通節以引藥線，皆埋於地土之內；才一發動，山損石裂。吾又令趙子龍預備草車，乃引火之物，山上安設滾木亂石。卻今魏延賺兀突骨並藤甲軍入谷，放出魏延，即斷其路，隨後焚之。吾聞『利於水必不利於火也』。藤甲雖刀箭不能入，乃油浸之物，見火必著。蠻兵如此頑皮，非火攻，安能勝？故一火而焚矣。使烏戈國之人不留種類者，是吾身之大罪也！」眾將拜伏曰：「丞相天機，神鬼莫測也！」孔明令押過孟獲來。孟獲跪於帳下。孔明令去其縛，教且在別帳與酒食壓驚。孔明喚管酒食官至坐榻前，如此如此，吩咐而去。<br />
　　孟獲與祝融夫人並孟優、帶來洞主、一切宗黨，在別帳飲酒。忽一人與孟獲曰：「丞相面羞，不欲與公相見，故令我等放公回去，再招人馬來決勝負。公今日可速去之。」獲垂淚言曰；「七擒七縱，自古未嘗有也！吾雖化外之人，頗知禮義，直如此無羞恥也？」遂同兄弟妻子宗黨人等，皆匍匐跪於帳下，肉祖謝罪曰：「丞相天威也！南人不復反矣！」孔明日：「公今服乎？」獲泣而謝曰：「某子子孫孫皆感覆載生成之恩，安得不服也！」孔明請孟獲上帳，設宴慶賀，就令永為洞主，所占之地盡皆退還。孟獲宗黨及諸蠻兵無不感戴，皆忻然跳躍而慶之。後人有詩以贊孔明曰：<br />
　　羽扇綸巾擁碧幢，親提士馬出南方。瘴煙罩地經瀘水，火日飛天守戰場。<br />
　　三顧深恩酬漢主，七擒妙策制蠻王。至今溪洞傳威德，為選高原立廟堂。<br />
　　宋賢丘玉林有詩曰：<br />
　　當年諸葛自南征，不減孫、吳善用兵。七縱功臣皆仰德，三分誰敢與齊名？<br />
　　蠻雲堆裡旌旗展，瘴雨命中鼓角鳴。妙用鬼神應莫測，遠夷今古拜先生！<br />
　　於是孔明將洞中一切事理，皆委孟獲照舊掌管。獲拜謝而去。長史費褘入諫曰：「今丞相親提士馬，深入水毛，收復蠻夷。目今蠻夷既已歸服，何不張官置史，與孟獲一同守之？」孔明曰：「如此，三不易也：留外人則當留兵，兵無所食，一不易也；蠻夷折傷，父母死亡，留外人而不留兵，必成禍患，二不易也；蠻夷累有廢殺之罪，自有嫌疑，留外人終不相信，三不易也。今吾不留人，不留兵，不運糧，自然安矣。」眾官盡皆服之。此時蠻夷皆感孔明之恩德，乃與孔明立生祠，四時享祭，呼之為「慈父』；皆運珍珠金寶、丹漆藥材、耕牛戰馬拜送孔明，以資軍用。後有進貢天子禮物，終身不反。南方已定，皆是孔明之功。<br />
　　卻說孔明犒軍已畢，班師回蜀，孔明便令魏延引本部兵為前鋒。延引兵方至瀘水，忽然陰雲四合，水面上一陣狂風驟起，飛沙走石，軍不能進。延退兵回報孔明。孔明遂請孟獲問之，未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　龐德抬櫬戰關公</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>龐德抬櫬戰關公</font></h4>
			　　一將立於階下，其人少不務農，長而好勇，智謀不弱於雲長。身高八尺，面黑髮黃，首不能回顧，衣不能任體，跣足履山谷，猿猱不能比其健。手斲木成器，斧斤何以及其利？臨戰陣，衣青袍，跨白馬，軍中號為「白馬將軍」。使一口截頭大刀，乃南安狟道人也，姓龐，名德，字令明。操大喜曰：「關將軍威震華夏，未逢對手；今遇令明，真勁敵也。」勁，音擎。遂加於禁為徵南將軍，加龐德為徵南都先鋒。操曰：「吾深知滿伯寧良策過人，故留在彼。然恐兵法未盡其奧妙，吾與汝七軍皆精練之士，《司馬法》云：五人為伍，五伍為隊。一萬二千五百人為一軍。七軍者，計八萬七千五百人也。令汝調用。」於禁拜謝。操與於禁這七軍，皆北方強壯之士，衣甲鞍馬軍器嚴整。兩員領軍將校：一名將軍董衡，一名部曲董超，引各頭目參拜於禁。衡曰：「今將軍提七枝重兵，去解樊城之危，期在必勝。今用龐德為先鋒，豈不誤事？」禁大驚，忙問其故。衡曰：「龐德原是馬超手下副將，不得已而降魏；故主在蜀輔佐漢中王，職居『五虎上將』。況今龐德親兄龐柔，亦在西川為官。今使他為先鋒而領大軍，是潑油而救火也。將軍可啟奏魏王，當別易之。」<br />
　　禁聞此語，遂連夜入府來奏曹操。操自省悟，即喚龐德至階下，令納下先鋒印。德大驚曰：「某正欲與王出力，擒捉關將，以安華夏，王上何不用某耶？」操曰：「孤得卿數載，所用並無猜疑。今日用卿，聞得馬超見在西川，汝兄龐柔亦在西川，俱佐劉備。孤縱不疑，奈眾口所言，因此不用。」龐德聞之，免冠頓首，流血滿面而告曰：「某自漢中投降王上，咸感厚恩，恨肝膽塗地，不能補報；今何疑於德也？德昔在故鄉時，與兄同居，嫂甚不賢，嫉妒於德，德乘醉提刀殺之。兄龐柔恨入骨髓，誓不相見，已斷義矣。故主馬超有勇無謀，不能下士，故孤身入川。德感王大恩，甚過百倍，安敢萌異志而負王上也？惟願察之。」操自扶起曰：「孤素知卿忠義，前言特以安眾人之言耳。卿勿忌憚，可努力建功。孤誓不敢負於卿矣。」<br />
　　德拜辭回家，令匠者造一舁音輿櫬乃束身之棺材也。次日，請諸友赴席，列櫬於堂。眾親友見之，見舁櫬在堂，皆失驚，問曰：「將軍領兵出師，何用此物？」德舉杯與親友曰：「吾受魏王恩重，誓以死報。今去襄陽、樊城戰關將，共決生死，若不斬彼而回，必當孤魂歸國矣。故先備舁櫬，誓無空回之理。」眾皆墮淚。德把盞畢，喚其妻李氏並男龐會會方六歲，德與妻子曰：「吾義在效死，今為先鋒去斬關將，吾不殺關將，關將必殺吾也。我若被他所殺，汝好生看養吾兒。吾兒有異相，長大必與吾報仇雪恨也。」後來會跟鄧艾收川，果然盡殺關公子孫，應父之言也。妻子痛哭送別。令抬舁櫬而行，手下驍將五百人，問龐德曰：「將軍載櫬何意？」德曰：「汝眾人隨我多年，彼各知其心腹。吾今以大事付汝等，汝等休負吾心。吾今與關將決一死戰，我若被關將所殺，汝等取吾屍回；我若殺了關某，汝等急取他屍，吾當自取其首，置於櫬內，同獻於魏王。」五百將皆昂然而告曰：「將軍有失，吾等舍頸血，與將軍復仇也！」於是引軍前進。後將此言奏知曹操，操大喜曰：「龐德有如此之志，孤何憂焉！」言訖大笑。賈詡在側，言曰：「王上何喜也？」操曰：「吾喜龐德之壯哉！」詡曰：「王上差矣。血氣之勇去鬥關將，他是赤身搏虎之將。俗云『兩強而鬥，必有一傷』，非安邊塞之良策也。」操大悟，急令人趕上龐德，傳王旨戒曰：「關某智勇雙全之將，切不可用力鬥之。可取則取，不可取則謹守，不可怠忽。」龐德聽罷，只哂笑。眾曰：「將軍何故哂之？」德曰：「吾料此敵，當挫關公三十年之聲價，王上何故多慮？三軍已發，而有戒慎之言，勿令鬥其血氣之勇，是弱於軍前也。吾心中有吞關公之意，豈死於等閒耳？」於禁曰：「魏王之言，不可不從。將軍自度之。」德奮然趲軍，前至樊城，耀武揚威，鳴鑼擊鼓。<br />
　　卻說關公高坐於中軍帳上，忽帳下一人復曰：「探知曹操差於禁為將，領七枝精壯兵到來。前部先鋒龐德，軍中抬一舁櫬，口出不遜之言，誓與君侯決一死戰。兵離城三十里之路矣。」關公聽知，勃然變色，美髯飄動，大怒而言曰：「天下英雄，聞吾之名，盡皆縮頸而奔。龐德豎子，何敢來藐視吾也！」喚子關平一面攻打樊城，「吾自去斬此匹夫，以雪其謗！」平諫曰：「父親守三十年之英風，不可因一言之辱而棄泰山之重，與頑石共爭高下也。辱子願代父去戰此人。」關公曰：「吾自臨戰以來，未常不身先士卒。龐德何等之人也？焉敢辱吾！」平曰：「兒聞世人有雲：『螳螂之忿，安當車轍。』況隨侯之珠，不可彈雀；怒蠅拔劍，徒費神威。量龐德鼠輩，何勞父親自敵乎？」關公曰：「汝試一往，吾隨後便來接應。」關平出帳，提刀上馬，領軍來迎龐德。兩陣對圓，魏營一面皂旗，上書「南安龐德」四個白字。旗下龐德，青袍銀鎧，鋼刀白馬；背後五百軍兵緊隨，十數員小將肩抬舁櫬而出。平大罵曰：「西羌小軍，背主之賊！何敢辱吾！」龐德馬上問曰：「此何人也？」部下一軍曰：「此乃關公義子關平也。」德大怒而叫曰：「吾奉魏王旨，來取汝父之首！汝乃疥癩小兒，吾不殺汝！快喚汝父來！」平大怒，縱馬舞刀，來取龐德。德橫刀來迎。戰三十合，不分勝負，兩家各歇。<br />
　　早有人報知關公。公大怒，令廖化去攻樊城，公自到軍中。關平接著，言說與龐德五百軍共戰兩次，不分勝負。關公自縱馬橫刀而出，叫曰：「關將在此，龐德何不早來受死！」鼓聲大震，龐德出馬而言曰：「吾奉天子詔、魏王旨，特來取汝！恐汝不信，故備舁櫬在此。汝若怕死，可早下馬受降！」關公大罵曰：「量汝羌胡一匹夫！可惜吾青龍刀斬汝鼠賊！」驟馬舞刀，直取龐德。德揮刀來迎。二將戰有百餘合，精神倍長。兩軍各看得癡呆。魏軍恐龐德有失，急令鳴金。關平恐父年老，亦鳴金。二將各退軍。龐德歸寨，眾軍曰：「人言關公英雄，今日方信也。」正言間，於禁至。相見畢，禁曰：「聞將軍戰關公百合之上，未得便宜，何不且退軍避之？」德曰：「魏王命將軍為大將，何其太弱也？吾來日與他共決生死，誓無退避之意！」言訖，鬚髮倒豎。禁不敢阻而回。<br />
　　卻說關公回寨，與關平曰：「龐德刀法慣熟，真吾之敵手也！」平曰：「俗云『初生之犢，不懼於虎。』父親縱然斬了此人，只是羌胡一小卒耳；倘有疏虞，且以伯父所托江山之重，豈可等閒輕如鴻毛也？」關公大喝曰：「匹夫！吾不殺此賊，何以雪恨？吾意已決，再勿多言！」次日，上馬引軍前進。龐德亦引軍來迎。兩陣對圓，二將齊出。關公罵曰：「吾今日匹夫須決勝負！不可收軍！」言訖，二將交鋒。鬥至五十餘合，龐德撥回馬，拖刀而走。關公飛馬趕來，口中大叫：「鼠賊欲使拖刀計耶？吾豈懼哉！」原來龐德虛作拖刀勢，把刀就鞍鞽上掛住，偷拽雕弓，搭上箭。這邊關平見父趕去，恐怕有失，隨後也趕來。關平眼乖，見龐德拽弓，大叫：「賊將休放冷箭！」關公卻抬頭看時，弓弦響處，箭早到來。關公躲不及，正中左臂。恰待落馬，關平趕到扶住，送父回營。龐德勒馬輪刀趕來，未知關公性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮三氣周瑜</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮三氣周瑜</font></h4>
			　　曹操聞之大喜，遂問其計。程昱曰：「東吳倚仗者，周瑜也。丞相就表奏周瑜為南郡太守、程普為江夏太守，留華歆在朝重用之；瑜必自與劉備為仇敵矣。乘此相並，卻作良圖。」操曰：「仲德之言，正合孤意。」當日召華歆上台，重加賞賜，封為大理寺少卿。程昱曰：「丞相在萬刃之中，矢石交攻之際，未嘗動心；今聞劉備得了荊州，何以驚耶？」操曰；「劉備人中之龍也，平生未嘗得水；今得荊州，如困龍而入大海。孤安得不動心哉！」即日頒詔，加周瑜為總領南郡太守、程普江夏太守，命使起程。文武盡醉。筵散，操回許都。<br />
　　使命徑至東吳，周瑜、程普各受其職。瑜自領南郡，更思向日之仇，如何不報？遂上疏與吳侯，令魯肅去取荊州。孫權喚肅曰：「當初汝保荊州來，今日劉備又是我妹夫，遷延不還，等待何時？」肅曰：「文書上明白寫著，得了西川便還。」權叱曰：「只說取川，到今又不動兵，不等老了人！」肅曰：「某願取之。」遂辭下船，投荊州而來。<br />
　　卻說玄德與孔明在荊州廣聚糧草，調練軍馬，遠近之士多有歸之。忽報魯肅到，玄德問孔明曰：「子敬此來何意？」孔明曰：「昨者，孫權表主公為荊州牧，此是懼曹操之計。操封周瑜為南郡太守，此是令俺自相吞併之意也。他使兩處興兵，於中便來取事。今魯肅此來，又是周瑜既受太守之職，又要奪荊州之計。」玄德曰：「如何抵對？」孔明曰：「若肅提起荊州之事，主公放聲大哭。將自哭到悲切之此，亮自出來解勸。」計會已定，遠接魯肅，來到堂上，謙讓坐次。肅曰：「今日皇叔做了東吳女婿，即是魯肅主人，如何敢坐？」玄德曰：「如何太謙？」只念舊交，讓肅坐於側。茶罷，肅開言曰：『今奉吳侯鈞命，專為荊州一事而來。自信許多時了，未蒙見還。今日既然結了親眷，合宜交付最好。」玄德聞知，掩面大哭。肅大驚曰：「皇叔何故如此？」玄德哭聲不絕。孔明從屏風後出曰：「亮聽之久矣。子敬知吾主人哭的緣故麼？」肅曰：「某實不知。」孔明曰：「有何難見？當初我主人借荊州時，許下取得西州時便還。仔細想來，益州劉璋是我主人兄弟，一般都是漢朝骨肉，若要興兵去取他城池時，恐被萬人唾罵；若要不取，還了荊州，何處安身？若不還時，於舅舅面上不好看。事實兩難，因此淚出痛腸，只得慟哭。」孔明說罷，聳動玄德衷情，真個捶胸頓足，放聲而哭。魯肅起身勸曰：「皇叔且休煩惱，與孔明從長計議。」孔明曰：「有煩子敬回見吳侯，勿惜一言之勞，將此煩惱情節，懇告尊親，再容幾時。」肅曰：「倘吳侯不從，如之奈何？」孔明曰：「吳侯既以親妹聘嫁皇叔，安得不從乎？望子敬誠為之。」魯肅是個寬仁長者，見玄德哀痛至甚，只得應允。玄德、孔明拜謝。<br />
　　宴畢，送肅下船。徑到柴桑，見了周瑜，盡言其事。周瑜頓足曰：「子敬又中諸葛亮之計也！當初劉備依劉表時，常有吞併之意，何況西川劉璋乎？似此推調，未免累及老兄矣。吾有一計，使諸葛亮不能出吾計，子敬便當一行。」肅曰：「願聞妙策。」瑜曰：「子敬不必去見吳侯，再去荊州對劉備說，既然吳侯結為親眷，使是一家；若不忍去取西川，我東吳起軍發馬去取。取得西川時，以為嫁資，卻把荊州交還東吳。此計如何？」肅曰：「西川迢遞，取之非易。都督此計，莫非不可？」瑜笑曰：「子敬真長者也。你道我真個去取西川與他？非也。只以此為名，實欲去取荊州，且教他不做準備。東吳軍馬收川，路過荊州，劉備必然勞軍，就問他索要錢糧。兵到城下，一鼓平收，雪吾之恨，解足下之禍。」<br />
　　魯肅拜辭，再往荊州來。玄德忙與孔明商議。孔明曰：「必是不曾見吳侯，只到柴桑和周瑜商量了計又來。但說的話，主人只看我點頭，滿口應承。」計會已畢，接魯肅入。肅曰：「某回見吳侯，把皇叔言語盡情稟了。吳侯甚是稱贊皇叔仁德，遂與諸將商議起兵發馬，替皇叔收川。取了西川，卻換荊州。想念愛親之故，以此為嫁資。但軍馬經過，卻望應付些錢糧。」孔明聽了忙點頭曰：「非親不解其禍，難得吳候好心！」玄德拱手稱謝曰：「此皆是子敬之贈，一言稱謝難盡！」孔明曰：「如雄師到日，即當遠遠犒勞。」魯肅暗喜，自回。玄德問孔明曰；「此是何意？」孔明大笑曰：「周郎死日近矣！這等計策，小兒也瞞不過！」玄德又問如何，孔明曰：「此乃『假途滅虢』之計也。虛名收川，實來取荊州也。等主公出城勞軍，乘勢拿下，便就殺入城來，『攻其無備，出其不意』也。」玄德曰：如之奈何？」孔明曰：「主公寬心，便收拾窩弩，以擒猛虎；安排香餌，以釣鼇魚。等周瑜到來，他便不死，也九分無氣。」喚趙雲聽了計：「如此如此，其餘我自有擺佈。」玄德大喜，自作準備。<br />
　　卻說魯肅回見周瑜，說玄德、孔明歡喜一節，準備出城勞軍。瑜大笑曰：「原來今番也中吾計！」便救魯肅訴稟吳侯，差人交割城子，並遣程普引軍接應。周瑜此時箭瘡結了白痂，濃水無出，身軀無事，調遣甘寧為先鋒，自與徐盛、丁奉為第二，凌統、呂蒙為後隊，水陸進兵五萬，望荊州而來。周瑜自在船中，時復歡笑，以為孔明中計。水軍二萬五千人迤邐進發，前軍至夏口。周瑜問：「前面有遠接之人否？」人報皇叔使糜竺來見都督。瑜喚至，問勞軍如何。竺曰：「主公皆準備下應付錢糧，陸續起運。」瑜曰；「皇叔何在？」竺曰：「荊州城門外相等，與都督把盞。」瑜曰：「今為汝家事，勞軍之禮，休得輕易。」糜竺領了言語先回。戰船密密排在江上，依次而進。看看至公安，並不見一隻軍船，又無一人遠接，周瑜在那軍中，趲上船隻，離荊州十餘里，只見江面上靜蕩蕩的。哨探的回報：「荊州城上插兩面白旗，並不見一人之影。」周瑜教船傍岸。瑜上岸乘馬，帶了甘寧、徐盛、丁奉一般軍官，皆上馬隨行，虎賁千餘人，遙望荊州來。到城下，並不見動靜。瑜勒住馬，令前軍叫門。城上守門將軍問曰：「是誰？」吳軍答曰：「是東吳周都督親自在此。」忽一聲梆子響，白旗倒處，兩面紅旗便起，城上軍一齊都豎起槍刀。敵樓上趙子龍出曰：「都督此行，端的為何？」瑜曰：「吾替汝主取西川，何相罔耶？」子龍答曰：「孔明軍師已知都督『假途滅虢』之計，故留趙雲在此。吾主公有言：『孤乃漢朝皇叔，安忍背義而取川乎？若汝端的取蜀，吾當披髮入山，不失信於天下也。』」瑜聞之，勒馬便回。一人打「令」字旗於馬前報曰：「左右探得四路軍馬一齊殺到：關某從江陵殺來，張飛從秭歸殺來，黃忠從公安小路殺來，魏延從孱陵小路殺來，四路正不知多少軍馬。喊聲遠近震動百餘里，皆言要捉周瑜。」瑜馬上大叫一聲，箭瘡復裂，墜於馬下。未知性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
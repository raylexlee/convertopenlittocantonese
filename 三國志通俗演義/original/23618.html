<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮二出祁山</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮二出祁山</font></h4>
			　　卻說孔明喚土人問曰：「陳倉城中，有多少人馬？「土人告曰：「雖不知的數．約有三千人。」孔明大笑曰：「量此小小城池，滿城皆是人馬，安能及我哉！休等他救兵到，火急攻之！」於是軍中裝數百乘雲梯，每一乘上可立十數人，周圍用木板遮護，下以輪推之，每一面雲梯百乘。城上軍亂箭射之，下面蜀軍各抱短梯軟索，只候中軍擂鼓，四面一齊上城。霍昭在城上望見蜀軍裝起雲梯，四面而來，即令三千軍各執火箭，分在四面，待雲梯近城，一齊射之。<br />
　　且說孔明在中軍，量城中無備，大遣雲梯而進，令三軍鼓噪吶喊相助。雲梯車上載著連珠炮、九霄炮、碗口統，一窩蜂、大將軍、呂公車各色火炮，齊舉打城，猶如天塌地陷，山崩海沸，諕的那城內軍民，亡魂喪膽。四面雲梯皆至城邊，不期城上火箭齊發，梯上盡是火著，蜀軍燒死數多。城上矢石如雨，蜀兵皆退。孔明大怒曰：「汝燒吾雲梯，吾卻用『衝車』之法！」孔明連夜安排下「衝車」。次日，四面鼓噪吶喊而進。霍昭急命運石鑿眼，用葛繩穿定飛打，其車皆折。孔明又取井闌百丈，以射城中；又令人運上填壕。霍昭又於城中築起重牆以御之。孔明見打不透，教廖化引三千鐵钁軍，從夜間掘地道，暗入城去。霍昭又於城中掘重壕橫截之，因此地道軍又不得入。晝夜相攻二十餘日，無計可破。孔明正在營中憂悶，忽報東邊救兵到了，旗上書「魏先鋒大將王雙」。孔明問曰：「誰可迎之？」魏延出曰：「某願往。」孔明曰：「汝乃先鋒大將，未可輕去。」又問：「誰敢迎之？」蜀將謝雄應聲而出。孔明與三千兵去了。孔明曰：「謝雄去了，誰敢再去？」蜀將龔起應聲要去。孔明亦與三千兵去了。孔明把人馬退二十里下寨，恐城內霍昭衝兵出。<br />
　　卻說謝雄正遇王雙，戰不三合，被雙一刀斬之。蜀兵敗走，雙隨後趕來。龔起接著，交馬只三合，亦被王雙斬之。敗兵回報孔明。孔明大驚，忙令廖化、王平、張嶷三人出迎。兩陣對圓，張嶷出馬，王平、廖化壓住陣角。蜀兵已到陳倉城下，霍昭引三千兵，開門以應之。王雙、張嶷二將交馬，大戰數合，不分勝負。雙詐敗便走，嶷隨後趕來。王平見張嶷中計，忙叫：「休趕！」嶷急回馬時，王雙流星早到，正中其背。嶷伏於鞍上，雙便趕來。王平、廖化截住，救了張嶷回陣。王雙驅兵大殺一場，蜀兵折傷甚多。嶷吐血數口，回見孔明，說：「王雙英雄無敵；如今選二萬兵，就陳倉城外下寨，大小車輛裝載木植，四圍立起排柵，築起重城，深挖壕塹，守禦甚嚴。」孔明見折二將，張嶷又被打傷，即喚姜維曰：「陳倉道口這條路不可行之，別求何策？」維曰：「陳倉城池堅固，霍昭守禦甚密，又得王雙相助，實不可取。不若令一大將依山傍水，下寨固守；再令良將守把要道，以防街亭之攻；卻統大軍去襲祁山，某卻如此如此用計，可捉曹真也。」孔明曰；「若此，則大事可成矣！」即令王平、李恢引二枝兵，守街亭小路；魏延引一軍，守陳倉穀口；馬岱為先鋒，關興、張苞為前後救應使，從小徑出斜谷，望祁山進發。<br />
　　卻說曹真因前番被司馬懿奪了功勞，因此到洛陽分調郭淮、孫禮東西守把；又聽的陳倉告急，已令王雙去救。聞知王雙斬將立功，大喜，乃今中護軍大將費耀，權攝前部總督，諸將守把各處隘口。忽報山谷中捉得細作來見。曹真升帳，謀土戰將列於兩邊，真令押入，跪於帳前。其人告曰：「小人不是奸細，有機密事來見都督，誤被伏路軍捉來，乞退左右。」真乃教去其縛，左右暫退。其人曰：「小人乃姜伯約心腹人也，蒙本官遣送密書。」真大喜曰「此書安在？」其人於貼肉取出呈上。真拆視之。書曰：<br />
　　天水郡姜維百拜，書呈大都督曹麾下：某念世食魏祿，忝守邊城；叨竊厚恩，無門補報。昨日誤遭諸葛亮之計，陷身於顛崖之中，思念老母，度日如年！今幸蜀兵西出，潔葛亮甚不相疑，願都督聽納忠言，親提大兵而來，如遇敵人，可以詐敗；某卻在後舉火為號，先燒彼之糧草，都督大兵卻翻身掩之，則諸葛亮可擒也。非謂立功報國，實欲贖其前非。倘蒙照察，速賜來命。<br />
　　曹真看畢，大喜曰：「天使吾成功也！」遂重賞來人，便令回報，依期會合。<br />
　　真喚費耀商議曰：「今姜維暗獻密書，令吾如此如此。」耀曰：「請葛亮多謀，姜維計廣，善能用人，恐其中有詐。」真曰：「若維母不在天水，吾亦不信也。今伊母見在魏境，安肯久事蜀乎？」耀曰：「都督不可輕去，只守定本寨。某願引一軍，接應姜維，如是成功，盡歸都督；倘有奸詐，某自支當。」真大喜曰：「足見忠心矣！」遂從之。<br />
　　費耀即引五萬兵，望斜谷而進進。行了兩三程，屯下軍馬，令人哨探。當日申時分，回報：「斜谷道中，有蜀兵來也。」耀忙催兵前進。蜀兵未及交戰先退。耀亦引兵退之，蜀兵又來。兩軍方欲對陣，蜀兵又退。如此者三次，俄延於次日申時介。魏軍一日一夜不曾敢歇，只恐蜀兵攻擊；欲屯軍造飯，忽然四面喊聲大震，鼓角齊鳴，蜀兵漫山遍野而來。門旗開處，閃出一輛四輪車，孔明端坐於中，令人請魏軍主將答話。費耀縱馬提刀而出，遙見孔明，心中暗喜，回顧左右曰：「如蜀兵掩至，便退後走；若見山後火起，卻回身殺去，自有兵來相應。」眾皆知令，耀乃橫刀大呼曰：『前者敗將，今何敢又來！」孔明曰：「請汝曹真答話。」耀罵曰：「曹都督乃金枝玉葉，安肯與反賊相見耶！」孔明怒，把羽扇一招，左有馬岱，右有張嶷，兩路兵衝出。魏兵便退，行不到三十里，望見蜀兵背後火起，喊聲不絕，費耀只道號火，便回身殺來。蜀兵齊退。耀提刀在前，只望喊處追趕。將次近火，山路中鼓角喧天，喊聲震地，兩軍殺出：左有關興，右有張苞。山上矢石如雨，往下射來。魏兵大敗。費耀知是中計，急退軍望山谷中而走，人困馬乏。背後興、苞生力軍趕來，魏兵自相踐踏及落澗身死者，不知其數。耀逃命而走．正過山坡口，一枝軍閃出，為首一員上將乃是姜維也。耀大罵曰：「不忠不孝之賊！吾不幸誤中汝之奸計也！」維笑曰：「吾欲捉曹真，誤賺汝矣！速下馬受降！」耀縱馬奪路，望山谷中而走。忽然擁出一輛小車，車上舉火，塞了谷口，背後追兵又至。耀自刎身死，餘者盡降。孔明連夜驅兵直出祁山前下察，收住軍馬，重賞姜維。維曰：「某恨不得立殺曹真耳！」孔明亦曰：「可惜大計小用也！」<br />
　　卻說曹真聽知折了費耀，悔之不及，遂與郭淮商議退兵之策。於是孫禮同辛毗計議停當，星夜具表申奏魏主，言蜀兵又出祁山，曹真損兵折將，其危甚急。叡大驚，即召司馬懿入內，曰：「曹真損兵折將，蜀兵又出祁山，卿有何策退之？」懿曰：「臣已有退諸葛亮之計。不須魏軍揚威耀武，蜀兵自然走矣。」叡大喜。未知其計如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　闞澤密獻詐降書</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>闞澤密獻詐降書</font></h4>
			　　闞澤，字德潤，會稽山陰人也。家本莊農，酷嗜儒業，但家甚貧，與人傭工，借書讀誦，但寫一篇，並無遺忘。少有膽氣，對答如流。舉孝廉，除錢塘長。孫權慕其名，召為參謀。因此黃蓋知其能言有膽，故托往之。澤欣然而應諾曰：「大丈夫處世，從事於人，不能立功建業，甘與腐物同盡，真可愧也！既公覆捨命而報東吳，闞澤何惜螻蟻之微生哉！」黃蓋滾下床來，拜而謝之。澤曰：「事不可緩，即當便行。」蓋曰：「書已修下了。」澤領了書，只就當夜扮作漁翁，一人駕小舟，望北岸循水而行。<br />
　　是夜，寒星滿天，三更時候，早到水寨。巡江軍士拿住。澤曰：「便報丞相，說東吳闞澤，有機密大事，特來拜見。」是夜，曹橾在旱寨內，軍士報入來。操曰：「莫非是奸細麼？」軍士曰：「只是一漁翁，別無夾帶。」操遂教引將入來。天色未明，操於帳上秉燭而坐。軍士引闞澤至，禮畢。操曰：「吾聞汝乃東吳參謀，來此何干？」澤曰：「人言曹丞相求士，如大旱之望雲霓。今此一問，甚不相合。黃公覆，你又錯尋思了也！」重說一遍。操曰：「吾與東吳旦夕交兵，汝私行到此，如何不問？」澤曰：「黃蓋在於東吳，已歷三世，乃舊功臣。今被周郎於眾將之前痛決一頓，氣無所出，特密告於我。我與公覆，情同骨肉，思無報仇之路，徑獻密書，歸投丞相，擬將糧草軍器以為托獻。未知肯容納否？」操曰：「黃公覆特使先生來降，投降書在何處？」闞澤取書呈上。操拆書就幾上看。書曰：<br />
　　東吳糧草官、水軍先鋒使黃蓋泣血百拜，謹獻書於大丞相麾下：蓋受孫氏厚恩，曾為將帥，見遇不薄。然顧天下，事有大勢，用江東六郡山越之人，以當中國百萬之眾，眾寡不敵，海內所共見也。東吳將吏，無有愚智，皆知其不可。惟周瑜、魯肅，偏懷淺戇音撞，意未解耳。加之行軍無次，自負其能，無罪受刑，有功不賞。蓋今應天順命，率眾歸降。瑜所督領，自易摧破。交鋒之際，蓋為前部，糧草軍儲，隨船獻納。因是投書，效命在近，乞無疑心，伏希聽納。建安十三年冬十一月日，黃蓋泣血百拜奉書。<br />
　　曹操於几案上翻復將書看十餘次，忽然拍案，張目大叫曰：「黃蓋用苦肉計，汝來下詐降書，就中取事，敢來戲侮於吾耶！」便教左右推出斬訖報來。左右將澤簇下，推轉侍斬。闞澤面不改色，仰天大笑。操教牽回，問曰：「吾已識破奸計斬汝，汝何故曬笑？」闞澤曰：「吾不笑汝，吾笑黃公覆不識人耳。」操曰：「何不識人耳？」澤曰：「殺便殺，何必問耶！」操曰：「吾自幼熟讀兵書，足知奸詐之道。汝只好瞞別人，如何瞞得我過！」澤曰：「且說書中那件是奸處？」操曰：「我說破你脫空處，教你死亦暝目。你既是真心獻書投降，何不明約在幾時？你今有何理說？」闞澤大笑曰：「汝不惶恐，還敢誇年幼熟讀兵書！若戰，必被周瑜擒矣！無學之輩，可惜吾屈死汝手！」操曰：「何謂我無學？」澤曰：『汝既通書，不識機謀，不明道理，故知必敗耳！」操曰：「且放他，看他說我那幾般不是處。果理直氣壯，必有議論。」澤曰：「某見汝無待賓之理，吾何必言？但有死而已。」操曰：「願聞高論。」澤曰：「豈不聞『背主作竊，安可期乎』？這話，言那背主作竊，如何約的日期；倘約了日期，急下不得手，這裡接應，必然洩漏。只是但得便就行矣。」曹操是個聰明人，一點便悟，下席復禮：「適來見事不明，誤犯尊威，幸勿掛意。」澤曰：「吾與黃公覆傾心投降，如嬰兒望於父母，豈有詐乎！」操大喜曰：「若二公能建忠義之功，他日受爵，必在諸人之上。」澤曰：「某等非為爵祿耳，但應天順人。」操設酒以待之。少刻，有人於操耳邊私語。操曰：「將書來看。」其人以密書呈上。操看畢，笑容頗喜。闞澤暗喜：「必是蔡中、蔡和來報黃蓋受刑消息，操喜其事乃是真實也。」操良久曰：「煩先生再回江東，與黃公覆約的當日期，先通消息過江，吾以兵接應。」澤曰：「某已離江東，不可還矣。望丞相別遣機密人去。」操曰：「若他人去，事必洩漏。」闞澤再三推辭，只恐曹操心疑，良久乃曰：「若去，則不敢久停，便當行矣。」操賜金珠，澤皆不受。<br />
　　別操，再駕扁舟，飛奔江東而來，見黃蓋細說前事。蓋曰：「非公能辯，則蓋徒受苦矣。」澤曰：「吾今去甘興霸寨中，探蔡中、蔡和去也。」蓋曰：「取便而行。」澤至寨，寧問：「先生何來？」澤曰：「帳上見將軍被辱，吾甚不平。」寧笑而不答。忽蔡中、蔡和至。澤以目送甘寧，寧已會闞澤之意。寧曰：「只顯他能，全不以我等為念。吾今無意相持，羞見江左人物也。」四人坐定，甘寧但咬牙恨齒，怒髮衝冠而不言。澤乃虛與甘寧耳邊低語。寧垂首不語，長歎數聲。蔡中等見寧、澤皆有反意，以言挑之曰：「將軍何故煩惱？先生有何不平？」澤曰：「吾等腹中之苦，汝豈知也。」蔡中曰：「莫非背吳投曹耶？」闞澤失色。甘寧起，拔劍而言曰：「事已敗露，不可留反人在寨；倘若傳說人知，吾事壞矣！」蔡中、蔡和慌曰：「二公勿憂。乞退左右，吾有心腹之論。」寧曰：「可速言之。」蔡和曰：「吾等乃曹公使來詐降也。二公若有順心，吾當引進。」寧曰：「若如此，天賜使也！」澤將黃蓋事說知。二蔡曰：「吾已報知丞相矣。」澤曰：「吾於丞相處見書，特來見興霸矣。」寧曰：「大丈夫既遇明主，當竭力助之。」四人共飲，同論心事。蔡中等遂即修書去報曹操。闞澤之計，合為鏖兵第一功也。後人有詩曰：<br />
　　黃蓋深知闞澤忠，故煩托獻離吳東。<br />
　　數行降款過江去，百萬貔貅掃地空。<br />
　　假使周郎成大事，不教曹操逞奸雄。<br />
　　鏖兵赤壁施謀略，合讓先生第一功！<br />
　　蔡中自發書報曹操，說：「甘寧反吳，與某同為內應。」闞澤另馳書，遣人報過江，說：「黃蓋動身，未知何日，但看船頭插青牙旗，即糧船也。」卻說曹操連得二書，心中疑惑，聚眾謀士商議。操曰：「誰敢過江打聽？」言未畢，一人應聲而出曰：「某願往。」畢竟其人是誰？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
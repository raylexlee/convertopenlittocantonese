<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　呂子明智取荊州</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>呂子明智取荊州</font></h4>
			　　卻說吳侯與呂蒙曰：「陸口之職，昔日周瑜保魯肅，肅後保卿。今卿保才德兼全者，以代之可也。」蒙曰：「陸遜有王佐之才，堪任此職，別無高明遠見之臣也。若用遜前去守之，外觀其動靜，內察其形便，荊州可取無疑矣。此人內藏韜略，不露於外。若用名譽重者，關公必然提防，荊州豈能取也？」權大喜，即日拜陸遜為偏將軍、右都督，代蒙守陸口。遜拜辭曰：「某乃年幼無學，荷蒙大任，恐負所托。」權曰：「子明保卿，必不差錯。卿毋推辭。」遜拜謝，受了印綬，連夜往陸口來。交割馬步水三軍已畢，遜遂修書一封，具名馬一匹、異錦兩端、酒禮等物，遣使齎到樊城來見關公。<br />
　　公正坐中軍帳上將息箭瘡，按兵不動。忽一人報說：「江東陸口守將呂蒙病危，孫權取回調理。近拜陸遜為將，代呂蒙執事。今遜差人齎書禮，拜見君侯。」關公指來使而言曰：「孫權見識淺短，何用孺子為將也？我荊州有泰山之安，吾復何憂。」來使伏於地上，戰慄而言曰：「陸將軍特呈書備禮，一來與君侯作賀，二來兩家和好。幸乞笑留。」公拆書觀之。書曰：<br />
　　東吳陸遜謹百拜致書大漢將軍麾下：前承觀釁而動，以律行師，小舉大克，一何巍巍！敵國敗跡，利在同盟，聞慶拊節，想遂席捲，共獎王綱。今某不敏，受任來西，延慕光塵，思稟良規。又且於禁等見獲，遐邇稱羨，以將軍之勛足以長世，雖昔晉文城濮之師，淮陰拔趙之略，蔑以尚茲。聞徐晃等步騎駐旌，窺望麾葆音保，操狡虜也，忿不思難，恐潛增眾，以逞其心。雖雲師老，猶由於驍悍。且戰捷之後，常苦輕敵，古人仗術，軍勝彌警，願將軍廣為方計，以全獨克。僕書生疏遲，喜鄰威德，樂自傾盡，雖未合策，猶可懷也。倘明注仰，又以察之。僕不勝性仰之至。建安二十四年秋九月，東吳陸遜再拜。<br />
　　關公看畢大喜，仰面大笑，令左右收了禮物，管待來使。<br />
　　使回見陸遜曰：「關公忻喜，無復憂江東之意也。」遜大喜，密差人探得關公果然撤荊州之兵大半，赴樊城聽調，只待箭瘡痊可，便欲進兵。遜察知備細，即差人星夜報於吳侯。孫權召呂蒙曰：「今關公果撤荊州之兵，攻取樊城。今可設計，卿與吾弟皎同引大軍，左右都督，去取荊州。」皎字叔明，乃權叔父孫靜之次子也。蒙曰：「主公若以某有能，可當獨用；若以徵虜將軍有能，便請獨任。豈不記得昔日周瑜、程普為左右都督，共破江陵？雖是決於周瑜，普自持久與國家為將，因此不睦，幾敗國事。此目前之戒也。願主公思之。」孫權大悟，遂拜呂蒙為大都督，總制江東諸路軍馬；令孫皎在後接應糧草。萌拜謝，點兵三萬，快舡八十餘只，會水者皆穿白衣，扮作商人，卻將精兵伏於【舟冓】音垢【舟鹿】中乃深底之舡也。次調韓當、蔣欽、朱然、潘璋、周泰、徐盛、丁奉等七員大將，相繼而進。其餘皆隨吳侯為合後救應。調遣已畢，蒙告吳侯當先遣使去往許都，令曹操進兵後以襲其後。使領名去訖。<br />
　　卻說呂蒙預先傳報陸遜，後發白衣人駕快舡十餘只，往潯陽江進發，晝夜趲行，直抵北岸。江邊烽火台上守台軍問之，吳人答曰：「我等皆是商客，江中阻風，到此一避。」蜀軍從之。數人上岸交送財物，因此容泊在江邊。約至二更，【舟冓】【舟鹿】中精兵齊出，將烽火台上官軍縛倒；一個暗號起，八十餘舡精兵俱出，將緊要去處墩台之軍捉於舡中，不傷一人。卻長驅大進，徑取荊州，無人知覺。後人有詩曰：<br />
　　養子當如孫仲謀，呂蒙談笑便封侯。白衣搖擼真奇計，一舉荊襄取次休。<br />
　　呂蒙在船中，將沿江墩台所獲官軍，以厚恩結之，將自己衣食賜與諸官，因此感恩無怨。<br />
　　卻說呂蒙召諸官問之曰：「取荊州之計，當何如？」答曰：「某等感將軍不殺之恩，願獻荊州以報盛德。」蒙曰：「何以得之？」降官答曰：「某等皆在城下虛報聲息，賺開城門，縱火為號，唾手可得。」蒙大喜，重加賞賜，就令引領取城。比及半夜，到城下叫門。門吏認得是荊州之兵，開了城門，一陣火起，吳兵齊入。襲荊州已畢，呂蒙便差百餘騎，齎榜文於各處張掛安民，曉諭吳兵：「如有妄殺一人者，夷其三族；妄取人家財物者，按軍法處治。」於是居民皆秋毫無損。次日天明，家家香火迎接。蒙傳示曰：「但有原任官員吏典，仍還舊職。」卻將關公家屬另與別宅恩養。<br />
　　是日大雨，蒙上馬引數騎點看四門。忽見一人取明間箬笠以蓋鎧甲，蒙喝左右執下問之，乃鄉人也。蒙曰：「吾平生不殺同鄉同姓之人，但號令已出，使眾軍不許妄取民間一物。汝今既犯，雖是同鄉，且吾昔日之盟，私也；今日之令，公也，焉可以私己之盟而亂公法也？」叱左右拿下斬之。其人泣兒告曰：「某恐雨濕官鎧，故取遮蓋，非為私用。乞將軍念故鄉以憐之。」蒙亦泣曰：「吾固知汝為蓋官鎧，終是不該取民間之財物也。再有何說？速推下斬之，梟首示眾！」蒙乃痛哭葬之。荊州之民皆感其德，軍中震栗，路不拾遺。後人有詩曰：<br />
　　一笠覆官鎧，猶然遭重刑。荊州萬民心，從此俱安寧。<br />
　　呂蒙撫民已畢，忽報吳侯至。蒙出郭迎接入衙。權復請潘濬為治中，掌荊州事；監內取於禁出；安民賞軍，設宴慶賀。權與呂蒙、陸遜計議曰：「獨有公安傅士仁，南郡糜芳，此二處如何收復？」言未畢，一人出曰：「不需張弓只箭，某憑三寸撥浪之舌，說傅士仁來降，可乎？」眾視之，乃會稽餘姚人也，姓虞，名翻，字仲翔。吳侯曰：「以何良策，可使傅士仁歸降也？」翻曰：「某自幼與仁契交，若以利害說之，彼必歸矣。」權就令虞翻領五百軍，徑奔公安。<br />
　　卻說傅士仁聽知荊州有失，望見城頭塵起，急令閉了城門，監守不出。虞翻見城門緊閉，遂寫書拴於箭上，射入城中。軍士拾得，來見傅士仁。仁拆封視之。書曰：<br />
　　竊聞明者防禍於未萌，智者避患於將來。知得知失，可謂賢哲；知存知亡，是識吉凶。大軍之行，斥堠不及舉火，此非天命也，必有內應也。為將不諳此理，獨據孤城而不早降，是欲毀宗滅祀，為天下之譏笑也。荊州已失，生路一塞，度其地勢，將軍在吾軍舌上耳，奔走不得免焉。竊為故人慮，願熟思之，毋致後悔。故人虞翻拜書。<br />
　　傅士仁覽畢，想起關公去日恨說之意，不如早降，即令大開城門，請虞翻入城。二人禮畢，各訴舊情。翻稱吳侯寬宏大度，禮賢下士。仁大喜，即日同虞翻齎印綬來降吳侯。孫權大喜，仍令去守公安。呂蒙密與權曰：」目今關公未獲，久必有變；只可重賞，而使招糜芳歸降，深為上策。」權召傅士仁曰：「南郡糜芳與卿交厚，卿可招來歸降，孤自當封爵超越於舊也。」傅士仁慨然領諾，遂引十餘騎，徑投南郡招安糜芳。還是如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
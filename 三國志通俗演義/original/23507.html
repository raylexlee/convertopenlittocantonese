<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　張益德據水斷橋</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>張益德據水斷橋</font></h4>
			　　锺縉乃河內人也，自幼學儒，後來棄文就武，與夏侯惇做副將。當日攔住子龍，子龍見追兵又至，大喝一聲，徑取锺縉。縉揮大斧來迎。兩馬相交，戰不三合，一槍刺锺縉於馬下，衝路便走。背後锺紳要報兄仇，持方天戟趕來。馬尾相銜，那枝方天戟只在子龍後心弄影。子龍大怒，撥轉馬，卻好兩胸相拍，被子龍左手持槍，隔過畫戟，右手掣出青釭劍，帶盔連腦，削去一半，紳落馬而死。餘者盡皆奔回。趙雲得脫，望長阪坡而來。後面文聘又引軍趕來。子龍已到橋邊，人困馬乏，見張飛挺槍立馬於橋上，子龍大叫曰：「益德援我！」援者，人皆言子龍求救於益德，懦也。不然。子龍在軍中殺了一日一夜，方才得脫，便是鐵人鐵馬，到此亦困矣。見自家之人，安得不求救也？何懦之有！張飛應曰：「汝可速行，吾自當之。」<br />
　　那子龍獨行二十餘里。玄德等皆少憩於樹下，見子龍血染渾身，玄德泣而問曰：「子龍懷抱何物？」子龍喘息未定而言曰：「趙雲之罪，萬死猶輕！」跪在地下，泣曰：「糜夫人身帶重傷，不肯上馬，投井而死，遂推土牆而掩之。所抱公子，身突重圍，凡遇敵軍，與他戰十數番，奪得青釭劍，砍死無數名將軍兵。皆托主公之洪福，幸而得脫。適來公子尚在懷中，此一日袍內無動靜，多是不能保也。」遂解視之。阿鬥方才睡著未醒。子龍雙手遞與玄德：「幸得公子無事！」玄德接過，擲之於地，指阿鬥而言曰：「為汝這孺子，幾乎損吾一員大將！」子龍泣拜謝之曰：「雲雖肝膽塗地，不能報也！」史官有詩曰：<br />
　　曹操軍中飛虎出，趙雲懷內小龍眠。<br />
　　無由撫慰忠臣意，故把親男擲馬前。此見玄德能用人處。<br />
　　眾將救起公子，皆哭。甘氏暫於林中少歇，尋覓飲食。<br />
　　卻說文聘引一枝軍到長阪橋，撞見張飛，飛取盔掛於馬鞍前，橫槍立馬於橋上，倒豎虎鬚，睜圓環眼。又見橋東樹木背後塵頭大起，又見樹影裡有精兵來往，文聘勒住馬，不敢近前。俄爾魏將曹仁、李典、夏侯惇、夏侯淵、樂進、張遼、張郃、許褚等都至，見飛瞋目橫槍獨立在橋上，又恐是諸葛亮之計，皆不敢近前，扎住陣腳，一字兒擺在橋西，使人飛報曹操。操聞知，火急上馬，從陣後來。<br />
　　卻說張飛睜圓環眼，隱隱見後軍青羅傘蓋招飄之勢，白旄黃鉞，戈戟旌幢來到，料得是曹操其心生疑，親自來看。張飛厲聲大叫曰：「吾乃燕人張益德在此！誰敢與吾決一死戰？」聲如巨雷。曹軍聞之，盡皆戰慄。曹操急令去其傘蓋，回顧左右曰：「吾曾聞雲長舊日所言，益德於百萬軍中，取上將之首級，如探囊取物耳。」張飛見他去其傘蓋，睜目又叫曰：「吾乃燕人張益德！誰敢與吾決一死戰？」曹操聞之，乃有退去之心。飛見操後軍陣腳挪動，飛挺槍大叫曰：「戰又不戰，退又不退！」說聲未絕，曹橾身邊夏侯霸驚得肝膽碎裂，倒撞於馬下。操便回馬，諸軍眾將一齊望西奔走。正是黃口孺子，怎聞霹靂之聲；病體樵夫，難聽虎豹之吼。棄槍擲地者不計其數。人如潮退，馬似山崩，自相踏踐者太半逃命而走。後史官有詩一首贊曰：<br />
　　長阪橋頭殺氣生，橫槍立馬眼圓睜。<br />
　　一聲好似轟雷吼，獨退曹公百萬兵。<br />
　　又詩曰：<br />
　　百萬軍中斬將還，致使曹兵盡膽寒。<br />
　　當時因信雲長語，探囊取物不為難。<br />
　　又詩曰：<br />
　　玄德兵危日，將軍獨有功。一聲暴雷響，橋斷兩三虹。<br />
　　漢水西流去，林巒落葉空。不須誇項羽，益德最稱雄。<br />
　　祖龍圖《據水斷橋賦》：<br />
　　蜀之諸將，惟飛最雄。因據橋而決戰，當斷水以成功。如激電之煌煌，似高虹之凜凜。若乃擐甲披袍，橫槍立馬，昂然飄舉，奮氣凌雲，兩眼突睛似奔鈴，滿口鑿牙如咬瓦。威震四方，名播三國。當陽道上，如猛虎之盤桓；長阪橋前，若天神之守把。曹操播威名於四海，統千員之將士，驅萬隊之兒郎，劍光燦爛如日華，旗影雜沓於天光，震五嶽而虎視，走萬里而鷹揚，時也，攝伏荊州，窮追玄德，勢拔滄海之龍須，力挫丹山之鳳翼。斬勍敵於須臾，護山河如磐石。乃天意之有定，遇燕人之勁力。虎鬚倒豎，起滿地之風波；環眼圓睜，吐轟天之霹靂。忽見橋樑顫撼，水波逆流，蛟龍奔騰於海島，魚鱉踴躍於江洲。千山猛獸，齊縮頸而喪膽；萬林飛鳥，俱失腳而埋頭。動九重之閭闔，驚萬里之貔貅。於是人馬皆奔，旗旛盡倒。擲鎧甲於沙場，棄兵器於野草。先鋒猛將，失寶劍以魂飛；護衛雄兵，棄雕鞍而撞腦。至若奸雄曹操，狡計萬端，吞諸侯於紫塞，挾天子於金鑾。略見威風，頓絨縧而回駿馬；忽聞姓字，墮玉帶以落簪冠。蓋因雲長當時官渡一語，曹操寫於衣襟，以傳肺腑，為勇烈之高明，救孤窮之先主；立功業於三分，播英雄於萬古。此是司馬溫公歎孤窮益德之英雄。<br />
　　卻說曹操聞飛之名，驟馬望西而走，冠簪盡落，披髮逃生，聽得背後人馬趕來，驚得魂不附體。張遼、許禇趕上，扯住馬前環轡。曹操愴惶失語。張遼曰：「量張飛一人，何足懼哉！丞相回軍，急整人馬，劉備可擒矣！」曹操方才神色稍回，與張遼、許禇再來招集人馬。<br />
　　卻說張飛見曹操軍一擁而退，不敢追趕，速掣回曳塵人馬，去其枝柯，來到橋邊下馬，拆斷橋樑，後上馬來見玄德。玄德問其故，飛言斷橋一事。玄德曰：「兄弟勇則勇矣，但可惜失於計較。」飛問其故，玄德曰：「曹操深通兵法，汝不合拆橋斷梁，操追必至矣。」張飛曰：「被吾一喝，後軍退數里而去，何敢再追？」玄德曰：「若不斷橋，彼將恐有埋伏，持疑而不敢進追；今若拆之，彼必料我無軍，怯而斷橋矣。彼有百萬之眾，雖涉江、漢，可填而過，何懼一橋而不能過耶？彼必追趕矣。可從小路斜逃漢津，棄卻江陵，乃望沔陽路而去。」<br />
　　卻說曹操收住軍馬，使張遼、許禇來探長阪橋消息，回報曰：「路已拆橋樑。」操曰：「吾失計較矣！他既拆橋樑，乃心怯也。可差一萬軍速搭三座橋，只今要過。」李典進言曰：「只恐是諸葛詐謀，不可輕進。」操曰：「張飛一勇夫，豈有謀也。火速進兵！」<br />
　　卻說玄德數騎正行之間，漸近漢津，忽有後而塵頭起處，鼓聲連天，吶喊不絕。玄德曰：「前有大江，後有追兵，吾無路矣！」未知性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
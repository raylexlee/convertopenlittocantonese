<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孫仲謀合淝大戰</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孫仲謀合淝大戰</font></h4>
			　　玄德見斬魏延，急命止之，問孔明曰：「誅降殺順，大不義也。魏延乃有功無罪之人，何故殺之？」孔明曰：「食其祿而殺其主，是不忠也；居其土而獻其地，是不義也。吾觀魏延腦後有反骨，久後必反，故先斬之，以絕禍根。」後史官有詩曰：<br />
　　知己知人乃聖賢，先明預曉得心傳。<br />
　　臥龍相法高天下，曾向長沙識魏延。後來魏延果反西川，亦是孔明遺計斬之。<br />
　　玄德曰：「若斬此人，非安漢上之計也。」力勸免之。孔明指魏延曰：「吾今饒汝性命，汝可盡忠報主，勿生異心。若有異心，早做早取汝頭，晚做晚取汝頭。」魏延喏喏連聲而退。黃忠薦劉表之姪劉磐，見在攸縣閒居。玄德取回，教掌長沙郡。四郡已平，令班師早回荊州。漢上九郡已得其半。江陵、漢陽、巴陵、襄陽、江夏、武陵、桂陽、零陵、長沙，此九郡皆屬荊州。古之荊州即今峽州是也。後以江陵為荊州郡。時江夏、巴陵、漢陽，東吳佔據。夏侯惇失了襄陽，屯兵樊城。玄德回荊州，改油江口為公安今屬江陵管下縣治。自此錢糧廣盛，賢士歸之，將軍馬四散分屯於隘口。<br />
　　卻說周瑜自回柴桑養病，令甘寧守巴陵郡今岳州也，令凌統守漢陽郡，令呂蒙守江夏郡三處分佈戰船，聽候調遣。程普引其餘將士投合淝縣來。<br />
　　卻說孫權自從赤壁鏖兵之後，久在合淝與曹兵交鋒，大小十餘戰，未決勝負，不敢逼城下寨，離城五十里屯兵。得程普兵到，孫權大喜。人報魯子敬先至，權遠遠下馬而待之。肅見權立於馬傍，慌忙滾鞍下馬施禮。眾將亦至，見權如此待肅，皆大驚異。權請肅上馬，並轡而行。權曰：「孤下馬相迎，足顯公否？」肅曰：「未也。」眾人聞之，無不愕然。權曰：「何時為顯耀耶？」肅曰：「願至尊威德加於四海，總括九州，克成帝業，那時以安車蒲輪徵召，肅始當顯矣。」權於馬上撫掌大笑。同至帳中，大設飲宴，犒勞鏖兵將士，商議破合淝之策。忽報張遼差人來下戰書。權令入，拆書觀畢，大怒曰：「張遼欺吾太甚，來日決敵！汝聽知程普軍來，故意使人搦戰。來日不必新軍赴敵，只守營寨，看吾大戰一場！」傳令當夜五更，三軍出寨，望合淝城進發。辰牌時分，軍馬行半途，曹兵已到。兩軍布成陣勢。孫權金盔金甲，披掛出馬；左宋謙，右賈華，二將使方天畫戟，兩邊護衛。三鼕鼓罷，魏陣中門旗兩開，三員將全裝慣帶立於陣前，中央乃張遼，左邊李典，右邊樂進。張遼縱馬當先，專搦孫權出戰。權掉槍欲自戰之，陣門中一將挺槍驟馬早出，權視之，乃太史慈也。張遼揮刀來迎。兩將戰有七八十合，不分勝負。門旗下李典、樂進曰：「對面金盔者，孫權也。若捉得孫權，足可與八十三萬大軍報仇。」說猶未了，樂進一騎馬，一口刀，從刺斜裡徑取孫權，如一道電光，飛至面前，手起刀落。宋謙、賈華兩枝戟一架，刀到處，兩枝戟齊斷，只將畫桿望馬頭上便打。樂進馬回，宋謙掉軍士手中槍趕來。李典搭上箭，望宋謙心窩裡便射，應弦落馬。太史慈見背後有人墜馬，棄卻張遼，望本陣便回。張遼乘勢掩殺過來，吳兵大亂，四散奔走。張遼望見孫權，驟馬趕來。看看趕上，側首撞出一軍，為首大將乃程普也，截殺一陣，救了孫權。張遼收軍自回合淝。<br />
　　卻說程普保孫權歸到大寨，敗軍陸續回營。孫權因見折了宋謙，放聲大哭。長史張紘諫曰：「主公恃盛壯之氣，忽強暴之勇，三軍之眾，莫不寒心；雖斬將奪旗，威振敵場，此乃褊將之任，非主將之宜也。願抑賁、育之勇，懷王霸之計也。今日宋謙死於鋒鏑之下，皆主公輕敵之故也。今後切宜保重。」權曰：「孤之過也。從今改之。」少刻，太史慈入帳雲：「今日雖敗於曹兵，某手下有一人，姓戈，名定，與張遼手下養馬後槽是弟兄。今晚使人報來，明火為號，刺殺張遼，以報宋謙之仇。某請以為外應。」權曰：「戈定何在？」太史慈曰：「已進身合淝城中去了，某願乞五千兵去。」諸葛瑾曰：「張遼非一勇之夫，乃是足智多謀之士，恐有準備，不可造次。」太史慈堅執要行。權傷感宋謙之情，急要報仇，遂令太史慈引兵五千去為外應。<br />
　　卻說戈定乃太史慈鄉人，雜在軍中，隨入合淝，尋見養馬後槽，兩個商議。戈定曰：「我已有人報太史將軍去了，今夜必來接應。也是我二人大功，你如何用事？」後槽曰：「此間雖離中軍較遠，夜間急不能進，只就草垛上放起一把火來，你去前面叫反，城中兵必亂，就裡刺殺張遼，餘軍自走也。」戈定曰：「此計大妙！」是夜，張遼賞勞三軍，傳令不許解甲宿歇。左右曰：「今日全勝，吳兵遠遁，將軍何不解甲熟歇？」遼曰：「非也。為將之道，勿以勝為喜，勿以敗為憂。倘吳兵度吾無備，乘虛攻擊，何以約束三軍？今夜防備，比每夜更加謹慎可也。」說猶未了，後寨火起，一片聲叫反，報者如麻。張遼出帳上馬，喚親從將校十數人，當道而立。左右曰：「喊聲太急，可往觀之。」遼曰：「豈有一城皆反者？此是造反之人，故驚軍士耳。如亂者先斬！」無移時，李典擒戈定並後槽至。遼問其情，立斬於馬前。只聽得城門外鳴鑼擊鼓，喊聲大震。遼曰：「此是吳兵外應，可就計破之。」便令人於城門內放火一把，眾皆叫反，大開城門，放下吊橋。太史慈見城門大開，只道內變，挺槍縱馬先入。城上炮響，亂箭射下，太史慈急退，身中數箭。背後李典、樂進殺出，吳兵折其太半，乘勢直趕到寨前。陸遜、董襲殺出，救了太史慈。曹兵自回。孫權見太史慈身帶重傷，傷感不已。張昭請權罷兵，權從之，遂收兵下船，回南徐潤州今鎮江是也。比及屯住軍馬，太史慈病重，權使張昭等問安。太史慈大叫曰：「大丈夫生於亂世，常帶三尺之劍以昇天子之階；今所志未遂，奈何死乎！」言訖而亡，年方四十一歲。後來史官有廟贊雲：<br />
　　處士全忠孝，東萊太史慈。姓名昭遠塞，弓馬震雄師。<br />
　　北海酬恩日，神亭酣戰時。臨終言壯志，三歎復嗟咨。<br />
　　孫權將慈厚葬於南徐北固山下。其子太史亨，養於府，亨字元復。後來官至尚書、吳郡太守。權因合淝兵敗之後，心中憂悶，與諸謀土談兵。<br />
　　卻說玄德在荊州整頓軍馬，聞孫權合淝兵敗，已回南徐，與孔明商議。孔明曰：「亮夜觀星象，見西北有星墜地，必應折一皇族。」正言之間，忽有人報公子劉琦病亡。玄德聞之，痛哭不已。孔明勸曰：「生死分定，主公勿憂，恐傷貴體。且理大事，一面差人遷葬，一面守把城池。」玄德曰：「誰可以去？」孔明曰：「非雲長不可。」即時便教雲長前去襄陽保障城池。玄德曰：「今日劉琦已死矣，東吳必來討荊州，如何對答？」孔明日：「若有人來，亮自有言對答。」不過半月，人報東吳魯肅特來弔喪，乃索荊州也。當下孔明如何對答，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 第二十二卷　司馬懿退公孫淵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十二卷</br>　　司馬懿退公孫淵</font></h4>
			　　卻說幽州刺毌丘儉，表稱公孫淵造反，自號為燕王，改元紹漢元年，興兵入寇。淵乃遼東公孫度之孫，公孫康之子也。建安十二年，曹操趕袁尚，未到遼東，康斬袁尚首級獻操，操遂封康為襄平侯；然後康故。康有二子：長曰晃，次曰淵。二子皆幼。康弟公孫恭繼職。曹丕時封恭為車騎將軍、襄平侯。後太和二年，淵長大，文武兼備，性剛強，好廝殺，復奪其位。曹叡封淵為揚烈將軍、遼東太守。後孫權遣張彌、許晏齎金玉珍寶，封淵為燕王。淵懼中原，乃斬張、許二人，送首與魏。叡加淵為大司馬、樂浪公。一向淵心不足，與眾商議，自號為燕王，改元紹漢元年。有副將賈范諫曰：「主公未可如此。中原以爵加封，不為卑賤；今若背反，實為不祥。又兼司馬仲達善能用兵，諸葛武侯尚且不得取勝，何況主公乎？」淵大怒，叱左右縛了賈范。即時有參軍倫直諫曰：「賈范之言是也。聖人云：『禍福將至，善，必先知之；不善，必先知之。』國中累見怪異之事，主公豈不察乎？近有犬戴巾幘，身披紅衣，上屋作人行，一不祥也。城南鄉民造飯，飯甑之中有一小兒蒸死於內，二不祥也；襄平北市中，忽陷一地穴，湧出一塊肉，周圍數尺，有頭有面，有眼有耳，有口有鼻，卻無手足，往來之人，刀箭不能傷，亦不知何物。卜者占之曰：『有形不成，有口無聲；國家亡滅，故現其形。』有此三者，皆不祥之兆也。孔子雲：『國家將興，必有禎祥；國家將亡，必有妖孽。』主公當避凶就吉；今若背反，必喪身矣！」公孫淵勃然大怒，叱武士綁賈范、倫直斬於市曹。急令大將軍卑衍為元帥，楊祚為先鋒，起遼兵十五萬，搶掠鄉村，殺人放火。<br />
　　因此邊官報知魏主曹叡。叡聞知大驚，急召太尉司馬懿入朝計議曰：「公孫淵背反，如之奈何？」懿奏曰：「臣部下馬步軍四萬，足可破此賊矣。」叡曰：「卿兵少路遠，恐難收復？」懿曰：「兵不在多，設奇用智，淵必破矣。臣托陛下之洪福，淵乃唾手而擒，陛下何足慮栽？」叡曰：「卿料公孫淵將何御之？」懿曰：「棄城預走，為上計也；守遼東拒大軍，其為次也；坐守襄平而不動身，其為下計，必被臣所擒也。」叡曰：「三者，卿當用何計？」懿曰：「能料彼我，必能勝也。公孫淵乃愚濁匹夫，豈肯棄城而走？必然先拒遼東，後守襄平，安得逃出臣之度也？」叡曰：「此去往復幾時？」懿曰：「四千里之地，往百日，攻百日，還百日，休息六十日，如此一年足矣。」叡曰：「倘吳、蜀入寇，如之奈何？」懿曰：「臣已定下守禦之策，陛下勿得憂也。」叡大喜，即命司馬懿興師，徵討公孫淵。懿辭朝出城，引原領戰將並本部軍馬而去。<br />
　　卻說魏先鋒胡遵，引前部兵到遼東界下寨，人報知公孫淵。淵令卑衍，楊祚分兵八萬，屯於遼隧，音墜，地名。圍塹二十餘里，環繞鹿角，甚是嚴密。胡遵令人飛報司馬懿。懿笑曰：「此勢不與交戰，正欲老吾兵也。若攻之，正墮其計。遼東賊眾太半在此，其巢空虛。吾等可棄此處，只奔襄平；賊必往救，卻於中途破之，必獲全功矣。」眾皆從之，遂勒兵從小路，大張旌旗，轉山南迤邐而去。<br />
　　卻說卑衍與楊祚商議曰：「若魏兵來攻，休與交戰，弓弩炮石，未可妄發。今魏兵千里而來，人多糧少，難以久住，糧盡必自退；待退動時，卻出奇兵擊之，司馬懿一鼓而可擒也。昔司馬懿於渭南堅守，孔明乃死；今日正與此理相同。我等與孔明復仇，豈不美哉？」言未畢，忽報魏兵往南去了。卑衍大驚曰：「彼知吾襄平軍少，去襲老營也。若襄平有失，我等守此處無益矣。」遂拔寨隨後而來。<br />
　　卻說司馬懿暗留千餘人，扮作土民，哨探消息，忽見遼兵趕來，飛報司馬懿。懿笑曰：「彼知吾取襄平，拔寨趕來，中吾計矣！」乃令夏侯霸、夏侯威各引一軍伏於濟水之濱：「如遼兵到，兩下齊出。」二人受計正行，果遇卑衍、楊祚追至濟水。忽然一聲炮響，兩邊鼓噪搖旗，魏兵殺出，左有夏侯霸、右有夏侯威，一齊殺來。卑、楊二人大驚，又不知背後多少魏兵，只得望前奔走。前面又被司馬懿引兵殺回。三路夾攻，遼兵大敗，死者無數，降者甚多。卑、楊二人死戰得脫，引敗兵奔走，前至首山，正逢公孫淵兵到，合兵一處，又來與魏兵交戰。卑衍出馬辱罵曰：「漢賊休使詭計！汝敢決戰否？」夏侯霸縱馬揮刀來迎二人。戰有數合，夏侯霸一刀斬卑衍於馬下，遼兵大亂，霸引兵掩殺將來。公孫淵引敗兵奔入襄平城去，閉門堅守不出。魏兵四面圍合。<br />
　　時值秋雨連綿，一月不止，平地水深三尺，運糧船自遼河口直至襄平城下，魏兵皆在水中，軍心驚疑。左都督裴景入帳告曰：「雨水不住，營中泥濘，軍不可停，請移於前面山上。」懿大怒曰：「我豈不知泥濘！捉公孫淵在邇，安可移營也？切不許惑我軍心。再要移營者斬之！」裴景喏喏而退。少頃，右都督仇連又來告曰：「軍土怯水，乞憐移了營寨。」懿大怒曰：「吾軍令已發，推出斬之！」梟首於轅門上。因此軍心安靜。<br />
　　懿令南寨人馬暫退二十里下寨，縱城內軍民出城樵彩柴薪，牧放牛馬。有司馬陳珪問曰：「先前太尉攻上庸之時，兵分八路，八日皆至城下，遂生擒孟達而成大功；今帶甲四萬，數千里而來，不令攻打城池，任教秋雨霖漓，又縱賊眾樵牧。實不知太尉主何意也，願乞教之。」懿大笑曰：「你雖為司馬，不知兵法。昔日孟達糧多兵少，糧夠一年；我軍有四倍，糧不足一月。以一月之糧而敵一年之糧，安能長久？以四倍之兵而敵一倍之兵，豈不獲勝也？不可不速戰。吾故奮死相爭，方才勝矣。今遼兵多，我兵少，賊饑我飽，何必攻之？任彼自走，待走動而擒之，無有不勝。我今放開一道，不絕彼之樵彩，不掠彼之牛馬，是容彼自走也，那時取勝，有何難哉？兵法雲：『兵者，詭道也；戰者，逆德也。善因事變。』賊糧已盡，單恃水勢，未肯束首而降。吾故作無能之事，以安賊心。今若取小利相擊，賊必死戰矣。吾料彼糧草將盡，不過旬日，天必晴明；待天晴時，並力攻之，城池可破，淵賊可擒矣。」眾將皆拜曰：「此神武之算也！」於是司馬懿遣人赴洛陽催糧。<br />
　　卻說魏主曹叡設朝，群臣奏曰：「近者秋雨連綿，一月不止，人馬疲勞，可召回司馬懿罷兵。」叡曰：「司馬太尉善能用兵，臨危制變，多有良謀，捉公孫淵計日而待。卿等何必憂也？」因此只運糧草，星夜而來。<br />
　　卻說司馬懿在寨中，數日內果然天晴。是夜，懿出帳外仰觀天文，忽見一星，其大如斗，流光長數丈，自首山東北墜於襄平東南。各營將士驚駭然曰：「此何吉凶也？」。懿見之大喜，乃聚將士曰：「五日之後，星落處必斬公孫淵矣。來日汝等並力攻城。」眾將得令。<br />
　　懿次日清晨晨引兵四面圍合，築土山，掘地道，立炮架，裝雲梯，日夜攻打不息，箭如急雨，射入城去。公孫淵在城中糧盡，皆宰馬為食，人人暴怨，各無守心，欲斬淵首，獻城歸降。淵聞之，憂驚甚急，慌令相國王建、御史大夫柳甫往魏寨陳說請降。二人自城上係下，來告司馬懿曰：「請太尉退二十里，我君臣自來投降。」懿大怒曰：「汝安敢輕視吾耶！」叱武士推出斬之，將首級付從人捎回，就令持檄文一道回見公孫淵。淵拆視之。檄曰：<br />
　　魏徵西大都督、太尉司馬公檄下公孫淵：竊謂楚、鄭列國，而鄭伯由肉袒牽羊迎之。姑乃天子上公，而建、甫等欲孤解圍退舍，豈得無禮耶！二人老耄，傳言失指，已被吾斬之。若意有未已，可便遣年少有明決者來。稍有稽遲，悉皆誅戮！故檄。<br />
　　公孫淵看畢大驚，乃與文武計議。有侍中衛演出曰：「臣願往之。」淵吩咐曰如此如此。<br />
　　演受命徑到魏寨。司馬懿升帳，聚多將列於兩邊。演膝行肘步，入寨跪於帳下，告曰：「願太尉息雷霆之怒，罷虎狼之威，容開城門，剋日先送世子公孫修為質當，然後君臣自縛來降。」懿曰：「軍士大要有五，能戰當戰，不能戰當守，不能守當走，不能走當降，不能降當死耳！汝等不降當死，不必送子為質當，可洗頸待誅！」叱衛演回報公孫淵。演抱頭鼠竄而去，回見公孫淵，淵大驚，乃與公孫修密議停當，選下一千人馬，是夜二更時分，開了南門，往東南而走。淵見無人，心中暗喜。行不到十里，忽聽的山上一聲炮響，鼓角齊鳴，一枝兵攔住，中央乃司馬懿也；左有司馬師，右有司馬昭，二人大叫曰：「反賊公孫淵休走！」淵大驚，急撥回馬，尋路欲走。早有胡遵兵到，左有夏侯霸、夏侯威，右有張虎、樂綝。淵舉止失措，魏兵三路夾攻，四面圍得鐵桶相似。公孫淵父子，自縛受降。司馬懿在馬上指魏將言曰：「吾前夜丙寅日，見那星落於此處，今夜壬申日應矣。」眾將以手加額曰：「太尉真神機也！」懿傳令斬之，公孫淵父子對面受戮。司馬懿勒兵，急來攻取襄平。畢竟如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
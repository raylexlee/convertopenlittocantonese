<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　姜維大戰牛頭山</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>姜維大戰牛頭山</font></h4>
			　　卻說司馬懿滅了曹爽等眾，出榜曉諭朝中官員及洛陽人民知道，說曹爽專權謀反，因此戮之，眾皆安心無疑。司馬懿只憂曹氏、夏侯氏這兩枝宗黨，日夜不安，令人取徵西將軍夏侯玄赴洛陽議事。玄叔夏侯霸聽知大驚，便引本部三千兵造反。有鎮守雍州刺史郭淮，聽知夏侯霸反，即率本部兵來與夏侯霸交戰。淮出馬大罵曰：「汝既是大魏皇族，天子又不曾虧汝，何故背反耶？」霸亦罵曰：「吾祖父於國家多建勤勞，今司馬懿何等匹夫，滅吾兄曹爽等弟兄，夷其三族；卻乃父子三人掌握朝綱，又來取吾，必有逆心篡位。吾仗義討賊，汝趕來，何也？」淮大怒，挺槍驟馬，直取夏侯霸。霸揮刀縱馬而迎。戰不十合，淮敗走，霸隨後趕來。忽聽的後軍吶喊，霸急回馬時，陳泰引兵殺來。郭淮復回，兩路夾攻。霸大敗而走，折兵太半；尋思無計，遂投漢中來降後主。<br />
　　有人報與姜維，維心不信，令人體訪得實，方教入城。拜見已畢，霸哭告前事。維曰：「昔日微子去周，成萬古之名。汝若匡扶漢室，有何不可？」遂設宴相待。維就席問曰：「今司馬懿父子掌握重權，復有征戰之志乎？」霸曰：「老賊父子始立家業，豈肯征戰耶？雖他父子無有征伐之心，但朝中新出二人，正在妙齡之際，若領兵馬，實吳、蜀之大患耳。」維問：「何人也？」霸告曰：「一人見為秘書郎，乃潁川長社人也，姓鍾，名會，字士季，太傅鍾繇之子。蔣濟一見，便稱奇才，非常人也。司馬懿與之談論，亦稱王佐之才。又一人，見為掾吏，乃義陽人也，姓鄧，名艾，字士載。幼年失父，素有大志，但見高山大澤，輒窺度指畫，何處可以屯兵，何處可以積糧，何處可以進兵，何處可以埋伏。人皆笑之，司馬懿見而奇之，遂用他在身邊，共度軍機。此二人久後進兵，深可畏也。將軍當以記之。」維笑曰：「量此孺子何足道哉！」霸曰：「某忠言耳，將軍勿疑。」<br />
　　於是姜維引夏候霸至成都，入見後主已畢，維奏曰：「司馬懿謀殺曹爽，又來賺夏侯霸，霸因此投降。目今司馬懿父子專權，曹芳懦弱，國勢漸危。臣在漢中歷有年矣，糧足支用數年，人強馬壯，軍器皆整。臣正欲奏請陛下以圖進取，幸夏候霸歸降，可作鄉導官。臣願領王師，效丞相之志，克復中原，重興漢室，雖萬死不辭也。」尚書令費褘諫曰：「近者，蔣琬、董允皆相繼而亡，蜀中缺官。伯約只宜藏器待時，以候天命。」維曰：「不然。人生處世，如白駒過隙，似此遷延日月，何時恢復中原也？」褘又曰：「孫子雲：『知己知彼，百戰百勝，』我等皆不如丞相多矣；丞相尚不能恢復中原，何況我等耶？不如保國治民，謹守社稷，勿望僥倖以決成敗也。如一舉不成，悔之何及？」維又曰：「吾世居隴上，深知羌胡之心及西方風俗。吾今若往，外結羌胡，內招庶民，雖未能克復中原，自隴以西，可斷而有也。」後主曰：「卿既欲伐魏，可盡忠竭力，勿墮銳氣，以負聯命也。」<br />
　　於是姜維領敕辭朝，同夏侯霸徑到漢中，計議起兵。維曰：「可遣使先去羌胡處通盟，然後出西平，近雍州。先築二城於麴山之下，令兵守之，以為掎角之勢。我等盡發糧草於川口，依丞相舊制，次第進兵。」霸曰：「山路崎嶇，進則亦難，退則不易，可緩緩行之。」是年秋八月，軍需錢糧一應完備，先差蜀將句安、李歆句，音鉤，乃句芷之後。二人，同引一萬五千兵往趜山之前連築二城：句安守東城，李歆守西城。<br />
　　早有細作報與雍州刺史郭淮。淮一面令赴洛陽申報；一面遣副將陳泰引雍州兵五萬，戰將數十員，來與蜀兵交戰。句安、李歆各築起一城，見魏兵到來，各引一軍出迎。陳泰分頭混戰。陳泰兵多將廣，句、李二人兵寡將孤，不能抵敵，退入城中。泰令兵圍之，又以兵斷其漢中運糧道路。句安、李歆城中糧草欠少。郭淮自引兵亦到，看了地勢，忻然而喜，回到帳中，乃與陳泰計議曰：「此城山勢高阜，必然少水，須出城取水。若斷其上流，蜀兵皆渴死。」泰曰：「然。」淮遂令軍士掘土，堰斷上流，城中果然無水。李歆引兵出城取水，雍州兵圍之甚急。歆死戰不能出，又敗入城去。軍士枯渴。安與歆曰：「姜都督之兵至今來到，不知何故。」歆曰；「我舍一命，殺出城求救，何如？」安曰：「善。」李歆遂引數十騎，開了城門，殺將出來。雍州兵四面圍合。歆奮死衝突，方才得脫，只落的獨自一人，身帶重傷，餘皆沒於亂軍之中。是夜北風大起，陰雲布合，天降大雪，因此城內蜀兵分糧聚雪，以度日月。<br />
　　卻說李歆撞出重圍，從西山小路行了兩日，正迎姜維人馬。歆下馬伏地告維曰：「麴山二城皆被魏兵圍困，絕其糧道，斷其泉水。幸得天降大雪，因此化雪度日，甚是危急。」維曰：「吾非來遲，為聚羌胡之兵未到，因此誤了。」遂令人送李歆入川養病。維問夏侯霸曰：「羌胡之兵未到，魏兵圍困麴山甚急，將軍有何高見？」霸曰：「若等羌胡兵到，麴山二城皆陷矣。吾料雍州兵必然盡來麴山攻打，又斷糧道，雍州之城定然空虛。將軍可引兵徑往牛頭山，抄在雍州之後，郭淮、陳泰必回救之，此圍自解矣，乃困魏救漢之法也，魏兵兩頭不能救應，則雍州可得耳。」維喜曰：「此計最善！」於是姜維引兵望牛頭山而去。<br />
　　卻說陳泰見李歆殺出陣去了，乃與郭淮曰：「蜀兵大隊在後，不來救者，為羌胡之兵來遲也。若羌胡兵齊備到來，必徑取雍州也。今李歆若告急於姜維，維料吾大兵皆在麴山，必抄牛頭山襲吾之後也。將軍可引一軍，去取洮水，洮，音滔。斷絕蜀兵糧道。吾分兵一半，徑出牛頭山擊之。彼若知糧道已斷，必然自走矣。」郭淮從之，遂引一軍暗取洮水。陳泰引一軍徑往牛頭山來。<br />
　　卻說姜維兵至牛頭山，忽聽的前軍發喊，報說魏兵截其去路。維慌忙自到車前視之。陳泰大喝口：「汝欲襲吾州，吾已等侯多時矣！」維大怒，挺槍縱馬，直取陳泰。泰揮刀而迎。戰不三合，泰敗走，維揮兵掩殺。雍州兵退回，占住山頭。維收兵就牛頭山下寨。維每日令兵搦戰，不分勝負。是夜，夏候霸與姜維曰：「此處只可一時過兵，不是久停之所也，連日交戰，不分勝負，此乃誘兵之計耳，必有異謀。不如暫退，再作良圖。」正言之間，忽報郭淮引一軍取洮水，斷其糧道。維大驚曰：「軍中無糧，安得生也！」慌令夏侯霸先退，維自斷後，緩緩而退。陳泰已自知了，分兵五路趕來。維獨拒五路總口，戰住魏兵。泰勒兵上山，矢石如雨。維急退到洮水之時，郭淮引兵殺來。維引兵往來衝突。魏兵阻其去路，密如鐵桶。維奮死殺出，折兵太半，飛奔上陽平關來。前面又一軍殺到，為首一員大將，縱馬橫刀而出。那人生的圓面大耳，方口厚唇，左目上生一肉瘤，瘤上生數十根黑毛，乃司馬懿長子驃騎將軍司馬師也。維大怒曰：「懦子安敢阻吾歸路耶！」拍馬挺槍，直來刺師。師揮刀相迎，只三合，殺敗司馬師，維脫身徑奔陽平關來。城上人開門，放入姜維。司馬師又來搶關，兩邊伏弩齊發，一弩發十矢，皆是鐵箭，箭頭上皆有毒藥，乃是武候所傳之法也。未知司馬師性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
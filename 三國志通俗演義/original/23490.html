<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　郭嘉遺計定遼東</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>郭嘉遺計定遼東</font></h4>
			　　高幹知是中計，急回壺關城，樂進、李典已奪了關。高幹奪路走脫，去投單于。操領兵拒住關口，使人追襲高幹。乾到單于界，正迎北番左賢王。乾下馬拜伏於地，言：「曹操吞併故舊境土，今欲犯王子地面，萬乞救援，同力克復，以保北方。」左賢王曰：「吾與曹操自來無仇，何敢侵我地土？汝欲使吾結冤耶！」叱退高幹。乾尋思無路，去投劉表。行至路上，被都尉王琰殺之，將頭解送曹操。操封琰為列侯。<br />
　　並州既定，操商議西擊烏丸，就拿袁熙，以絕禍根。曹洪等曰：「袁熙、袁尚兵敗將亡，勢窮力盡，今投夷狄；夷狄貪而無親，豈能為尚用？今引兵入番邦境內，倘或劉備、劉表引兵襲許都，救應不及，為患不淺矣！請回師而勿進為上。」郭嘉進曰：「諸公言者，錯矣。公雖威震於天下，胡人恃其邊遠，必不設準備。因其無備，卒然擊之，可破滅也。且袁紹於番邦有恩，而尚兄弟猶存。今舍烏丸之資而往南征，尚兄弟因烏丸之助，招死主之臣，以生冒頓之心，冒頓，音沒突，番人名。成覬覦之計，恐青、冀非己之有也。劉表坐談之客耳，自知才不足以御劉備矣。重任之，則恐不能制；輕任之，則備不為用。雖虛國遠征，公無憂矣。」操曰：「奉孝之言，真大議論！」遂率大小三軍，車數千輛，出盧龍寨。但見黃沙漠漠，狂風暗起，山谷崎嶇，操有回軍之心，問於郭嘉。嘉此時不服水土，臥病於車上。操泣曰：「以吾欲平夷狄，使公遠涉艱辛而染病耶？」嘉曰：「某感丞相大恩，雖死不能報萬分之一。」操曰：「吾見北地崎嶇，意欲回軍，若何？」嘉曰：「兵貴神速。今千里襲人，輜重多而難以趨利；不如輕兵兼道以出，掩其不備，虜可擒也。須得曾識徑路者以引之。」<br />
　　操遂留郭嘉於易州養病，求鄉導官以引路。人薦袁紹舊將田疇深知其境，操命尋之。疇見操，言曰：「此地秋夏間有水，淺不通車馬，深不載舟船，為難久矣。舊北平郡治在平岡道，出盧龍，達於柳城。自建武以來，陷壞斷絕，垂二百載，而尚有微徑可從。今虜將以大軍當由無終，不得進而退，懈弛無備；若嘿音默回軍，從盧龍口越白檀之險，出空虛之地，前近柳城，掩其不備，冒頓可一戰而擒也。」操從其言，封田疇為靖北將軍，作鄉導官，為前驅。張遼為次。操自押後，倍道輕騎而進。時建安十一年秋七月，田疇引張遼前至白狼山。<br />
　　卻說袁熙、袁尚會合冒頓等數萬騎前來，張遼慌報知曹操。操自勒馬，登高望之，見冒頓兵無隊伍，參雜不整。操與張遼曰：「虜兵不整，便可擊之。」操以麾授遼。遼引許褚、於禁、徐晃四路下山，奮力急攻，冒頓大敗。遼拍馬斬冒頓於馬下。餘眾投降：自名王已下，胡、漢相雜二十餘萬口。袁熙、袁尚引數千騎投遼東去。<br />
　　操收軍入柳城，使人探郭嘉病，回報郭嘉病九分。操封田疇為柳亭侯，以守柳城。疇曰：「某負義逃竄之人耳，蒙厚恩全活，為幸多矣；豈可賣盧龍之寨，以討賞祿哉！必不得已，請效死不受侯職！」言未畢，涕泣橫流。操又使夏侯惇說之，不從，操乃拜疇為議郎。操撫慰單于番人等，送納駿馬一萬匹。操領兵回，時天氣寒且旱，二百里無復水，軍又乏糧，殺馬數千匹為食，鑿地三四十丈乃得水。操回至易州，重賞先曾諫者。操曰：「孤前者乘危遠征，僥倖成功。雖得之，天所佑也，故不可以為法。諸君之諫，萬安之計，是以相賞。後勿難言之。」操到易州，時郭嘉已死數日，停柩在公廨。操往祭之，哭倒於地曰：「奉孝死，乃天喪吾也！」回顧與文武曰：「諸君年齒皆孤等輩，惟奉孝最小，吾欲托以為後事。不期中年夭折，使吾心腸崩裂矣！」嘉之左右，將嘉臨死所封之書，呈上曰：「嘉臨亡，親筆書此。丞相從之，遼東自定矣。」操曰：「奉孝如此用心，孤如何不從！」拆封視之，點頭嗟歎，諸人皆不知其意。次日，夏侯惇引眾人稟曰：「遼東太守公孫康，久不賓服。即目袁熙、袁尚二人投之，久必為患。不如乘其未動，速往徵之，遼東可得矣。」操笑曰：「不煩諸公虎威。數日之間，公孫康自送二袁之首矣。」諸人皆疑。次日，又稟，操亦如前言回之，諸將不信。<br />
　　卻說袁熙、袁尚引數千騎，奔遼東來。公孫康本遼東襄平人也，武威將軍公孫度之子。康知袁熙、袁尚來投，遂聚本部屬官商議。其叔公孫恭曰：「袁紹在日，常有吞遼東之心，恨未有暇也。今袁熙、袁尚兵敗將亡，無處依棲，來投遼東，此是鳩奪鵲巢之意也。若容納之，必來相圖。不如賺入城中殺之，送頭與曹公，曹公必重待於汝也。」康曰：「只愁曹公乘時引兵下遼東，又不如納二袁以助之，使為股肱也。」恭答曰：「操若下遼東，必星夜前來；如其無意，必不動矣。可探聽之。如操進兵，則留二袁；如不動，則殺二袁送與曹公。」康從之，先使人去探聽消息。<br />
　　卻說袁熙與袁尚曰：「今遼東軍兵有數萬，足可與操爭衡，暫投之。卻當殺公孫氏以奪其城，養成氣力而抗中原，可復河北也。」尚曰：「吾揣此心久矣。」二人入見公孫康，留於館舍，每日使人相待，推病不相見。探細人回報：「曹操兵屯易州，無下遼東之意。」公孫康先伏刀斧手於壁衣中，使人請二袁入。相見禮畢，命坐。康見左右侍立，盡令出外迴避，欲議密事。尚見坐榻上無裀褥，時天氣嚴寒，對康曰：「願鋪坐席。」康瞋目而言曰：「汝二人之頭，將行萬里，何席之有！」尚大驚，舉手無措。康曰：「何不下手！」刀斧手擁出，就坐席砍下二人之頭，用木匣盛貯，使人送投易州，來見曹操。操在易州，按兵不動。夏侯惇、張遼入，稟曰：「如不下遼東，可回許都。恐劉表生心。」操曰：「吾待二袁之首。」眾皆暗笑。忽報遼東公孫康遣人送袁熙、袁尚首級至。眾皆大驚。使呈上書，操大笑曰：「不出奉孝之料！」操賞其使，遂刻印，封公孫康為襄平侯，拜左將軍。使回，眾官問於操曰：「何為不出奉孝之料耳？」操乃將郭嘉書以示之。其書曰：<br />
　　今聞袁熙、袁尚往投遼東，切不可加兵。公孫康久畏袁氏吞併，往投必疑。若使兵急之，後必並力迎敵，急不可下；若緩之，公孫康、袁氏必自相圖，其勢然也。<br />
　　眾皆踴躍稱善。操引諸官設祭於郭嘉靈前。嘉亡年三十八歲，從征伐十有一年，多立奇勛。史官有廟贊曰：<br />
　　天生郭奉孝，豪傑冠群英。腹內藏經史，胸中隱甲兵。<br />
　　運謀如范蠡，決策似陳平。可惜身先喪，中原梁棟傾。<br />
　　又詩曰：<br />
　　雖然天數三分定，妙算神機亦可圖。<br />
　　若是當時存奉孝，難容西蜀與東吳。<br />
　　操領兵還冀州，使人先扶郭嘉靈柩於許都遷葬。程昱等請曰：「北方大定，可還許都，建下江南之策。」操笑曰：「吾有此志，諸君先言，正合吾意也。」是夜，宿冀州城東角樓上，凴欄仰觀天文。時有荀攸在側，操指曰：「南方旺氣粲然，恐未可圖。」攸曰：「以丞相天威，何所不服耶！」正看間，忽見一道金光，從地而起。攸曰：「此必有寶於地下。」操下樓，隨光令人掘之。果得何物，下回便見。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
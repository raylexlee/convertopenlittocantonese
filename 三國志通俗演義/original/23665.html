<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　呂溫侯濮陽大戰</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>呂溫侯濮陽大戰</font></h4>
			　　於禁與張飛戰到數合，玄德掣雙股劍，喝兵士大進。於禁敗走。張飛當前追殺，直到徐州城下。城上望見紅旗白字，大書「平原劉玄德」，陶謙急命健將開門，迎玄德一軍入城。陶謙接著，共到府衙禮畢，設宴相待，一壁勞軍。陶謙見玄德儀表非俗，語言如鍾，心內大喜，急命糜竺取徐州牌印讓玄德。玄德曰：「公何意也？」謙曰：「今天下擾亂，帝王懦弱，奸臣弄權，公乃漢室宗親，正宜力扶社稷。老夫六旬之上，無德無能，朝夕不保。公名聞海宇，世之豪傑，可領徐州。謙自寫表文申奏，望公勿得推阻。」玄德俯伏於地而言曰：「劉備雖漢朝苗裔，功微德薄，今受平原相亦不稱職。今特為大義，暫來相助，何出此言。莫非疑劉備有吞併之心耶？若舉此念，皇天不祐！」謙曰：「此實情也。」再三讓牌印與玄德，玄德那裡肯受。玄德曰：「今曹兵已至此，無人解分。備作一書，令人送去。操若不從，廝殺未遲。」傳檄三寨，按兵不動；差人齎書，以達曹操。<br />
　　卻說曹操在中軍與諸將商議取徐州之策，人報徐州有戰書到。操笑，拆緘而觀之，劉備書也。書云：<br />
　　備自關外得拜君顏，各天一方，不及趨侍。向者，尊父曹侯，皆因張闓之不仁也。陶恭祖乃誠實君子，聞知則肝膽皆裂。萬望明公俯察衷情，回百萬之雄兵，掃天下之大患，匡扶帝主，拯救黎民，乃社稷生靈之幸甚也！願明公垂察焉！<br />
　　曹操看書，大罵：「劉備何等之人，敢以書來勸我！中間有譏諷之意。可斬來使，而便攻城。」謀士郭嘉曰：「主公息怒。劉備遠來救援，先禮後兵也。主公亦以好言答之，以慢備心，然後進兵攻城，可破也。」操回嗔作喜曰：「誤怪劉玄德不早來與我相見，既以書到，容我裁答。」留來使於營中相待。此是曹操奸雄之略也。<br />
　　正欲商議回書，流星馬飛報禍事。操問之，報曰：「呂布自出武關去投袁術，術怪呂布反覆不定，拒而不納。投袁紹，紹納之，與布共破張燕於常山。布自以為得志，傲慢紹手下將士，紹欲殺之。布引兵去投張楊，楊納之。龐舒在長安城中私藏呂布妻小，送還呂布。李傕、郭汜知之，遂斬龐舒，寫書與張楊，教殺呂布。呂布棄張楊去投張邈。先是張邈弟張超，引陳宮去見張邈。宮說邈曰：『今雄杰並起，天下分崩。君以千里之眾，當四戰之地，撫劍顧盼，亦足以為人傑，而反受制於人，不亦鄙乎！陳宮剛直壯烈，見操屠城，內亦自疑，乃與超共謀叛操說邈。今曹軍徵東，其處空虛，而呂布乃當世英雄，無比之士，若權迎之，共取兗州，觀天下之形勢，隨時變通，霸業可圖矣。」張邈大喜，迎呂布。今布已投之，以為天使機會，令呂布潛住兗州牧，以據濮陽地名。止有鄄城、東阿、范縣三處俱地名，被荀彧、程昱設謀定計，死守得住，其餘皆休矣。曹仁累戰皆不能勝，特此告急。」操曰：「兗州有失，使吾無家之可歸也。」郭嘉曰：「主公正好賣個人情與劉備，善退軍去復兗州，免致天下恥笑。」操然之，即時答書與劉備書曰：<br />
　　操累世名家，父遭荼毒，安得不報？故勒兵問罪於陶謙，欲圖滅族，以雪大冤。玄德帝室之胄，才德兼全，特遣書來，慰我天下之重，即日班師回守。略此以聞，別圖後會。<br />
　　曹操拔寨皆起。<br />
　　且說來使回徐州，入城見謙，呈上書札，言曹操退軍。謙大喜，差人分投，請孔融、田楷、雲長等軍赴城，大會眾官。軍屯城外，將入赴席。謙命請玄德於高座，玄德再三辭讓。酒至數巡，謙曰：「老夫年邁，精力衰乏。二子不肖，不堪國家重任。劉玄德帝室之胄，德廣才高，可領徐州。老夫乞閒養病。」玄德曰：「孔文舉令備來救援徐州，以義之故。今卻據守，人不知者以為大不義也。」糜竺曰：「今漢室陵遲，海宇顛覆，樹功立業，正在此時。徐州殷富，戶口百萬，使君領此，不可辭也。」玄德曰：「此事決不敢當。」陳登進曰：「陶府君多病，不能署事，明公勿辭。」玄德曰：「袁公路四世三公，海內所歸，近在壽春，何不以州與之？」陳登曰：「袁公路驕奢，非治亂之主。今以徐州軍兵馬步十萬，上可以匡君濟民，下可以轄地守境。使君若不聽從，登亦未敢聽使君也。」孔融曰：「袁公路塚中枯骨，豈憂國忘家者？何足介意！今日之事，天與不取，悔不可追。」玄德堅執不肯。陶謙抱玄德而痛哭曰：「君若舍我而去，吾死不瞑目！」關某曰：「既君相讓，兄且權領州事。」張飛曰：「又不是強要他州郡。將牌印來，我收了，不由我哥哥不肯。」玄德曰：「汝等陷我於不義也，吾身死矣！」言訖，掣劍自刎。趙雲奪了佩劍。謙曰：「如玄德公不從，此聞近邑，名曰小沛，玄德若肯念我，屯軍小沛，以保徐州，始終救援，未知台意若何？」眾皆勸玄德留小沛，玄德從之。席散，趙雲辭去。玄德不忍相離，更留二日。陶謙賞勞軍已畢，孔融、田楷相別，各自領軍去了。玄德與子龍執手臨岐，意猶不捨。子龍拜於地曰：「雲終不敢背公顧戀之德也。」灑淚上馬，引二千軍去了。玄德與關、張共來小沛，修葺城垣，招諭居民。<br />
　　卻說曹操引軍投兗州來，曹仁接著，言呂布勢大，更有陳宮、高順為輔，健將八人；已有濮陽等處，其鄄城、東阿，范縣三處未得，乃是荀彧、程昱二人設計相連，死守城廓。操曰：「吾料呂布有勇無謀之輩，不足慮也。」嘉曰：「主公亦不可欺敵。」遂安營下寨。<br />
　　呂布知曹操回兵，已過滕縣，召副將薛蘭、李封曰：「吾欲用汝二人久矣。汝可領兵一萬，堅守兗州，吾去破操。」二人應諾。陳宮知，急入見曰：「將軍棄兗州，將欲何往？」布曰：「吾欲屯兵濮陽，以成鼎足之勢。」宮曰：「非也。薛蘭必守兗州不住。此去正南一百八十里，泰山路險，可伏精兵萬餘在彼。曹操聞失兗州，必然倍道而進，待其過半，一擊可擒也。昔韓信欲破趙兵，渡井陘口。廣武君李左車說成安君陳余曰：『今聞韓信乘勢遠聞，其鋒不可當也。今井陘之道，車不能方軌，騎不能成列，略其勢，糧食必在其後。願假臣奇兵太史公曰：「兵以正合，以奇勝。善之者出奇無窮，奇正相生，如環之無端。」魏武帝曰：「先合戰為正，後出為奇。正者當敵，奇兵則擊其無備。風後因皇帝兵法以乾、坤、艮、巽四間地，為天、地、風、雷四正；以水、火、金、木四陣，為龍、虎烏、蛇四奇。或以為正，或以為奇。奇正相生，如環之無端，不可窮也。唐李靖為十陣兵，曰四奇，曰八正。以步軍為正，馬軍為奇。四奇取稟於大將，八正取稟於四奇。奇常居則卒然，遇敵則獨處為首。因敵變化，循環無窮，此奇正之兵也。」三萬，從其間道，絕其輜重。足下深溝高壘而勿與戰，彼前不得鬥，退不得還，野無所掠，不十日，兩將之頭可懸於麾下。否則，必為二子所擒矣。』余曰：『吾掌義兵二十萬，並不用詐謀奇計。’不聽李左車之言。韓信間視間視，間謀窺視而得之。知之，大喜，乃敢遂下。未至井陘口止舍，止舍，師古曰：舍，猶出也。夜半傳發，《漢書音義》曰：傳令軍中使發。選輕騎二千人，人持一赤幟，從間道箄山音閉。依山自蔽。而望趙軍，戒曰：『趙空壁逐我，疾入趙壁，拔其幟而易之。』令裨將傳餐，音孫。裨，偏也。餐，小食也。謂駐主傳餐而食，待破趙後方乃大食也。曰：『今日破趙會食，乃使萬人先行，出背水陣。』趙軍見，皆大笑。平旦，韓信建大將旗鼓，行出井陘口，趙開壁擊之。大戰良久，於是韓信、張耳半棄旗鼓，走水上軍。趙果空壁逐之。韓信所遣騎馳入趙壁，拔趙幟，立漢幟，水上軍皆殊死戰。趙軍已失，餘等欲歸壁，見幟大驚，遂亂遁走。漢兵夾攻，大破之，遂斬陳餘，收敗兵二十餘萬，而擒趙王歇。今日正用此斷糧之計，將軍察焉。」布曰：「吾屯濮陽，別有良謀，汝豈知之！」遂不用陳宮之言，而用薛蘭守兗州而行。<br />
　　曹操兵行至泰山險路，郭嘉曰：「且不可進。若此處有伏兵，如之奈何？」曹操笑曰：「呂布無謀之輩，故教蘭守兗州，而自入濮陽，安得此處有埋伏耶？」教曹仁領一軍圍兗州：「吾等進兵濮陽，速攻呂布。」人報操兵至近。陳宮謂布曰：「今操兵遠來疲困，當與速戰，不可養成氣力，急難退也。」布曰：「吾自匹馬縱橫天下，何愁曹操耶？待他下住寨柵，吾自擒之。」<br />
　　卻說曹兵近濮陽，下住寨腳。次日，引眾將出，陳兵於野。操立馬於門旗下，遙望呂布兵到。陣圓處，呂布當先出馬，左有陳宮，右有高順。兩邊擺開八員健將，為頭面如紫玉，目若朗星，年二十歲，官授騎都尉，雁門馬邑人也，姓張，名遼，字文遠，勒馬居於上首。第二個性如烈火，體若奔狼，官授騎都尉，泰山華陰人也，姓臧，名霸，字宣高，腰懸雙簡，躍馬橫槍。兩將齊出，這兩員大將，後來都降於曹操也。各引三員健將：郝萌、曹性、成廉、魏續、宋憲、侯成，布軍五萬。鼓聲大震。操見呂布貌若天神，馬如獅子，左右戰將威風凜凜。操指呂布而言曰：「吾與汝自來無仇，何得奪吾州郡？」布曰：「漢家城池，諸人有分，偏你合得？何人去擒曹操？」言未畢，臧霸出馬搦戰。曹軍內樂進出迎。兩馬相交，雙槍齊舉。戰到三十餘合，勝負不分。夏侯惇拍馬便出助戰。呂佈陣上張遼截住。兩對陣前廝殺，勝負未分。惱得呂布性起，挺戟驟馬，衝出陣來。夏侯惇、樂進皆走。呂布掩殺，曹軍大敗，退三四十里。布自收軍。<br />
　　卻說曹操輸了一陣，與謀士郭嘉等商議。於禁曰：「某今日上山觀望濮陽之西，呂布有一寨，約無多軍。今夜彼將為我軍敗走，必不準備，可引兵一半劫之。若得寨，布軍必懼。兩下夾攻，此為上策。」操從其言，帶曹洪、李典、毛玠、呂虔、於禁、典韋六將，選馬步二萬人，連夜從小路進發。<br />
　　卻說呂布寨中勞軍，陳宮曰：「西寨是個緊要去處，倘或曹操襲之，奈何？」布曰：「今日輸了一陣，如何敢來？」宮曰：「曹操是極能用兵之人，須防他攻其不備。」布撥高順並魏續、侯成守西寨。<br />
　　卻說曹操見西寨果然兵少，四面突入，奪了寨柵。寨中兵四散奔走。四更已後，高順恰好引軍到，殺人西寨。曹操見敗軍復來，自引人馬相迎，正逢高順。三軍混戰。將及天明，正西鼓聲大震，人報呂布救軍已到。操棄寨而走。背後高順、魏續、侯成趕來，當頭呂布親自飛馬來到西寨。於禁、樂進雙戰呂布不住。操望北而行。山後一彪軍出，左有張遼，右有臧霸。操使呂虔、曹洪戰之，不利。操望西而走。喊聲大震，一彪軍至，郝萌、曹性、成廉、宋憲四將攔住去路。操見四面八方圍裹將來，眾將皆在後面死戰，操當先衝陣。梆子響起，箭如驟雨射將來。操急回，無計可脫，大叫：「誰人救我！」馬軍隊裡一將踴出，陳留巳吾人也，姓典，名韋，馬上挺雙鐵戟，重八十斤，大叫：「主公勿慮！」下馬插住雙戟，取短戟十數枝在手挾住，顧從人曰：「賊來十步，乃呼之！」典韋步行，低頭冒箭而去。布軍能射者數十騎近前。從人大叫曰：「十步矣！」又曰：「五步！」乃呼之。從人曰：「賊至矣！」典韋飛戟刺之，一戟一人墜馬，並無虛發，立殺數十餘人。眾皆奔走。典韋復回，飛身上馬，挾二鐵戟衝殺入去。郝、曹、侯、宋四將不能抵當，各自逃去。典韋殺散軍，救出曹操。後人有詩贊曰：<br />
　　鐵戟雙提八十斤，濮陽城外建功勳。<br />
　　典韋救主傳天下，勇猛當先第一人。<br />
　　典韋救了曹操，眾將隨後也到，尋路歸寨。<br />
　　看看天色傍晚，背後喊聲起處，呂布驟赤兔馬、提方天戟趕來，大叫：「操賊休走！」此時人困馬乏，口內煙生，面面相覷，各欲逃生。曹操性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
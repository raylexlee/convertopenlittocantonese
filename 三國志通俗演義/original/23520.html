<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹操三江調水軍</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹操三江調水軍</font></h4>
			　　毛玠、於禁詣帳下，請曰：「大小船隻，俱已搭配停當；旌旗戰具，一一俱備。請丞相調遣，剋日進兵。」操至水軍中央大戰船上坐定，喚集諸將，各各聽令，並宜遵守隊伍，聽候進發。水軍中軍黃旗毛玠、於禁，水軍前軍紅旗張郃，水軍後軍皂旗呂虔，水軍左軍青旗文聘，水軍右軍白旗呂通。馬步前軍紅旗徐晃，馬步後軍皂旗李典，馬步左軍青旗樂進，馬步右軍白旗夏侯淵。水陸路都督應使：夏侯惇、曹洪。護衛往來監戰使二員：許褚、張遼。其餘驍將，各依隊伍。曹操令水軍寨中發擂三通，令各隊伍戰船，分門而出，於三江水面乘駕。是日西北風驟起，各船皆棹而出，搖動出門，拽起風帆，衝浪激波，穩如平地。北軍在舡上，勇躍施勇，輪槍使刀。曹操觀之，心中大喜，以為必勝之道。前後左右軍皆試船，旗旛不雜。又有小船五十餘只，往來巡警催督。操立於將台之上，觀看調練已畢，教收住帆幔，各依次序回寨。寨有二十四門，各用戰艦艨艟周圍護繞。<br />
　　操賞軍勞將，與諸謀士曰：「若非天命助吾，安得鳳雛之妙計耶？果然渡江如履平地之穩。吾到南岸，人馬可一擁而上。」程昱進曰：「船皆連鎖，固是平穩，且提防火攻，難以迴避。」操大笑曰：「程仲德雖然有遠慮之謀，可惜不知用兵之法。」荀攸曰：「仲德之言甚是。未知丞相之見，請問如何是不知用兵之法？」操曰：「夫為大將者，先明天時，次察地理，然後以法用兵。多算勝，少算不勝，何況無算乎？方今隆冬之際，但有西風北風，何嘗有東風與南風耶？吾居於西北之上，彼兵皆在南岸，若用火攻，必乘風力以發之；彼如用火，是燒自己之兵也，吾何慮哉？若是十月小春之時，何敢不提備耶？」諸將皆頓首拜伏曰：「丞相智略，包羅天地，豈等閒之所及哉！」<br />
　　操顧諸將曰：「青、徐、燕、代之眾，不慣乘舟。今非此計，安能涉大江之險哉！」班部中二將挺身而出曰：「小將雖幽、燕之人，頗能乘舟。今願借巡船二十隻，直至江口，先奪旗鼓船隻而還，以顯北軍亦能乘舟楫也。」操視之，乃袁紹手下舊將焦觸、張南也。操曰：「汝等皆生長北方，恐乘舟不得其便。江南之兵生於長江，往來水上習練精熟。汝勿輕以性命為兒戲耳。」焦觸、張南大叫曰：「如其不勝，即當軍法！」操曰：「戰船盡以連鎖，惟有小舟。每只舟上可容二十人，恐其未便。」觸曰：「若用大船，何足為奇？可望付小舟二十餘只，某與張南各引一半，只今日直抵江南水寨，須要奪旗斬將而還。」操曰：「吾與汝二十隻船，撥精銳軍五百人，皆長槍硬弩。到來日天明，將大寨船列於江南遠為之勢。又差文聘亦領三十隻巡船，接應汝回。」焦觸、張南欣喜而退。次日，四更造飯，五更結束已定。早聽得水寨中擂鼓鳴金，皆出寨門，分列水面上，長江一帶，青、紅旗號交雜。焦觸、張南早引哨船二十隻，穿寨而出，遙望江南進發。<br />
　　卻說南岸隔夜聽得鼓聲喧震，已報入中軍，遙望曹操調練水軍，周瑜往山頂觀之，操已收盡。次日，忽聞鼓震，使人急上高望之，早見小船衝波而來，飛報中軍。周瑜聽得，問帳下誰敢先出。韓當、周泰二人齊出曰：「某當權為先鋒破敵。」瑜喜，教傳令各寨，嚴加守禦，不可輕動。韓當、周泰各引哨船五隻，分左右而出。<br />
　　卻說焦觸、張南憑一勇性，飛棹小船而來。韓當獨披掩心，手執長槍，立於船頭。焦觸船先到，急教軍士亂射之，正與韓當船頭相抵。當用牌遮隔。焦觸拈長槍與韓當交鋒。當手起一槍，刺死焦觸。其船急回，隔斜裡周泰船出。張南挺槍於船頭上交鋒。兩邊弓矢亂射。周泰一臂挽牌，一手提刀，兩船相離七八尺，泰即飛身一躍，直躍過張南船上，手起刀落，砍張南於水中，亂殺駕舟軍士。韓當船齊到，十隻船盡皆趕敗走船於半江之中，與文聘船相迎。兩邊擺定船隻廝殺。<br />
　　卻說周瑜立於山頂，與謀士遙望江北水面，艨艟戰艦，排合江上，旗幟號帶，皆有次序；回看文聘與韓當、周泰截江相持，盡力而戰，文聘抵敵不住，撥船而走，韓、周急催船趕。周瑜恐深入重地，便將白旗招颭，令眾鳴金。周、韓遂揮棹而回。文聘回報焦觸、張南已被南將所殺。操悒怏不已，收軍回寨。周瑜於山頂看隔江戰船，盡入水寨。瑜觀之，顧與謀士曰：「江北船隻如蘆葦之密，兼操有智謀之將，何計以破之？」眾未及對，忽望見操寨中一風吹折中軍黃旗，倒入江中。瑜大笑曰：「未及破曹，先占警報耳！」操軍見中央旗折，各有驚忽之意。操心雖不悅，下令雲：「惑眾者斬！」由是軍心方定。周瑜正觀之際，忽狂風大作，下觀江水，奔濤拍岸。一陣風過，刮旗角於周瑜臉上。瑜猛然想起一事上心，大叫一聲，往後便倒，口吐鮮血。諸將大驚，急急救時，不省人事，扶侍下山，歸到帳中。未知性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
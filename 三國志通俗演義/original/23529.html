<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　黃忠魏延獻長沙</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>黃忠魏延獻長沙</font></h4>
			　　卻說孔明與張飛曰：「前者子龍取桂陽郡時，責下軍令狀而去。今日益德要取武陵，必須也責下軍令狀。」飛遂立軍令狀，欣然便引三千軍，星夜投武陵界上而來。守界人探知其事，隨報金旋。旋字元機，京兆人，漢中郎將也。聽得張飛引軍前來，乃集將校，整點精兵器械，出城迎敵。從事鞏志諫曰：「劉玄德乃大漢皇叔，仁義布於天下；加之張益德乃當世虎將，不可迎敵，不如納降為上。」金旋大怒曰：「汝欲與賊通連為內變耶？」喝令武士推轉斬之。眾官皆告曰：「先斬家人，於軍不利。」金旋於是喝退鞏志，自率兵出。離城二十里，正迎張飛。飛平生性急，挺矛立馬，大喝金旋。旋令手將出迎。眾皆畏懼，莫敢向前。旋自驟馬舞刀迎之。張飛大喝一聲，渾如巨雷，金旋失色，不敢交鋒，撥馬便走。飛引眾軍隨後掩殺。金旋走至城下，城上亂箭射下。旋視之，見鞏志立於城上曰：「汝不順天時，自取敗亡！吾與百姓自降劉矣！」言末畢，一箭射中金旋面門，旋墜馬下，軍士割頭以獻張飛。鞏志出城納降，飛就令鞏志齎印綬，往桂陽見玄德。至半路遇見，呈獻已畢。玄德大喜，就令鞏志代金旋之職。<br />
　　玄德至武陵，安民了當，馳書去報雲長，言益德、子龍各得一郡。雲長乃回書上請曰：「聞知長沙未曾取得，如兄長想手足之情，教關某乾這陣功榮甚好。」玄德大喜；遂教張飛星夜去替雲長守荊州，令雲長來取長沙。雲長早來，見玄德、孔明。孔明曰：「子龍取桂陽，益德取武陵，都是三千軍去。我聞長沙太守韓玄，何足為道。只是他有一員大將，南陽人也，姓黃，名忠，字漢升。乃是劉表帳下中郎將，與表之姪共守長沙，後事韓玄。雖然年近六旬，鬚髮蒼白，使一口大刀，有萬夫不當之勇，乃湘南將佐之領袖，不可輕敵。雲長既去，必須多帶軍馬。」雲長曰：「軍師何故長別人之銳氣，滅自己之威風？量一老革即老兵也，何足道哉！關某也不須用三千軍馬，只消本部下五百校刀手足矣，定斬黃忠、韓玄之首，獻來麾下。」玄德苦當。雲長不依，只領五百校刀手而去。孔明與玄德曰：「雲長平生傲上而不忍下，輕敵黃忠，只恐有失。請主公同行，接應雲長，以取長沙。」玄德從之，隨後望長沙進發。<br />
　　卻說長沙太守韓玄，平生性急，不以人為念，眾皆惡之。是時聽知雲長軍到，便喚老將黃忠商議。忠曰：「不須主公憂慮，憑某這口刀，這張弓，一千個來，一千個死！」原來黃忠能開二石力之弓，百發百中。言未畢，階下一人應聲而出曰：「不須老將軍出戰，只就某手中，定捉關某活獻。」韓玄視之，乃管軍校尉楊齡。韓玄大喜，遂賞賜了楊齡。齡就帶一千軍馬，飛奔出城。約行五十里，望見塵頭起處，雲長軍馬早到，卻才擺開。楊齡挺槍出馬，立於陣前，大罵雲長。雲長大怒，更不答話，飛馬舞刀，直取楊齡。齡挺槍來迎。雲長手起刀落，砍為兩段；追殺敗兵，直至城下。韓玄聽知大驚，便教黃忠出馬。玄自來城頭上觀看。忠提刀縱馬，早過吊橋，後隨數百騎軍。雲長見一老將出馬，知是黃忠，把五百校刀手一字擺開。雲長橫刀立馬而問曰：「來將莫非黃忠否？」忠曰：「既知吾名，焉敢侵犯！」雲長曰：「特來取汝首級！」言罷，兩馬交鋒，鬥一百合，不分勝負。韓玄恐忠有失，鳴金收軍。黃忠收軍入城。雲長也退軍，離城十里下寨，心中暗忖：「老將黃忠，名不虛傳，鬥一百合，全無破綻。來日必用拖刀計，背砍贏之。」<br />
　　次日早飯畢，又來城下搦戰。韓玄城上教黃忠出馬。忠引數百人殺過吊橋，喊聲起處，再與雲長交馬。又鬥五六十合，勝負不分。兩軍齊聲喝采。鼓聲正急時，雲長撥馬便走。黃忠趕來。雲長回頭看得馬來至近，卻待用刀背砍，忽然一聲響處，見黃忠被戰馬前失，掀在地下。雲長急回馬，雙手舉刀，大喝曰：「我饒你性命！快換馬來廝殺！」黃忠急提起馬蹄，飛身上馬，奔入城中。玄驚問之，忠曰：「此馬久不上陣，故此有失。」玄曰：「汝箭百發百中，何不射之？」忠曰：「來日再戰，必然詐敗，誘到吊橋邊射之。」玄與了一匹青馬。雲長至晚退。黃忠尋思：「難得雲長如此義氣。我本死的人，他不忍殺害，吾來日安忍射之？若不射，又恐違了將令。」是夜躊躇未定。次日天曉，人報雲長搦戰。韓玄喚黃忠，附耳言用箭射之。忠應允，遂領兵出城。雲長兩日戰不下黃忠，十分焦躁，抖擻威風，與忠交馬。戰不到三十餘合，忠詐敗，雲長趕來。忠想昨日不殺之恩，不忍便射，帶住刀，把弓虛拽，弦響，雲長急閃，卻不見箭。又趕，忠又虛拽，雲長急閃，又無箭。只作黃忠不會射，放心趕來。將近吊橋，黃忠在橋上，搭箭開弓，弦響箭到，正射在雲長盔纓根上。前面軍齊聲喊起。雲長吃了一驚，帶箭回寨，方知黃忠有百步穿楊之巧，正是報昨日不殺之恩也。雲長兵退。黃忠回到城上，來見韓玄。玄急喝令左右，捉下黃忠斬之。忠叫曰：「無罪！」玄大怒曰：「我看了三日，汝敢欺罔我！汝前日不決戰，必有留連；昨日馬失，他不殺汝，必然往來；今日兩番虛拽弦響，第三箭射他盔纓，如何不是外通內連？若不斬汝，必為後患！」喝令刀斧手推下城門外斬之。眾將欲告，玄曰：「但告者，便是同情！」剛推到門外，卻才舉刀，忽然一將揮刀殺入，砍散刀手，救起黃忠，大叫曰：「黃漢升乃長沙之保障！韓玄殘暴不仁，輕賢重色，今殺漢升，是殺長沙百姓也！願隨者便來！」百姓視之，其人面如重棗，目若朗星，器宇軒昂，貌類非俗，乃似關將。義陽人也，姓魏，名延，字文長。本人自襄陽趕劉玄德不著，故來長沙依傍韓玄；玄怪魏延傲慢少禮，不肯重用，屈沉於此。當日救了黃忠，呼百姓同殺韓玄，袒臂一招，相從者數百餘人。黃忠攔當不住。魏延直殺上城頭，一刀砍韓玄為兩段，提頭上馬，引百姓出城，投拜雲長。雲長大喜，遂入城。撫民已畢，請黃忠相見。忠托病不出，雲長即使人去請玄德、孔明。<br />
　　卻說玄德、孔明自云長來取長沙，隨後催促人馬。正行之間，青旗倒卷，一鴉自北南飛，連叫三聲而止，玄德曰：「此應何禍福？」孔明就馬上袖傳一課雲：「長沙郡已得，又主得大將，午時後定見分曉。」言畢，看看午末，見一小校飛奔前來，報說：「關將軍已得長沙郡，降將黃忠、魏延。皆等主公。」玄德大喜，遂入長沙。雲長接入廳上，盡言其事。玄德親往黃忠家相請，忠方出降，求葬韓玄屍首於長沙之東。後史官有詩贊黃忠曰：<br />
　　將軍氣概與天參，白髮猶然困漢南。<br />
　　至死甘心無怨望，臨降低首尚羞慚。<br />
　　寶刀燦雪彰神勇，鐵騎嘶風憶戰酣。<br />
　　千古高名應不泯，長隨孤月照湘潭。<br />
　　玄德大喜黃忠，待之甚厚。雲長引魏延，亦言其功，玄德敬之。孔明勃然曰：「韓玄與汝無仇，殺之乃大不義也！人人效此，必懷異心。」喝令刀斧手推下斬之，簇下魏延。未知性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
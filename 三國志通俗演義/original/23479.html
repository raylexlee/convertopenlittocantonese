<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　雲長擂鼓斬蔡陽</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>雲長擂鼓斬蔡陽</font></h4>
			　　卻說雲長同孫乾保二嫂，向汝南路行，忽然間背後夏侯惇趕來，約三百餘騎。雲長急令孫乾保車仗一面行，遂勒回馬，按住刀而言曰：「汝來趕吾，有失丞相大度。」夏侯惇曰：「丞相又無明文傳報，汝於路殺人，又斬吾部將，特來擒汝。早下馬受縛！」雲長曰：「吾未降漢時，曾說應有殺伐，不須稟問。於路守把將校，生事攔截，吾皆斬之。」惇曰：「吾與秦琪報仇！」拍馬挺槍欲刺。忽背後一騎飛到，大叫：「不可與關將軍交戰！」關公亦按轡不動。來使懷中取出公文，於馬上言曰：「丞相憐愛關將軍忠義，恐於路關隘攔截，故遣某特齎文書遍行諸處也。」惇曰：「關某於路殺把關將士，丞相知否？」使曰：「未知。」惇曰：「活捉將去見丞相，等丞相放他。」關公大怒曰：「吾懼汝，非大丈夫也！」拍馬輪刀，直取夏侯惇。惇挺槍相迎。兩馬約戰二十合，又一騎飛到，大叫曰：「二將軍罷戰！」遂各自分開。夏侯惇問曰：「汝來何故？」使者曰：「丞相恐於路阻擋關將軍，特來告報。」惇曰：「丞相知他殺把關將士否？」使臣曰「未知。」惇曰：「若如此，不可放他去。」二將又戰到二十餘合，忽又一騎飛至，大叫：「二將軍少歇！」惇於陣前忙問使臣曰：「丞相交擒關某乎？」使曰：「非也。丞相二次使人來說，誠恐路上阻當關將軍，故送公文教行。」敦曰：「丞相不知關某殺人，必用擒下！」指揮手下軍士，團團圍住，休教走了。背後軍馬齊來。公無半分懼怯，聲如巨雷，來衝陣勢。惇挺槍來迎。陣後一人飛馬而來，大叫：「元讓、雲長休得爭戰！」眾皆視之，乃張遼也，俱各失驚。二人勒住馬。張遼近前而言曰：「奉丞相鈞令，因雲長殺了孔秀，恐有阻當，特差我來，教於路關隘任便行。」惇曰：「秦琪是蔡陽外甥，蔡陽是我舉薦他見丞相。他將秦琪吩咐在我處，今你將他無罪斬之，於理恐有不然。」遼曰：「我見蔡將軍自有分解。既丞相美滿教關雲長去，不可廢丞相寬洪之意。」惇方引軍馬退去。後人有詩曰：<br />
　　為愛英雄越古今，三番遣使意何深！<br />
　　應非孟德施奸狡，正是撈籠天下心。<br />
　　張遼曰：「雲長今往何處？」關公曰：「兄長不在袁紹處，吾今往普天下尋之。」遼曰：「既未知下落，且再回見丞相若何？」公曰：「既已告辭，安有復去之理。文遠回都，借言請罪。」二人分別。張遼趕上夏侯惇，領軍回去。<br />
　　雲長亦趕上車仗，與孫乾說知此事。二人並馬而行，如遇晚，隨投宿處。行了數日，正值大雨滂沱，行裝盡濕。遙望岡邊有一所莊院，關公先往借宿。莊主出迎。公言來意畢，莊主曰：「某姓郭，名常，世居於此。久聞大名，幸得瞻拜。」遂請入，宰羊置酒相待。又請二夫人於後堂暫歇。郭常與孫乾、關公三人於堂上飲酒。一邊烘焙行李，一面喂養馬匹。到黃昏時候，見一後生引數人入莊，徑奔草堂而來。郭常喚曰：「吾兒來拜將軍。」關公問之，常曰：「此愚男也。」公問何來，答曰：「射獵方回。」常流淚言曰：「老夫世本儒流，因天下荒亂，隱居務農，一生止有此子，不習儒業，惟務遊獵為樂，乃家門之大不幸也！」公曰：「方今亂世，若是棄文就武，善熟弓馬，亦可以取功名，何為不幸？」常曰：「他輩若是肯習武藝，亦是幸也。此子專務遊蕩，無所不為。」關公亦歎息良久。郭常相陪至更深，各人歇去。<br />
　　郭常辭出，公與孫乾曰：「此人如此之賢，此子如此之愚，乃天意之不齊也。」方欲就寢，忽聞後院馬嘶人鬧，公提劍往視之，見郭常之子倒在地上，從者卻與莊客相打。公急問之，從者曰：「此人來盜赤兔馬，牽出將欲備鞍，被馬一腳踢倒，叫喚方知其事。我眾人起來奪馬，莊客盡來劫奪，因此相打。」孫乾勸關公殺之。公責之曰：「吾獨行天下，全仗此馬。汝今盜之，是絕吾去路矣！」恰欲殺之，郭常奔至，告曰：「不肖之子，為此逆事，罪合萬死！奈老妻素愛此子，公若殺之，老妻必憂悶死矣。望將軍仁慈寬恕，幸甚！」公平生是仗義之人，思此老人曾實訴告，遂釋之而不殺。坐以待旦，平明收拾行裝。郭常夫婦拜於堂下，謝曰：「辱子冒瀆尊威，深感將軍哀憐之恩！」公令喚出：「吾以善言慰之。」郭常曰：「辱子四更時分，又引數個無徒，不知何處去了。乃常前生之冤業也。」公謝了郭常，請二嫂上車。<br />
　　公與孫乾離莊，並馬而行。行不到三十里，前無村房，後無店舍，只見山背後兩馬，引著百餘人來。為首者頭裹黃巾，身穿戰袍；後面者乃郭常之子也，攔住去路。為首者大呼曰：「吾乃天公將軍張角部下大方裴元紹！來者快留下馬，放你過去！」公大笑曰：「狂猾匹夫！汝從張角為盜，還知劉、關、張三人兄弟名字麼？」為首者曰：「我只聞赤面長髯者名關雲長，不識其面。汝何人也？」關公乃停刀，解囊露髯，令視之。其人滾鞍下馬，腦揪郭常之子，獻於馬前。關公問姓名，告曰：「裴元紹也。自張角死後，一向無主，嘯聚山林，權於此處藏伏。今早這廝報導：『有一客人，騎一匹千里馬，在我家莊上投宿。』故教某來強奪此馬。不想卻是關爺爺。可殺此人，以正其罪，不乾小人之事。」公曰：「吾看郭常相敬甚厚，不忍殺之。」就馬前放回。其人抱頭鼠竄而去。<br />
　　公曰：「汝不識吾面，何以知名？」裴元紹曰：「離此二十里，新版地名有一臥牛山。山上有一關西人，姓周，名倉，兩臂有千斤之力。板肋虯音求髯，形容甚偉。原在黃巾張寶部下為將，張寶死，嘯聚山林。他曾與某說將軍盛名，恨無門路相見。」雲長歎曰：「山林之中，亦有信義之士為盜耳。今後可去邪歸正，勿陷此身。」元紹拜謝。恰欲分別，遙望見一彪人馬來到。元紹曰：「此必是周倉也。」立馬待之，果是周倉。周倉見雲長，下馬俯伏於道傍。雲長教請起，言曰：「壯士何處曾識關某來？」倉曰：「舊隨黃巾張寶處，曾識尊顏；恨失身於賊寇之內，不得相從。今日天賜機會，得拜於此，願將軍不棄收留；倉願為馬前一小卒，早晚執鞭墜鐙，死亦甘心！」公曰：「汝願隨吾，汝手下人伴若何？」倉曰：「聽其自然，願順者從之。」隨問一聲，眾皆願順。公遂下馬於車前，稟問二嫂。甘夫人曰：「叔叔自離許昌，於路獨行至此，歷過多少艱難，未曾要軍馬相隨。前者廖化，叔尚卻之；今次又容為盜者相從，恐惹人議論。我女輩淺見，叔當斟量。」公曰：「尊嫂之言是也。」遂回倉曰：「非關某寡情，奈二夫人未許。汝等且回山中寧奈，吾尋見兄長，必來相招也。」倉頓首而告曰：「倉乃一粗鹵匹夫，失身為盜；今遇將軍，如重見天日。似此等英雄錯過，別無門路矣！如將軍不容眾隨，令盡跟裴元紹去。某當步行跟將軍，雖千里萬里，亦不辭也。」公再以此言告二嫂。甘夫人曰：「一二人相隨，又且何妨？」公令周倉撥人伴隨裴元紹去。元紹曰：「哥哥跟將軍去，弟亦願隨。」周倉曰：「汝若去時，人伴皆散。汝可權時領料，我且跟隨將軍去。但有住紮處，便來取你。」裴元紹怏怏而別。周倉跟去。<br />
　　雲長別元紹而行，前往汝南進發。行了數日，將至界口。正行之間，遙望相近山城，問土居人：「此何處也？」土人答曰：「此名古城。數月前有一將軍，姓張，名飛，引數十騎到此，將縣官趕逐往他處去了。此人在古城中，招軍買馬，積草屯糧，聚了四五千人，四遠無人敢當。不可從此處經過。」公聞之，喜曰：「自徐州失散，今已半年餘，誰想兄弟在此！」先令孫乾於城中報說，教接嫂嫂。<br />
　　卻說張飛自芒碭山中飄蕩落草，待投河北去，路經古城過，入縣借糧；縣官不肯，就殺起來，奪了縣印，縣官皆逃。張飛就此安身。忽見乾來，便問其故。乾說：」劉皇叔離了袁紹處，投汝南劉辟處，會合人馬。今關將軍離了許昌，送二嫂嫂尋覓到此，請將軍出廓迎接。」<br />
　　張飛聽罷，也不回言，即便披掛，持丈八蛇矛，飛身上馬，引一千餘人徑出北門。雲長望見益德到來，喜不自勝，刀付周倉接了，拍馬來迎。張飛睜圓環眼，倒豎虎鬚，聲若雷吼，揮矛望雲長便刺。雲長大驚，慌閃過槍，便叫：「兄弟如何忘了桃園結義？」飛喝曰：「你既無義，有何面目來與我相見！」雲長曰：「我如何無義？」飛曰：「你既順了曹操，封為壽亭侯，自享富貴。今又來賺我！我兩個拼個你死我活！」雲長曰：「你原來也不知，我也難說。見放著二嫂嫂在此，你自請問。」甘、糜二夫人聽得，揭簾而呼曰：「益德叔叔，何故如此？」飛曰：「嫂嫂休怪。待我殺負義的人，請嫂嫂入城。」甘夫人曰：「雲長並不知你等下落，不得已而降漢，不降曹。今知你哥哥在袁紹軍中，故千里獨行，送我到此。你休錯見了。」張飛曰：「大丈夫在世，豈有事二主之禮！嫂嫂，你休被他瞞過了！」甘夫人曰：「在下邳時，出於無奈。」飛曰：「寧死而不辱！你既降曹，有何面目相見！」雲長曰：「你休屈了我心！」乾曰：「特來尋將軍。」飛曰：「如何連你也胡說？他那裡有好心，必是來捉我！」雲長曰：「我若捉你，須帶軍馬來。」飛把手一指：「兀的不是軍馬來也！」<br />
　　雲長回顧，果見塵埃起處，一彪人馬到來，上面風吹動曹操軍馬旗號。張飛曰：「尚敢支吾！」使丈八矛搠來。公急止之曰：「兄弟且住！你看我斬來將，以表我真心。」飛曰：「你既有真心，我這裡三通鼓罷，要你斬來將。」只見曹軍將近擺開，蔡陽橫刀勒馬，立於門旗之下。猛見雲長披掛了，拍馬前來，喝曰：「來將何人？」答曰：「吾乃蔡陽是也。你殺吾外甥秦琪，你原來在這裡！吾奉丞相釣命，特來捉你！若捉住你時，我便封為壽亭侯。」叫一聲：「擂鼓」鼓才舉動，雲長早己勝到面前。一通鼓未盡，雲長刀一起處，蔡陽頭已落地。張飛見了大喜。有贊斬蔡陽詩曰：<br />
　　將軍氣概與天平，匹馬單刀獨自行。<br />
　　千里尋兄恩義重，五關斬將鬼神驚。<br />
　　鼓聲響處人頭落，旗影開時血刃紅。<br />
　　堪笑蔡陽無計算，山雞要與鳳凰爭！<br />
　　又詩曰：<br />
　　千古令人笑蔡陽，提刀幾欲戰雲長。<br />
　　古城偶遇交鋒處，畫鼓方撾一命亡。<br />
　　眾軍便走。雲長趕上，活捉蔡陽執認旗的過來旗上寫名姓為認旗也，取問消息。其餘皆潰散。拿認旗的軍告說：「蔡陽知道將軍殺了他外甥，心中忿怒，要來河北與將軍交戰報仇。曹丞相不肯，故差他往汝南攻劉辟。不想這裡遇見將軍。」言畢，雲長教去張飛面前說實事。飛問曰：「雲長在許昌行止若何？」小卒從頭至尾說了一遍，張飛方才信實，卻來車前與二嫂施禮。忽城中人來報說：「南門外有十數騎，來的甚緊，不知是甚麼人。」飛心中疑慮，就便領兵，轉城來迎。畢竟是誰，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
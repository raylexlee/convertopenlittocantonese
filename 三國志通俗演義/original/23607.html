<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　趙子龍大破魏兵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>趙子龍大破魏兵</font></h4>
			　　建興五年夏四月，孔明率兵前至沔陽，經過馬超墳墓，乃令弟馬岱掛孝。孔明親自祭之。蜀人楊戲作贊曰：<br />
　　驃騎奮起，連橫合從，首事三秦，保據河、潼。<br />
　　宗計於朝，或異或同，敵以成壘，家破軍亡。<br />
　　乖道反德，托風攀龍。<br />
　　又史官作馬孟起廟贊曰：<br />
　　西川馬孟起，名譽震關中。信、布齊誇勇，關、張可並雄。<br />
　　渭橋施六戰，安蜀奏全功。曹操聞風懼，流芳播遠戎。<br />
　　孔明祭畢，回到寨中，商議進兵。忽遠哨馬報：「魏主曹叡遣附馬夏侯楙，調關中諸路軍馬，前來拒敵。」忽魏延上帳獻策曰：「夏侯楙乃膏粱子弟，懦弱無謀。可賜精兵五千，直取路出褒州，循秦嶺以東，當子午谷而投北，十日之中，可到長安。夏候楙若聞某驟至，必然棄城，望橫門邸閣而走矣！所棄糧草，足可為用也。某卻從東方而來，丞相可大驅士馬，自斜谷而進。若如此行之，則咸陽以西，一舉而可定矣。此萬全之計也！」孔明笑曰：「此非萬全之計也。汝欺中原無好人物；倘有人進言者，於山僻中以軍截之，非令五千人受害，亦大傷其銳氣也。決不可用之。」魏延又曰：「丞相從大路進發，彼必盡起關中之兵，於路迎敵，則徒廢生靈，何日而得中原也？」孔明曰：「吾從隴右取平坦大路，依法進兵，豈不勝耶？」遂不用魏延之計，即差人令趙雲進兵。<br />
　　卻說夏侯楙在長安聚集諸路軍馬。時有西涼大將韓德，善使開山大斧，有萬夫不當之勇，引西羌諸路兵八萬到來，見了夏侯楙。楙重賞了畢，就遣韓德為先鋒。德有四子，皆精通武藝，弓馬過人：長子韓瑛，次子韓瑤，三子韓瓊，四子韓琪，真乃雄偉之士！韓德帶四子並西羌兵八萬，取路而來。前至鳳鳴山，正遇蜀兵。兩陣對圓，韓德出馬，四子列於兩邊。德厲聲大罵曰：「反國之賊，安敢侵吾境界耶！」趙子龍大怒，挺槍縱馬，單搦韓德交戰。長子韓瑛，躍馬挺槍來迎，戰不三合，被子龍一槍刺死於馬下。次子韓瑤見之大怒，縱馬揮刀，來取子龍。子龍施逞舊日虎威，抖擻精神，相迎韓瑤，瑤抵敵不住。三子韓瓊見了奮怒，急挺方天戟，驟馬前來夾攻。子龍全然不懼，槍法不亂。四子韓琪見二兄戰子龍不下，也馳馬掄兩口日月刀而來，圍住子龍。子龍在中央，獨戰三將。少時，韓琪中槍落馬，魏陣中一將救去。子龍拖槍便走。韓瓊按戟，急取弓箭射之，連放三箭，皆被子龍用槍撥了。瓊大怒仍綽方天戟，縱馬趕來，卻被子龍一箭射中面門，落馬而死。韓瑤急驟馬趕到，舉刀使砍子龍。子龍拖放不迭，弓槍皆棄，閃過寶刀，生擒韓瑤歸陣；復縱馬取槍，殺過陣來。韓德見四子皆喪於子龍之手，肝膽皆裂，先走入陣去了。西涼兵素知子龍之名，又見英雄尚在，誰敢交鋒？子龍馬到處，大喝一聲，陣開兩下，紛紛亂走，陣陣倒退，卻被子龍匹馬單槍，往來衝突，如入無入之境。後入有詩贊曰：<br />
　　憶昔常山趙子龍，年登七十建奇功。獨誅四將來衝陣，猶似當陽救主雄。<br />
　　鄧芝見子龍大勝，率蜀兵掩殺，西涼兵大敗而走。韓德險被子龍擒住，乃棄甲步行而逃。子龍、鄧芝收軍回寨。芝賀曰：「某見將軍如此英雄，不想壽已七旬，精神尚在。今日陣前獨勝四將，世之罕有也！」子龍曰：「丞相以吾年邁，不欲取用，吾故以此功表之。」遂差人解韓瑤申報捷書，以達孔明。<br />
　　卻說韓德引敗軍回見夏候楙，哭告共事。楙自統兵來迎子龍。忽探馬報入蜀寨，說夏侯楙自引兵到。子龍乃上馬綽槍，引千餘軍，就鳳鳴山前列成陣勢。當日夏侯楙戴金盔，披金甲，坐下雪白馬，手提大砍刀，立在門旗之下。見子龍躍馬挺槍，往來馳騁，楙欲自戰。後面韓德言曰：「殺吾四子之仇，如何不報！」縱馬掄開山大斧，直取子龍。子龍忿怒，挺槍來迎，戰不三合，一槍刺韓德死於馬下，急縱馬直取夏候楙。楙慌閃入本陣。鄧芝驅兵掩殺。魏兵又折一陣，退十餘里下察。楙連夜與眾將商議曰：「吾久聞趙雲之名，未嘗見面；今日年老，英雄尚在，方信當陽長阪之事。似此無人可敵，如之奈何？」參軍程武乃程昱之子進言曰：「某料趙雲有勇無謀之輩，不足慮哉。來日都督再引兵出，先伏兩軍於左右：都督臨陣先退，誘趙雲到伏兵處；都督卻登山指揮，四面軍馬重疊圍住，足可擒矣。」楙從其言，遂遣神武將軍董禧引三萬兵伏於左，徵西將軍薛則引三萬兵伏於右。二人領兵埋伏去了。<br />
　　次日，夏候楙復整金鼓旗旛，率兵而進。子龍、鄧芝出迎。芝在馬上與子龍曰：「昨夜子龍殺了韓德，魏兵不敢戰，大敗而去；今日此來，必有詐也。老將軍可防之。」子龍曰；「量此乳臭小兒，何足道哉！吾今日必然擒之！」只見魏軍中旗幟之下，夏侯楙與諸將搦戰。子龍奮怒，便躍馬而出。魏將偏將軍潘遂出迎，戰不三合，遂拔馬便走。子龍趕去，魏陣中八員將一齊來迎。放過夏侯楙先走，八將卻敗奔走。子龍乘勢追殺，鄧芝亦提兵掩殺。子龍深入重地，四面喊聲大震。芝急收軍回時，左有董禧，右有薛則，兩路兵殺到。因芝兵少，不能救解，將子龍困在垓心。子龍東衝西突，魏軍越厚。此時，子龍手下止有千餘人，殺到山坡之下，只見楙在山上指揮三軍。子龍投東則望東指，旁邊執法官把旗望東指，軍馬就望東圍，因此攻打不透。子龍引兵殺上山來，忽半山中擂木炮石打將下來，不能上山。山上弩箭如雨，蜀兵傷折太半。子龍從辰時殺至酉時，不得脫走。子龍正在垓心，下馬少歇，待月明衝突。卻才卸甲蘇困，月光方出，忽四下火光沖天，鼓聲大震，矢石如雨，魏兵殺到，皆叫曰：「趙雲早降！」子龍急上馬迎敵。四面軍馬漸漸逼近，八方弩箭交射甚急，人馬皆不能向前。子龍仰天歎曰：「吾不服老，死於此地矣！」忽東北角上喊聲大起，魏兵紛紛亂竄，一彪軍殺到，為首大將素袍銀甲，使丈八點鋼矛，提一顆人頭。子龍視之，乃虎翼將軍張苞也。苞見了子龍，言曰；「丞相恐老將軍有失，特遣某引五千兵接應。聞知老將軍被困，故殺透重圍，正遇魏將薛則攔路，被某殺之。」子龍大喜，即與張苞殺出西北角來。只見魏兵棄戈奔走，一彪軍從外吶喊殺入，為首大將坐下赤免馬，提偃月青龍刀，手挽人頭。子龍視之，乃龍驤將軍關興也。興與子龍曰：「奉丞相之命，恐老將軍有失，特引五千兵前來接應。卻才陣上遇著魏將董禧，被吾一刀斬之，梟首在此。丞相隨後便到也。」子龍曰：「二將軍己建奇功，何不就今日擒住夏侯楙，以定大事也？」張苞聞言，遂引兵去了。興曰：「我也乾功去矣。」關興也引兵去了。子龍回顧左右曰：「他兩個是吾子姪之輩，尚且乾功去了；吾乃國家上將，朝廷舊臣，反不如此小兒也。吾當舍老命以報先帝之恩！」此時子龍引兵來捉夏侯楙。當夜三路兵到，未知夏候楙性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　玉泉山關公顯聖</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>玉泉山關公顯聖</font></h4>
			　　卻說吳侯求計於呂蒙，蒙曰：「麥城四門皆有大路，吾料關公兵少，必不從此路而逃。正北有險峻小路，必從此路而去也。可令朱然引精兵五千，伏於麥城之北二十里；但有敵軍至，不可與敵，只可隨後掩殺。敵軍定無戰心，必奔臨沮地名。卻令潘璋引精兵五百，伏於臨沮山僻小路，可成事矣。其餘大路已遣將士把守，惟北門只用弱兵守之，關公走北門無疑矣。」權又令呂范卜之。范復卜一卦，乃告權曰：「此卦中主敵人投西北而走，今夜亥時必然擒矣。」權大喜，遂令朱然、潘璋領兩枝精兵，各依軍令埋伏去訖。<br />
　　且說關公在麥城，計點馬步軍兵止有三百餘人，糧草缺少。是夜，城外吳兵招喚各軍姓名，越城而去者數多。不見救兵到來，心中無計，遂與王甫曰：「吾悔昔日不用公言，今遭此危急，將復如何？」甫哭而告曰：「今日之事，雖有子牙復生，亦無計可施也。」趙累曰：「救兵不至者，乃劉封、孟達按兵不發也。何不棄此孤城，奔入西川，再整兵來收復漢上，未為晚矣。」公曰：「吾亦欲如此。」遂上城觀之，見北門外小路，旌旗不整，隊伍交雜，乃問曰：「此去往北，地勢若何？」一人答曰：「此去皆是山僻小路，可通西川。」公曰：「今夜可走此路。」王甫諫曰：「小路有埋伏，可走大路也。」公曰：「雖有埋伏，吾何懼哉！」即下令馬步官軍，嚴整軍裝，準備出城。甫痛哭曰：「君侯於路，小心保重！某與手下百餘人，死據此城；城雖粉碎，身亦不降也。專望君侯速來救援！」<br />
　　公痛哭而別，與子關平、都督趙累引手下二百餘人，開放北門，奮然突出。比及天晚，吳軍見之，不敢阻當，四下逃竄。關公橫刀前進，行至初更，約走三十餘里，只見下凹處，火鼓齊鳴，喊聲大震，一彪軍出，為首大將乃丹陽故鄣人也，姓朱，名然，字義封，驟馬挺槍大叫曰：「關公休走！趁早下馬受降！」公大怒，拍馬輪刀來戰。未及三合，朱然便走。公乘勢追殺，忽然一棒鼓響，四下伏兵皆起。公不敢戀戰，望臨沮小路而走。朱然回兵掩殺，行不動者，折傷五六十人。走不到四五里，前面喊聲大震，一彪軍出，為首大將乃東郡發乾人也，姓潘，名璋，字文珪，驟馬舞刀，向火光裡殺來。關公怒激，揮刀相迎。戰不三合，潘璋敗走。公縱馬追殺，忽四下喊聲大震，伏兵皆起。公不與交戰，急回山路而走。背後關平也到，說趙累已死於亂軍中。公不勝悲惶，遂令關平斷後，公自當先，隨行止剩十餘人。行至決石地名，兩下是山，山邊皆蘆葦敗草叢雜。時五更將盡，正走之間，喊聲舉處，伏兵又起。背後朱然、潘璋精兵掩至。公與潘璋部將馬忠相遇，忽聞空中有人叫曰：「雲長久住下方也，茲玉帝有詔，勿與凡夫較勝負矣。」關公聞言頓悟，遂不戀戰，棄卻刀馬，父子歸神。史官有詩贊曰：<br />
　　壯哉熊虎將，赳赳漢雲長。功績過韓、耿，聲名重馬、張。<br />
　　恩酬曹孟德，死報漢中王。大義參天地，英風播四方。<br />
　　又宋賢作詩以挽關公曰：<br />
　　少年為客離蒲東，濟困扶危立大功。赳赳漢朝熊虎將，巍巍當世美髯公。<br />
　　時來官渡驚曹操，數盡臨沮遇馬忠。大義古今誰可及？令人哀怨淚痕紅！<br />
　　又史官廟贊關平曰：<br />
　　烈烈三分將，堂堂百戰身。金戈衝殺氣，鐵馬截征塵。<br />
　　報國忠心壯，隨親孝義淳。臨沮天數盡，父子共歸神。<br />
　　又贊美關公父子之德，仍哭其忠雲：<br />
　　當年父子鎮荊、襄，吳、魏何人敢跳梁？權欲連和求配偶，操將遷國避鋒芒。<br />
　　子憑膽勇寧三國，父仗神威定八荒。不意呂蒙施詭計，可憐忠義一時亡。<br />
　　又贊雲長父子忠義詩曰：<br />
　　天生虎將佐炎劉，父子胡為一旦休？千載令人思慕處，巍巍功業等伊、周！<br />
　　自關公父子歸神之後，坐下赤兔馬被馬忠所獲，獻與孫權。權就賜與馬忠騎坐，刀賜與潘璋。其馬數日不食草料而死。<br />
　　卻說王甫在麥城中，骨顫肉驚，乃問周倉曰：「吾夜夢見主公渾身血污，立於其前，急問之，忽然驚覺，不知主公吉凶如何？」正說間，人報吳兵在城下，將君侯父子刀馬前來招安。王甫大驚，與周倉登城視之，果然。王甫仰天大叫一聲：「君侯英靈知之乎？吾無計可支也！」言訖，墜城而死。周倉自刎而亡。於是麥城盡屬東吳。<br />
　　且說關公一魂不散，悠悠蕩蕩，乘雲而飛。忽至一處，地名荊門州當陽縣一座山，名為玉泉山。山上一僧，法名普淨，原是汜水關鎮國寺長老。是時雲游天下，來到此山，見山明水秀，就此結草為庵，每日坐禪參道。止有一小行者，時常下山化飯度日。當夜月白風清，正值三更時分，淨禪師在庵中坐禪，忽聞空中有人大呼：「主人何在？」禪師命行者觀之，見空中一人，騎赤兔馬，提青龍刀，左右隨從二將，口中但呼如前言不息。行者回報禪師，禪師知是關公與關平、周倉也。待雲頭飛至庵前，禪師以手中麈尾擊其座曰：「顏良安在？」關公聞言，英魂頓悟，即落雲下馬，叉手立於庵前曰：「吾師何人？願求清號。」禪師曰：「昔日汜水關前鎮國寺中，曾與君侯相會，今日何不識普淨也？」公曰：「某雖愚魯，願聽清誨。」禪師曰：「昔非今是，一切休論，只以公所行言之：向日白馬隘口，顏良並不待與公相鬥，忽然刺之，此人於九泉之下，安得而不恨乎？今日呂蒙以詭計害公，安足較也？公何必疑惑於是？」公遂從其言，入庵講佛法，即拜普淨禪師為師。後往往顯聖，鄉人累感其應，因此就於山頂上建廟，四時致祭。後《傳燈錄》記雲：<br />
　　大唐高宗儀鳳年間，開封府尉氏縣有一秀才，累舉不第，三上萬言策，皆不中選，遂乃出家，法名神秀，拜蘄州黃梅山黃梅寺五祖弘恩禪師為師，學大小乘之法。後雲游至玉泉山，坐於怪樹之下，見一大蟒，風簇而至。神秀端然不動。次日，於樹下得金一藏，就於玉泉山創建道場。因問鄉人：「此何廟宇？」鄉人答曰：「乃三分時，關公顯聖之祠也。」神秀拆毀其祠，忽然陰雲四合，見關公提刀躍馬於雲霧之中，往來馳驟。神秀仰面問之，公具言前事。神秀即破土建寺，遂安享關公為本寺伽藍。至今古蹟尚在。神秀即六祖也。<br />
　　傳曰：<br />
　　關公在生之時，敬重士大夫，撫恤下人，有互相毆罵者，告於公前，公以酒和之。後人爭鬧，不忍告理，常曰：「恐犯爺爺也！」時人為此，不忍繁瀆焉。故自古迄今，皆稱曰「關爺爺」也。張益德平素性躁，雖敬上士，而不恤下人。凡有士卒爭鬥者，告於益德前，不問屈直，並皆殺之。後人因此不敢告理，但恐斬之。所以關公為人，民不忍犯；益德為人，民不敢犯：其貴重如此也。後宋朝崇寧年間，關公出現顯聖，故封為崇寧真君。因解州鹽池蚩尤神作耗，乃公神力破之。後累代加封義勇武安王、崇寧真君。至今顯聖，護國佑民。<br />
　　贊曰：<br />
　　憶昔將軍起解良，虎軀九尺有餘長。眼如丹鳳朝天柱，眉若臥蠶侵鬢傍。<br />
　　髯拂烏雲吞曉日，面如重棗輕秋霜。馬騎赤兔追電影，刀偃青龍噴雪光。<br />
　　桃園結義過山嶽，世同生死共劉、張。開基剿滅黃巾寇，勇烈英名播四方。<br />
　　酒尚溫時華雄喪，馬恰到處車胄亡。不降曹公只降漢，一宅分為兩院牆。<br />
　　曾於官渡施神勇，立誅文丑刺顏良。千里獨行世莫比，五關斬將誰敢當？<br />
　　古城重會表忠節，撾鼓之中斬蔡陽。華容道上酬恩德，荊州城內鎮邊疆。<br />
　　單刀赴會真豪傑，水淹七軍妙度量。操欲遷都避銳氣，吳欲求親寧荊、襄。<br />
　　呂蒙一旦施詭計，白衣搖櫓渡關防。麥城守困軍旅散，臨沮父子魂渺茫。<br />
　　玉泉山頭夜顯聖，解州城內神昭彰。歷代加封贈尊號，崇寧年間朝宋皇。<br />
　　生作三分熊虎將，死為義勇武安王。<br />
　　自關公歸神之後，孫權盡收荊、襄之兵，將公父子信息招安各處人民。忽報張昭自建業而來，權召入問之。昭曰：「今主公損了關公父子，江東禍不遠矣！昔日，此人與劉、張在桃園結義之時，誓同生死。今劉備已有兩川之兵，更兼諸葛亮之謀，張、黃、馬、趙之勇。備若知損其父子，必起傾國之兵，與彼報仇矣。備奮力死戰，東吳何可當也？」權聞之大驚，乃跌足曰：「孤失其計較也！似此如之奈何？」昭曰：「主公勿憂。某有一計，令西蜀之兵不犯東吳，荊州如磐石之安也。」權問：「有何妙計？可速教之，以安家國。」試看張昭道出甚計來，畢竟如何，下回便見。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　黃忠嚴顏雙建功</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>黃忠嚴顏雙建功</font></h4>
			　　黃忠與嚴顏將行，趙雲等諫曰：「今張郃親犯葭萌關，軍師休為兒戲耳。若葭萌一失，益州危矣！若破張郃，可以取漢中，何故以二老將軍當此大勢乎？」孔明曰：「汝以二人老邁不能成事，吾料漢中必於此二人手內可得。」趙雲等各各哂笑而退。<br />
　　卻說黃忠、嚴顏到關上，孟達、霍峻見著二老將來，心中亦笑：「孔明如此調度，豈能用人？這般緊要去處，如何只教兩個老的來！」隨即交割了牌印。黃忠、嚴顏使兩個軍人，將兩把認旗於關口山上豎立。張郃聽知黃忠、嚴顏到來，心中暗笑。次日，引軍搦戰。黃忠與嚴顏曰：「你見諸人動靜？笑我年老。可建奇功，以服眾心。」嚴顏曰：「願聽將軍之命。」當日引軍下關，與張郃對陣。黃忠出馬，與張郃答話。郃曰：「你許大年紀，猶不識羞，尚欲出戰耶？」忠怒曰：「豎子欺吾年老！吾手中寶刀不老！」遂拍馬向前，與郃決戰。二馬相交，約戰二十餘合，忽然背後喊聲起，原來是嚴顏從小路抄在張郃軍後。兩軍夾攻，張郃大敗。連夜趕去，張郃兵退八九十里。黃忠、嚴顏收軍入寨，俱各按兵不動。曹洪聽知張郃輸了一陣，又欲見罪。郭淮又諫曰：「今張郃事急，若再問罪，必投西蜀矣。可遣副將相助，就如監臨，使不生餘外之心。」曹洪從之，即遣夏侯惇之姪夏侯尚，並降將韓玄之弟韓浩，二人引五千兵前來助戰。二將即時起行，到張郃寨中，問及軍情。郃言老將黃忠甚是英雄，更有嚴顏為助，不可輕敵。韓浩曰：「我在長沙，足知老賊利害。他和魏延獻了城池，害吾親兄，今既相遇，必當報仇！」遂與夏侯尚引新軍離寨前進。原來黃忠連日哨探，已知路徑。嚴顏曰：「此去有山，名天蕩山，山中乃是曹操屯兵積柴草之地。此時聚百萬糧草，作為久遠之用。若取得那個去處，其勢可破漢中，軍士自相離散矣。」忠曰：「將軍之計，正合吾意。可與吾如此如此。」嚴顏聽黃忠說罷，自領一枝軍去了。<br />
　　卻說黃忠聽得夏侯尚、韓浩兵來，遂引軍馬出營。韓浩在陣前大罵：「黃忠無義老賊！」浩拍馬挺槍，來取黃忠。夏侯尚便出夾攻。黃忠力戰二將，略鬥十餘合，黃忠敗走。二將趕二十餘里，奪了黃忠寨。忠又草創一營。次日，夏侯尚、韓浩趕來，忠又出陣，戰數合又敗走。二將又趕二十餘里，奪了黃忠營寨，喚張郃守後寨。郃來前寨諫曰：「黃忠連退二日，於中必有詭計。」夏侯尚叱張郃曰：「據你如此膽怯，因此失了宕渠山！再休多言，看吾二人建功！」張郃羞赧而退。次日，二將又戰，黃忠又敗退二十里。二將迤邐趕上。次日，二將兵出，黃忠望風而走，連敗數陣。黃忠退在關上，二將扣關下寨。黃忠堅守不出。孟達暗暗發書申報玄德，說黃忠連輸五陣，見今退在關上。玄德慌問孔明，孔明曰：「此乃是老將驕兵之計也。」趙雲等未信。玄德差劉封來關上接應黃忠。忠與封相見，問封曰：「此來助陣何意？」封曰：「父親得知將軍數敗，故差某來。」忠笑曰：「此老夫驕兵之計。看今夜一陣，可盡復諸營，奪其糧食馬匹。此是借寨與彼屯輜重也。今夜留霍峻守關，孟將軍搬糧草奪馬匹，小將軍看吾破敵。」<br />
　　是夜二更，忠引五千軍開關直下。原來二將連日見關上不出，盡皆懈怠，被黃忠破寨直入，人不及披甲，馬不及備鞍，二將各自逃命而走，軍馬自相踐踏，死者無數。比及天明，連奪三寨。寨中遺下軍器鞍馬無數，盡教孟達搬運入關。黃忠催軍馬隨後而進，劉封曰：「軍士力困，可以暫歇。」忠曰：「不入虎穴，焉得虎子？」策馬先追。士卒相繼努力向前。張郃軍兵反被自家敗兵衝動，背後追兵太急，都紮不住，望後而走，盡棄了許多寨柵。<br />
　　到漢水傍，張郃尋見夏侯尚、韓浩，議曰：「此天蕩山乃糧草之所，更接米倉山亦屯糧之地，是漢中軍士養命之源。倘若疏失，是無漢中也。」夏侯尚曰：「米倉山有吾叔夏侯淵分兵守護，那裡正接定軍山，不必憂思。天蕩山有吾兄夏侯德鎮守，我等宜往投之，就保此山。」張郃與二將連夜投天蕩山來，見夏侯德說：「黃忠用驕兵之計，誘到關下，軍馬突出，勢不可當。又被老賊連夜追趕，自相衝擊，故棄了許多寨柵。」夏侯德曰：「吾此處屯十萬兵，你可引去復取原寨。」郃曰：「只宜堅守，不可妄動。」忽聽山前金鼓大震，人報黃忠兵到。夏侯德大笑曰：「老賊不諳兵法，只恃勇耳！」郃曰：「黃忠有謀，非止勇耳！」德曰：「川兵遠涉前來，連夜疲困，更兼深入戰境，此無謀也。」郃曰：「亦不可料敵，且宜堅守。」韓浩曰：「可借精兵三千擊之，無不克也。」德分兵與浩下山。黃忠整兵來迎，劉封諫曰：「紅日已西沉矣，軍皆遠來勞困，且宜暫退。」忠大笑曰：「不然。昔日哲人順時而動，知者見機而發。今蒙天賜奇功，不取是逆天也。」言畢，鼓噪大進。韓浩引兵來戰。黃忠揮刀直取浩，只一合，斬浩於馬下。蜀兵大喊，殺上山來。張郃、夏侯尚急引兵來迎。忽聽山後大喊，火光沖天而起，上下通紅。夏侯德提兵來救火時，正值老將嚴顏，手起刀落，斬夏侯德於馬下。原來黃忠預先使嚴顏引軍埋伏於山僻去處，只等黃忠軍到，卻來放火，柴草堆上一齊點著，烈燄飛騰，照耀山峪。嚴顏既斬夏侯德，從山後殺來。張郃、夏侯尚前後不能相顧，只得棄天蕩山，望定軍山投奔夏侯淵去訖。<br />
　　黃忠、嚴顏守住天蕩山，捷音飛報成都見玄德。玄德聚諸將慶喜。法正言曰：「昔日曹操一舉而降張魯，平定漢中，不因此勢以圖巴、蜀，而留夏侯淵、張郃二將屯守，操遂北還。此非其志不逮而力不足也，必將內有變亂耳。今料淵、郃才略，不勝國之將帥；若舉大隊之兵，主公親往討之，則必可克矣。平定之日，廣豐積穀，觀釁伺隙，上可以傾覆寇敵，尊獎王室；中可以蠶食農桑，廣開境土；下可以固守要險，為圖操之久計。此蓋天與其時，不可失也。」玄德深然之，遂乃傳令旨：趙雲、張飛為先鋒，玄德、孔明起兵十萬，擇日圖漢中；傳檄各處，令提備。<br />
　　時建安二十三年秋七月吉日，玄德大軍出葭萌關下營，令人召黃忠、嚴顏到寨，厚賞二將。玄德曰：「人皆言將軍老矣，惟軍師獨知其能。今果立奇功，世之罕有。今漢中定軍山，乃南鄭之保障，糧食之會源；若得定軍山，陽平一路無其憂矣。汝還敢取定軍山否？」黃忠慨然應諾，便要領兵前去。孔明止住，言曰：「老將軍故然雄勇，非夏侯淵之本對也。淵深通韜略，善曉兵機，曹操倚托為西涼之保障：先屯兵於長安而拒馬孟起，今又屯兵於漢中。操不令他人守者，為夏侯淵有將才也。今將軍雖勝張郃，未可以勝夏侯淵也。吾欲斟量著一人去荊州替回關將軍來，方可敵得夏侯淵。」忠奮然答曰：「昔日廉頗年八十，尚食鬥米、肉十斤，諸侯畏其勇，不敢侵犯趙境，何況黃忠未及七十乎？軍師言吾老矣，我並不用副將，只將本部兵三千軍去，立斬淵首，納於麾下。」孔明再三不容，黃忠只是要去。孔明曰：「既將軍要去，吾定一人為監軍同去，若何？」忠應諾，請問是誰，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
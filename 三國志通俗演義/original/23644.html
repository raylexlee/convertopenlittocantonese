<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　姜維洮西敗魏兵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>姜維洮西敗魏兵</font></h4>
			　　卻說鄧艾斬了葛雍，引兵殺過陣來。毌丘儉死戰相拒，江、淮之兵大敗。胡遵、王基引兵四面夾攻。毋丘儉抵敵不住，引十數騎奪路而走。前至慎縣城下，縣令宋白開門，遂設席待之。儉大醉，被宋白令人殺之，將頭獻與魏兵。於是淮南平定。<br />
　　司馬師臥病不起，喚諸葛誕入帳，贈印綬金帛，加為徵東大將軍，都督提調揚州諸路軍馬。誕拜謝出帳。吳兵亦退。師班得勝之兵而還許昌，目痛不止，每夜只見李豐、張緝、夏侯玄三人索命。師心神恍忽，料命在旦夕，遂令人往洛陽取司馬昭到。昭哭拜於榻下，師囑之曰：「吾今權柄如挑千斤之擔，雖欲卸肩，不可得也。汝當謹之！戒之！大事切不可輕托他人，自取滅族之禍耳！」言訖，以印綬付之，淚流如雨。昭急欲問時，師大叫一聲，眼睛迸血而死。時正元二年二月也。於是司馬昭掌了大權，然後發喪。魏主曹髦聞知司馬師已亡，遣使持詔到許昌。詔曰：<br />
　　東南未定，暫留司馬昭屯軍許昌，以為外應。<br />
　　昭心中猶疑未決，鍾會曰；「人心未安，不可屯此。萬一朝廷有變，悔何及也！」昭從之，即起兵還，屯洛水之南。<br />
　　髦知昭來洛水屯兵大驚曰：「必有別故，如之奈何？」太尉王肅曰：「昭見領大軍，未蒙封賞，陛下可封賞以安之。」髦遂命王肅持詔，封司馬昭為大將軍、錄尚書事。昭入朝謝恩畢。自此中外大小事情，皆歸於昭。<br />
　　卻說西蜀細作哨知此事，報入成都。姜維會後主曰：「司馬師病目而亡，司馬昭自專大權，臣累敗於司馬昭。昭知臣無能，臣請興師，恢復中原，以圖大業，如不成功，當治臣罪。」後主從之，遂命姜維興師伐魏。<br />
　　維自到漢中，整頓軍馬。徵西大將軍張翼曰：「吾蜀地淺狹，錢糧鮮薄，不宜久遠征伐，空勞民力。不如據險守分，恤軍愛民，此乃保國之計也。」維曰：「不然。昔日丞相未出茅廬之時，已定三分天下，然後鼎足勢成，尚且六出祁山以圖中原，恢復漢室，不幸半途而喪，以致功業未成。非不欲也，實力未及耳！今吾既受丞相遺命，當盡忠報國，以繼其志，雖至死而無恨也。今司馬師新亡，司馬昭創立未穩，若不伐之，更待何時？」翼默然而退。維遂起精兵五萬，前來伐魏。夏候霸曰：「可將輕騎先出枹罕，若得洮西南安，則諸郡可定。」張翼曰：「向者不克而還，皆因軍出甚遲。兵法雲：『攻其無備，出其不意。』今若火速進兵，使魏人不能提防，必然全勝矣。」<br />
　　於是姜維引兵五萬，徑取枹罕。兵過洮西，守邊軍士報知雍州刺史王經，一面告知徵西將軍陳泰。王經先起馬步兵七萬來迎。兩軍相遇，陣角射住。姜維曰：「吾自掌中軍，張翼在左，夏侯霸在右。交鋒之際，吾兵倒退，汝兩軍分兩路而進，容魏兵徑進，吾軍復回。此韓信破趙之謀也。」此時蜀陣背洮水布列，姜維出馬，搦魏將答話。王經引十員牙將出而問曰：「魏與吳、蜀已成鼎足之勢，汝累入寇，此真不識時務也。」維曰：「司馬師無故廢主，鄰邦理宜問罪，何況是仇敵之國也。敢死戰者出馬！」經回顧諸將曰：「蜀兵背水為陣，敗則皆沒於水矣。姜維驍勇，汝四將可戰之。被若退動，便可追擊。」四將左右而出，來戰姜維。維戰數合，撥馬望本陣中便走。王經大驅士卒，一齊趕來。維引兵望洮水而走。張翼、夏候霸左右兩軍，掠邊殺魏兵之後。維將近水，大呼將士曰：「事急矣！諸將何不效力！」眾將一齊殺回，魏兵大敗。翼、霸二人從後殺來，把魏兵圍在垓心。維奮武揚威，殺入魏軍之中，左衝右突，殺死無數牙將。魏兵大亂，自相踐踏，死者太半，逼入洮水者無數，斬首萬級，壘屍數里。王經引敗兵百騎，奮力殺出，徑望狄道城而走。奔入城中，閉門保守。姜維大獲全功，犒軍已畢，便欲進兵攻打狄道城。張翼諫曰：「將軍功績已成，威聲大震，可以止之。今若前進，倘有蹉跌，此功名皆廢矣。正所謂『畫蛇添足』也。」維曰：「不然。向者兵敗，尚欲進取，縱橫中原。今日洮水一戰，魏人膽裂，吾料狄道唾手可得。汝勿自墮其志也！」張翼再三諫勸。維不從，遂勒兵來取狄道城。<br />
　　卻說雍州徵西將軍陳泰，正欲起兵與王經報兵敗之仇，忽兗州刺史、安西將軍鄧艾引兵到。泰接著，禮畢，艾曰：「今奉大將軍之命，特來助將軍破敵人耳。某年幼，不諳軍事，乞見教一二。」泰乃聚雍、涼諸將商議曰：「今姜維困狄道城，公等有何高見？」參謀楚彝曰：「王刺史兵敗於洮水，蜀人大勝，今若敵鬥，必不能勝；不如據險保守，待蜀人自亂，方可攻之。此司馬公萬全之計也。」鄧艾冷笑不言。陳泰曰：「公言雖善，但時有不同，勢有不等故也。今姜維引兵深入重地，正欲與我兵交鋒原野，以求一戰之利。似當深溝高壘，避其銳氣。若與決戰，使稱其意，固不可也。然吾料姜維，今洮水得勝，必進東南，據洛陽，取積穀之所，招羌胡之眾，東爭關、隴，傳檄四郡，此吾兵之大患也。若如此，則宜守之。今彼不知此道，卻圍狄道城，其城垣高地峻，急且難攻，安能便得？空勞兵費力矣。故知姜維無謀之士也！吾今乘高附峻，陳兵於項嶺，然後進兵擊之，蜀兵必大敗也。此所謂『客主不同，時勢有異』焉。」艾大喜，起身拜謝曰：「將軍之謀，洞貫鄧艾肺腑，真妙算也！」遂先撥二十隊之兵，每隊五十人，盡帶旌旗鼓角烽火之類，日伏夜行，去狄道城東南高山深谷之中埋伏，為暗兵之勢；只待兵來，一齊鳴鼓吹角為應，夜則舉火放炮以驚之。魏兵埋伏己畢，專候蜀兵到來。於是陳泰、鄧艾各引二萬兵，相繼而進。<br />
　　卻說姜維圍住狄道城，令兵八面攻打，連攻數日不下，心中鬱悶，無計可施。是日黃昏時分，忽三五次流星馬飛報，說：「有兩路兵來，旗上明書大字，一路是徵西將軍陳泰，一路是安東將軍鄧艾。」維大驚曰：「向者夏侯將軍言鄧艾若領兵，難以伐魏。今日果然領兵而來，如之奈何？」遂請夏侯霸商議此事。霸曰：「鄧艾自幼深明兵法，善曉地利。今領兵到，休容立得腳穩，便可擊之。」維於是留張翼攻城，命夏侯霸引兵迎陳泰。維自引兵來迎鄧艾。當夜二更，兩軍齊起。<br />
　　且說姜維引軍來迎魏兵，行不到五里，忽然東南一聲炮響，鼓角震地，火光沖天。維縱馬看時，只見周圍皆是魏軍旗號。維大驚曰：「中鄧艾之計矣！」急傳令，教夏候霸、張翼各棄狄道而退。於是蜀兵皆退於漢中。維自斷後，只聽的背後鼓聲不絕。維退入劍閣之時，方知火鼓二十餘處，皆虛設也；再欲提兵回，軍已歸心似箭。維亦收心而還，不曾折兵。<br />
　　且說後主見姜維有洮西大功，乃降詔，封維大將軍，遂駐兵於鍾題地名。維受了大將軍之職，上表謝恩已畢，再議出師伐魏之策，未知勝負如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
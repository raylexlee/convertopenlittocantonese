<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　耿紀韋晃討曹操</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>耿紀韋晃討曹操</font></h4>
			　　曹操欲興兵討蜀，令管輅卜之。輅曰：「王上未可妄動。來春許都必有火災。」。操見輅言累驗，故不敢輕動，留居鄴郡，使曹洪領兵五萬，助夏侯淵、張郃同守東川；又差夏侯惇領三萬甲兵，於許都來往巡警，以備不虞。魏王又降王旨，教長史王必總督御林軍馬。主簿司馬懿曰；「王必嗜酒性寬，恐不堪任軍國重事。」操曰：「王必是孤披荊棘、歷艱難時相隨之人也，忠而且勤，心如鐵石，國之良吏也。孤心甚相托焉。」遂委王必自領御林軍馬，屯營於東華門外。<br />
　　時有一人，姓耿，名紀，字季行，洛陽人也。舊為丞相府掾，後遷侍中少府，與司直韋晃甚好。見曹操爵至魏王，出入用天子車服，心常不平。時建安二十三年春正月，耿紀與韋晃在私宅中共飲。耿紀起身密議曰：「曹操篡逆，有心多時。吾等為漢臣，豈可同惡相濟？」韋晃曰：「吾有個心腹人，姓金，名禕，字德偉，乃漢相金日磾之後。常見曹操入內，喟然長歎，素有討操之心。更兼此人與王必甚厚，若得同謀，大事濟矣。」耿紀曰：「他既與王必厚交，豈肯扶漢乎？」韋晃曰：「與必雖厚，其意專欲立漢久矣。我等往說之。」於是二人同往金禕宅來。金禕接入後堂坐定，晃曰：「德偉與王長史甚厚，吾二人特來告求。」禕曰：「所求何事？」晃曰：「吾聞早晚魏王紹漢天下，公必高遷。望不相棄，曲賜提攜，平生感德非淺也！」禕拂袖而起，令從者看茶來，將茶潑於地上。晃曰：「德偉故人，何薄情也？」禕曰：「吾與汝相交甚厚。汝等是漢朝臣宰之後，今不思報本，皆欲輔造反之人，吾有何面目與汝為友！」韋晃曰：「奈天數如此，不得不為耳！」禕大怒。耿紀、韋晃見禕果有忠義之心，故盡情告之。晃曰：「吾二人實為漢朝來求足下，故反說也。」禕曰：「吾累世漢朝臣宰，安能從賊！汝要扶漢，有何高見？」紀晃曰：「雖有報國之心，未有扶危之計。」禕曰：「吾欲裡應外合，去殺王必，方奪兵權，扶助鑾輿；結劉皇叔為外援，操賊可滅矣！」二人聞之，頓首拜謝。禕曰：「又有兄弟二人，乃吾心腹之人，與操賊大仇，見居城外，吾欲用之為羽翼。」紀晃問是何人，禕曰：「太醫吉平之子，長曰吉邈，次曰吉穆。吉邈，字文然，吉穆，字思然。操昔日為董承衣帶詔事，曾殺其父，二人竄於遠鄉。今見在此。」紀、晃二人大喜，便要相見。禕密喚吉邈、吉穆至，言及其事。二人感憤流淚，怨氣沖天，誓殺國賊。五人同謀。金德偉曰：「正月十五日夜間，城中大張燈火，慶賞元宵。耿少府、韋司直，你二人各領家僮，殺到王必營前，只看營中火起，分兩路殺入；得了王必，徑跟我入內，請天子登五鳳樓，以召百官，以安萬姓。吉文然兄弟於城外殺入，放火為號，各各揚聲，叫百姓誅殺國賊，以扶漢室，截住城內救軍；待天子降詔，招安已定，進兵殺投鄴郡擒操，即發使齎詔取劉皇叔。今日約定，至期初更而至，勿似董承自取其禍。」五人對天說誓，歃血拜盟，各自歸家整頓軍馬器械，臨期而行。<br />
　　且說耿紀、韋晃二人，各有家僮三四百，預備器械。吉邈兄弟亦聚三百人口，只推圍獵，排搠已定。<br />
　　卻說金禕先期來見王必，言：「方今海宇稍安，魏王威震天下，不可不放燈火，以顯天下太平氣象。」必允其言，去告報各處，盡教放燈火。是夜晴霽，王必與御林諸將在營中飲宴，忽聞營中吶喊，人報兩路火起。必慌走出帳看時，兩下大亂，火光中見是營中有變，急上馬出南門，正遇耿紀。紀不知是王必，只顧引弓箭射之，一箭射中必肩，幾乎墜馬，遂出西門而走。背後有軍趕來。王必無路，棄馬步行，至金禕門首，慌叩其門。那時金禕使人於營中放火，卻隨後助戰，家中人聽得敲門，只道金禕歸，男子已都去了，只有婦人。禕妻隔門便問曰：「王必那廝殺了麼？」必大驚，方悟金禕同謀，徑投曹休家報知金禕、耿紀等同謀反。休自披掛，飛身上馬，引千百人在城中拒敵。城內四下火起，燒著五鳳樓，帝避於深宮。曹氏心腹爪牙，死據宮門。城中是夜但聞人叫：「盡殺曹賊，以扶漢室！」<br />
　　原來夏侯惇三萬軍巡警，離城五里屯紮，遙望見城中火起，領大軍前來圍住許都，使一枝軍入城接應曹休。戰到天明，耿紀、韋晃等無人相助。人報金禕、二吉皆被殺死。耿紀、韋晃奪路殺出城門，正遇夏侯惇大軍圍住，皆被活捉。手下百餘人，盡皆殺之。入城救撲遺火，盡收各人老小宗族，使人飛報曹操。操教腰斬於市，就召漢百官盡赴鄴都，以聽處置。夏侯惇押耿紀、韋晃至於通衢，耿紀厲聲大罵曰：「曹阿瞞！吾生不能殺汝，死當作鬼以擊賊！」劊子以刀搠口流血，尚曰：「吾被群兒誤矣！」大罵不絕而死。韋晃以面頰音劫頓地曰：「可恨！可恨！」咬牙皆碎而死。後有詩贊曰：<br />
　　耿紀精忠韋晃賢，各持空手欲扶天。誰知漢祚相將盡，恨滿心胸喪九泉。<br />
　　夏侯惇將五家老小宗族，皆斬於市。王必箭瘡發而死。將百官起赴鄴郡。曹操於教場立紅旗於左、白旗於右，乃降王旨曰：「昨夜耿紀、韋晃等造反，放火焚許都，汝等多有出救火者，亦有閉門不出者。如曾救火者，可立於紅旗下；如不曾救火者，立於白旗之下。」眾官自思救火者必無罪，於是多奔紅旗之下。三停內有一停立白旗下。操教盡拿立於紅旗下者。眾官各言無罪，操曰：「汝當時之心，非是救火，實為助國殺害吾宗族。」盡命牽出漳河邊斬之，死者三百餘員。其立於白旗下者，盡皆賞之，仍令還許都。操命鍾繇為相國，華歆為御史大夫，曹休總督御林軍馬。遂定侯爵六等十八級，關中侯爵十七級，皆金印紫綬。又置關內侯十六級，銀印龜紐墨綬；五大夫十五級，銅印繯紐綬。定爵封官，朝廷又換一般人物。曹操方悟管輅火災應耳，遂重賞管輅。輅不受。<br />
　　卻說曹洪自到漢中，張郃、夏侯淵各據險要。曹洪自進兵直抵下辨。<br />
　　卻說張飛、馬超各守一處隘口，馬超取下辨，令吳蘭為先鋒；張飛守把巴西，令雷銅為先鋒。兩邊皆未動兵。曹洪至下辨將近，先鋒吳蘭領軍哨出，正與曹洪軍相遇。吳蘭欲退，手下牙將任夔曰：「今賊兵犯界，若不先挫其銳氣，何顏見孟起乎？」於是驟馬挺槍來與曹洪軍搦戰。洪自提刀躍馬而出。與任夔交鋒三合，斬夔於馬下，乘勢掩殺。吳蘭大敗，回見馬超。超責之曰：「汝不得吾令，何故輕敵，以致敗矣？」吳蘭曰：「任夔不聽吾言，故有此敗。」馬超曰：「可緊守隘口，勿與交鋒。一面申報主公，肯請進兵，退曹洪不遲。」蜀中文書未回，曹洪恐馬超有謀，引軍退回南鄭。<br />
　　卻說張郃來見曹洪，問曰：「將軍既已斬將，如何退兵？」洪曰：「吾見馬超不出，恐有別謀。在鄴都聞神卜管輅有言，當於此地折一員大將。吾疑此言，故退。」張郃大笑曰：「將軍相持半生，豈可以卜術惑其心哉！郃雖不才，願以本部兵取巴西。若得巴西，蜀郡易耳。」洪曰：「巴西守將張飛，非比等閒，不可輕敵。」張郃曰：「眾皆怕張飛，吾視為小兒耳！此去必擒！」洪曰：「倘有疏失，若何？」郃曰：「甘當軍令。」洪勒了文狀，令郃進兵。勝負如何，下回便見。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
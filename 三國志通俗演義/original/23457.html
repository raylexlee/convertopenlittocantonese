<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　袁術七路下徐州</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>袁術七路下徐州</font></h4>
			　　卻說袁術在淮南，地廣糧多，克取於民，倉庫盈滿；又有孫策所當玉璽，遂議稱帝，宮室、車輦、冠冕已辦，大會群下。術曰：「吾聞昔日漢高祖乃泗上一亭長耳，創四百年基業。今數已盡，劉氏微弱，海內鼎沸。吾家四世公卿，百姓所歸，吾欲應天順命，位登九五。爾諸公卿，各存忠孝之節。」主簿閻象曰：「不可。昔周氏后稷至於文王，積德累功，三分天下有其二，以服事殷。明公雖奕世克昌，未若有周之盛；漢室雖微，未若殷、紂之暴也。此事決不可行。」術曰：「吾袁姓出陳，陳乃大舜之後。以土承火，應其運也。吾字公路，讖雲：『代漢，當涂高也。』吾有傳國玉璽，若不為君，背天道也。吾意已決。臣下再多言者，決斬之！」遂建號仲氏，立台省等官，乘龍鳳輦，祀南北郊，立馮方女為後。後宮美麗數百人，衣服金帛，錦繡器用，並是金玉。飲食奇珍美味。自以為成帝業矣，立子為東宮。因命使催取呂布之女為兒婦，卻聞已將韓胤解送許都，被操斬訖，布已授平東將軍之職。術大怒，遂拜張勛為大將軍，統領大軍二十餘萬，分七路徵徐州：第一路，大將居中；第二路，上將橋蕤居左；第三路，上將陳紀居右；第四路，副將雷薄居左；第五路，副將陳蘭居右；第六路，降將韓暹居左；第七路，降將楊奉居右。分撥各部下健將，剋日起行。欲命兗州刺史金尚為太尉，監運七路錢糧。尚不肯從，術殺之，以紀靈為七路都救應使。術自引李豐、梁剛、樂就三萬軍馬為催進使，接應七路之兵。<br />
　　呂布使人探聽，回報曰：「今張勛一軍從大路上徑取徐州，橋蕤一軍取小沛，陳紀一軍取沂都，雷薄一軍取瑯琊，陳蘭一軍取碣石，韓暹一軍取下邳，楊奉一軍取濬山。七路軍馬，日行五十里，於路劫掠將來。」呂布慌忙，急召陳珪父子商議，曰：「今日袁術軍分七路，來取徐州，當如之何？」陳宮曰：「徐州之禍，乃陳珪父子所招，巧言令色，以媚朝廷，營救爵祿，今日移禍於將軍。可斬二人之頭獻袁王，其軍自退。」布大怒，喝令簇下陳珪父子。陳登大笑曰：「何如是之懦也？吾觀七路之兵，如七堆腐草，何足介意！」布問曰：「汝有何計可破之，免汝死罪。」陳珪曰：「七路之兵，將領是誰，共有幾多？」布一一說了。珪曰：「將軍兵將，共有多少？」布曰：「不過五六萬人也。」珪曰：「雖眾寡不等，我以逸待勞，四面分路應之。」布曰：「汝等罪不容誅，以言寬我，將欲逃遁耶？」珪曰：「父子良賤皆在將軍掌握之中，待走那裡去？倘將軍肯用老夫之言，徐州可保無虞矣。」布曰：「公試言之，明以教我。」珪曰：「袁術今收韓暹、楊奉以為羽翼，彼皆烏合之師，素不親信，不相維持，以正兵守之，出奇兵勝之，無不成功也。又有一計，不止保安徐州，袁術亦可擒矣。」布又問，珪答曰：「暹、奉之依袁術，譬如鳳雞，勢不兩棲，立可擒之。袁術用人，正如積薪。今用韓暹、楊奉為左右羽翼，二人乃舊漢臣，因懼曹操而走，無家可依，暫歸袁術，術必輕之。若憑尺書，結連暹、奉以為內應，結連劉備以為外合，必擒袁術矣。」布曰：「汝必親到韓暹、楊奉處下書。」登曰：「目今便行。」<br />
　　布發表上許都，致書與豫州，然後令陳登引數騎，先於下邳道上來接韓暹。暹引兵下寨，登入見韓暹。暹問曰：「汝是徐州呂布之人，來此何干？」登乃笑曰：「某為大漢公卿，何謂呂布之人也？久聞將軍關中保駕，有蓋世之功，身無罪惡，乃有德清白之士。今卻佐袁術，譬如舍明珠而就泥丸，棄良玉而抱頑石，不忠不義之名罵於萬代，某為將軍恥之！豈因一時之忿，而失千古之名乎？且袁術久而多疑，後必有害於將軍。」暹曰：「吾欲歸漢，恨無門矣！」登出布書。暹覽其書。書曰：<br />
　　布聞二將軍同扶大駕，立萬世之功，偶因一時之間言，以致失身於關外。若能革故鼎新，去邪從正，同誅黨逆，共佐皇朝，以圖遠大，名書竹帛！專候回音。切希照察。<br />
　　韓暹曰：「吾已知之矣。公先回，吾與楊奉兩路縱兵擊之。但看火起為號，溫侯以兵應之。」<br />
　　登辭暹，急回見呂布，報韓暹等以準備內應。遂分五路：高順引一軍，進小沛，敵橋蕤；陳宮引一軍，進沂都，敵陳紀；張遼、臧霸引一軍，出瑯琊，敵雷薄；宋憲、魏續引一軍，出碣石，敵陳蘭；呂布自引一軍，出大道，敵張勛。各與軍一萬，餘者守城。<br />
　　先說呂布出城三十里下寨，張勛軍馬也到，見呂布料非敵手，退二十里，待四下兵接應。是夜上山，望見一周遭火起，勛軍自亂。韓暹、楊奉分兵到處放火為號，接應各軍入寨。呂布乘勢一擊，張勛敗走。呂布趕到天明，正撞紀靈接應。兩軍相敵，卻欲交鋒，韓暹、楊奉兩路殺來。紀靈大敗奔走，呂布引軍追殺。山背後一彪軍到，門旗兩路分開，中間一隊馬軍，打龍鳳日月旗幡，四斗五方旌幟，金瓜銀斧，黃鉞白旄；上打黃羅銷金曲柄傘，傘蓋之下，袁術身披金甲，腕懸兩刀，立馬陣前，罵布：「逆賊，背主家奴！」布怒，挺戟向前來殺袁術。副將李豐挺槍出馬來迎。戰不三合，被布戟傷其手，豐棄槍而走。梁剛、樂就雙出來戰呂布。袁術引中隊出後軍潰走，三軍大亂。呂布軍搶奪馬匹衣甲無數。術敗軍走不數里，山背後一軍出，截住去路。當先一馬乃蒲州人也，姓關，名羽，字雲長，領五百校刀手，大叫：「反賊！還不受死！待逃何方？」袁術慌逃而走。雲長趕來，紀靈敵住，餘眾四散奔走。袁術收拾敗軍，再回淮南去了。<br />
　　呂布得勝，邀請奉、暹二將，一行人馬都回徐州去了。到城中，請敘禮畢，大排筵宴，管待眾將。布保韓暹為沂都牧、楊奉為瑯琊牧。席散，各謝而去。雲長辭歸。<br />
　　次日，布與陳珪商議，欲留一軍在徐州。珪曰：「不可。韓、楊二人據山東，不出一年，則山東城廓皆屬將軍也。」布曰：「然。」次日，重勞三軍，送二將暫於二處屯紮，以候恩命。登問父曰：「何為不留韓、楊二人在徐州，為殺呂布之根也。」珪曰：「不然，倘或二人協助呂布，是與布添牙爪也。」登服父之高見。<br />
　　卻說袁術軍馬折其太半，乃回到淮南，遣人往江東去問孫策借兵報仇。使至江東，說袁王借兵之事，策怒：「汝僭稱帝位，背反漢室，賴吾玉璽，非義人也！吾欲加兵問罪，豈肯妄助逆黨乎！」作書以絕之。書曰：<br />
　　策聞蓋上天垂司過之星，聖王建敢諫之鼓，設非謬之備，急箴闕之言，何哉？凡有所長，必有所短也。去冬傳有大計，無不悚懼，旋知供備貢獻，萬夫解或。頓聞建議，復欲追遵前圖。即事之期，便有定月。益使憮音武然，想是流妄；設其必爾，民何望乎？曩日之舉義兵也，天下之士所以響應者，董卓擅廢置，害太后、弘農王，略烝宮人，發掘園陵，暴逆至此，故諸州郡雄豪聞聲慕義。神武外振，卓遂內殲音尖。元惡既斃，幼主東顧，俾保傅宣命，欲令諸軍振旅，於河北通謀黑山。曹操放毒東徐，劉表稱亂南荊，公孫瓚炰音袍烋音梟燕、幽，劉繇決力江、滸音虎，劉備爭盟淮隅，是以未獲承命橐音高弓戢戈也。今備、繇既破，操等饑餒，謂當與天下合謀，以誅丑類。舍而不圖，有自取之志，非海內所望，一也。昔成湯伐桀，稱有夏多罪；武王伐紂，曰殷有罪罰重哉。此二王者，雖有聖德，宜當若世；如使不遭其時，亦無由興矣。幼主非有惡於天下，徒以春秋尚少，脅於強臣，若無過而奪之，懼未合於湯、武之事，二也。卓雖狂狡，至廢主自興，亦猶未也，而天下聞其桀虐，攘臂同心而疾之，以中土希戰之兵，當邊地勁捍之虜，所以斯須遊魂也。今四方之人，皆玩敵而便戰鬥矣，可得而勝者以彼亂而我治，彼逆而我順也。見當世之紛若，若欲大舉以臨之，適足趨禍，三也。天下神器，不可虛乾，必須天贊與人也。殷湯有白鳩之祥，周武有赤鳥之瑞，漢高有星聚之符，世祖有神光之徵，皆因民困瘁於桀、紂之政，毒苦於秦、莽之役，故能芟音山去無道，致成其志。今天下非患於幼主，未見受命之應驗，而欲一旦卒然登即尊號，未之或有，四也。天子之貴，四海之富，誰不欲焉？義不可，勢不得耳。陳勝、項籍、王莽、公孫述之徒，皆南面稱孤，莫之能濟。帝王之位，不可橫冀，五也。幼主岐嶷，若出其逼，去其鯁，必成中興之業。夫致主於周成之盛，自受旦、奭之美，此誠所望於尊明也。縱使幼主有他改改異，猶望推宗室之譜屬，論近親之賢良，以招劉統，以固漢宗，皆所以書功金石，圖形丹青，流慶無窮，垂聲管弦。舍而不為，為其難者，想明明之素，必所不忍，六也。五世為相，權之重，勢之盛，天下莫得而比焉。忠貞者必曰宜夙夜思惟，所以扶國家之躓頓，念社稷之危殆，以奉祖考之志，以報漢室之恩。其忽履道之節而強進取之欲者，將曰天下之人，非家吏則門生也，孰不從我？四方之敵，非吾匹則吾役也，誰能違我？盍乘累世之勢，起而取之哉？二者殊數，不可不詳察，七也。所貴於聖哲者，以其審於機宜，慎於舉措。若難圖之事，難保之勢，以激群敵之氣，以生眾人之心，公議固不可，私計又不利，明哲不處，八也。世人多惑於圖緯而牽非類，比合文字以悅所事，苟以才上惑眾，終有後悔者，自往迄今，未嘗無之，不可不深擇而熟思，九也。九者，尊明所見之餘耳，庶備以予，惟所遺志。忠言逆耳，幸留神聽！此張紘所作也。<br />
　　使齎書回見袁術。術看畢，怒曰：「黃口孺子，敢以文字譏我！吾先伐之，以取江東！」長史楊大將力諫方住。<br />
　　卻說孫策自發書後，每防術來，令點軍守住江口。忽曹操使至，拜策為會稽太守，便令起兵，徵討袁術。策乃商議，便要起兵。不知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
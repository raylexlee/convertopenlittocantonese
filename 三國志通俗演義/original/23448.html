<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 第三卷　劉玄德北海解圍</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三卷</br>　　劉玄德北海解圍</font></h4>
			　　卻說獻計之人，乃東海朐音渠人，居淮安，姓糜，名竺，字子仲。此人家世富豪，莊戶僮僕等萬餘人。糜竺嘗往洛陽買賣回歸，坐於車，路傍見一婦人，甚有顏色，來求同載。竺乃下車步行，讓車與婦人。婦人再拜，請竺同載。竺上車，目不邪視，並無調戲之意。行及數里，婦人辭去，臨別對竺曰：「我天使也，奉上帝赦，往燒汝家。感君見待以禮，故私告耳。」竺曰：「娘子何神也？」婦曰：「吾乃南方火德星君耳。」竺拜而祈之。婦曰：「此天命，不敢不燒。君可速回，搬出財物。吾當夜來。」竺飛奔到家，搬出財物。日中，廚下果然火起，盡燒其屋。竺因此濟貧拔苦，救難扶危。事出搜神記。後陶謙請為別駕從事。謙問解救之策，竺曰：「某當親往北海郡投托孔融，令起兵救援。更得一個往青州田楷處求救。二路軍馬前來夾攻，操兵必退矣。」謙大喜，遂寫告急書二封，商量青州教誰人可去。一人出曰：「某願往。」眾視之，乃是廣陵謀士，姓陳，名登，字元龍。謙喜，先遣陳元龍青州去了，然後命糜竺行。謙率眾守城，以備攻擊。操亦未敢輕逼城下，且去四下築城，以孤徐州之勢。<br />
　　卻說北海孔融，字文舉，魯國曲阜人也，孔子二十世孫，泰山都蔚孔宙之子。自小聰明，人皆敬仰。年十歲時，去河南尹李膺。膺乃漢代人物，等閒不能夠相見，除非是當世大賢，通家子孫，方能夠到堂上。時融到門，告門吏曰：「我李相通家子孫。」及至入見，膺問曰：「汝祖與吾祖何親也？」融曰：「先君孔子與君先尊李老君，同德比義而相師友，則融與君累世通家也。」膺大奇之。少頃，太中大夫陳煒至，膺因指融曰：「此異童子也。」煒曰：「小時聰明，大未必聰明。」融即應聲曰：「如君所言，幼時必愚濁也？」煒等笑曰：「此子長成，必當代之偉器也。」自此得名。無書不覽，海內稱為「冠冕」。後為中郎將，累遷北海太守。極好賓客，嘗曰：「座上客常滿，尊中酒不空，吾之願也。」在北海六年，甚得民心。<br />
　　當日，正與客論曹操起兵報仇一節，侍人稟徐州糜竺至。融請入見了，動問雲：「故人此行，必有事焉？」竺出陶謙書，言：「曹操攻圍甚急，望明公垂救。」上項事說了，融曰：「吾與陶恭祖最是厚交，況又子仲親到，如何不去。只有一件，曹孟德亦與我無仇，況也甚厚。先遣人送書解和，如其不從，隨即起兵。」竺曰：「操倚仗兵威，必不以義為重。」融教一面點軍，一面差人送書。言未畢，忽報黃巾賊黨管亥，部領群寇約十餘萬飛奔前來。孔融大驚，點本部人馬出城迎賊。管亥出馬曰：「吾知汝郡中糧廣，可借一萬石來，便退軍士。不然，打破城池，老幼不留！」孔融叱之曰：「吾乃大漢臣僚，守大漢城池，豈有糧米應付與賊耶！」管亥大怒，拍馬舞刀，直取孔融。融背後一馬迎之，乃北海驍將宗寶，挺槍而出。兩馬相交，戰不到數合，宗寶被管亥一刀砍於馬下。孔融兵大亂，奔入城中。管亥分兵四面圍城。融見折了一員上將，心中鬱悶。糜竺懷愁，更不可言。<br />
　　此時孔融登城遙望，賊勢浩大，倍添憂腦。忽見城外一人，挺槍躍馬，殺入賊陣，左衝右突，如入無人之境，直到城下，大叫開門。孔融不識其人，不敢開門。賊首將趕到壕邊，那員將回身一連搠十數人下馬。融因急令開門，命騎將接引到城門內。<br />
　　其人下馬棄槍，徑到城上，拜見孔融。融視其人，身長七尺五寸，美髭髯，猿背，善射，射不虛發。問其姓名，對曰：「老母重蒙恩顧。某昨夜自遼東回家省親，聞金鼓之聲，知賊寇城。老母說：『累受府君深恩，未嘗識你。他今有難，你何不報之？』某故單馬而來，報府君養母之恩。吾乃東萊黃縣人也，複姓太史，名慈，字子義。」孔融大喜。原來孔融知太史慈是個英雄，他母離城二十里都昌地名住，融常使人送米麥匹帛去。因此母教慈來。孔融重待大史慈，贈與衣甲鞍馬。慈曰：「賊圍城如何得退？願請精兵一千人，出城殺賊。」融曰：「汝雖英雄，賊眾不可輕出。」慈再三請曰：「老母感君厚德，特遣慈來。如不能解此圍，慈亦無顏見老母矣。願決一死敵！」融曰：「此去不遠，吾聞劉玄德乃當世英雄；若得他來，內外夾攻，此圍自解。」慈曰：「府君修書，某當急往。」融喜，作書付慈收了，擐甲上馬，腰帶兩弓，手持鐵槍，飽食嚴裝。<br />
　　城門開處，一騎飛出。近壕，賊將數百騎來戰，被慈搠三十人下馬，餘皆退走。慈殺開群賊，透圍而出。管亥知有人出城，度料是求救，令數百騎趕來，八面圍定。慈倚槍，拈弓搭箭，八面皆射之，射死數百人，應弦落馬，賊皆退回。<br />
　　太史慈得脫，星夜投平原縣來。到縣見劉玄德，施禮罷，盡言北海受圍之事，令慈來求救，呈上書信。玄德看畢，問慈曰：「汝何人也？」慈曰：「太史慈，東海之鄙人也。與孔北海親非骨肉，比非鄉黨，特以名志相好，有分憂共患之意。今管亥暴亂，北海被圍，孤窮無處告救，危在旦夕。以君有仁義之名，能救人之危急，故北海令區區延頸恃仰。慈冒白刃突圍，從萬死之中來，自托於君。惟君察之！」玄德聞言大驚，斂容答曰：「孔北海知世間有劉備耶？」乃喚雲長、張飛點精兵三千，往北海郡進發。<br />
　　管亥望見救軍來到，親引勇壯之士前來迎敵。兩邊分佈，管亥見玄德兵少，心中不懼，親自披掛，持刀立馬於陣前。玄德、關、張、太史慈出。玄德罵曰：「無端逆寇，不思去邪從正，更待何時？」管亥忿怒直出。太史慈卻待向前，一匹馬早先飛出，蒲州解良人也，文讀《春秋左氏傳》，武使青龍偃月刀。雲長徑取管亥。兩馬相交，眾軍大喊，正如燕雀之物，而幕沖天之棲；犬羊之蹄，而移近日之步：勢不可也。量管亥怎敵雲長，數十合之中，青龍刀起，劈管亥於馬下。太史慈、張飛兩騎齊出，雙搶並舉，殺入賊陣。玄德驅軍鼓噪掩殺。城上孔融望見太史慈引關、張趕賊，殺到城邊，如猛虎入犬羊之群，縱橫不可當也。融令驅兵各門突出，大敗群賊，降者無數，餘黨潰散。<br />
　　孔融迎接玄德入城，敘禮畢，大設筵宴。孔融引糜竺來見玄德，具言張闓殺曹嵩之事：「今曹操縱兵大掠，圍住徐州，特來求救。」玄德曰：「吾知陶恭祖乃誠實仁入君子，今受此無辜之冤。」孔融曰：「況玄德乃漢室宗親。今曹操不仁，殘害百姓，依強欺弱，逼勒陶使君至急。吾祖云『見義不為，無勇也！』公何不一同孔融去救徐州之難？心下若何？」玄德曰：「劉備非是推辭，爭奈兵微將寡，不敢輕動。」孔融曰：「吾與陶恭祖有一面之舊，自傾城廓之錢糧去救此難。玄德公乃當世之豪傑，請以救我者救之。」玄德曰：「劉備願往。請文舉先行，容備去公孫瓚處再借三五千人馬，隨後便去。」融曰：「玄德公切勿失信也！」玄德曰：「公以備為何等人也？聖人云『自古皆有死，人無信不立。』劉備借得軍或借不得軍，必然至也。」孔融、糜竺拜謝。融教糜竺先回徐州去報，融便收拾起城。太史慈拜謝曰：「慈奉老母命，前來赴難，今幸無虞。有揚州刺史劉繇與慈同郡，有書來呼喚，不敢不去，容圖再見。」融以金帛相酬，慈不肯受，歸見老母。母曰：「吾喜汝有以報北海也！」遂遣慈往揚州去了。<br />
　　不說孔融起兵。且說玄德投北地來見公孫瓚。禮畢，瓚曰：「賢弟何來？」玄德說救徐州事。瓚曰：「曹操與汝無冤，何故替人出力？」玄德曰：「備去以善言解之。」瓚曰：「操倚持豪強，安肯聽汝善言耶？」玄德曰：「備以許諾於人，豈敢失信。」瓚曰：「借與汝馬步軍二千。」玄德曰：「更望借趙子龍一行。」瓚許之。玄德遂與關、張引本部三千人為前部，子龍引二千軍隨後，望徐州來。<br />
　　卻說糜竺回報陶謙，言北海又請得劉玄德來助。陳元龍也回報青州田楷欣然領兵來救，陶謙心安。原來孔融、田楷兩路軍馬懼怯曹操，遠遠依山傍岩，結下營寨，未敢輕進。曹操見兩路軍到，亦分了軍勢，不敢向前攻城。<br />
　　卻說劉玄德軍到，見孔融。融曰：「曹操足智多謀，行軍或進或退，未敢進戰。且觀其動靜，然後行之。」玄德曰：「但恐城中無糧，難以久持。備令雲長、子龍領四千軍在融部下相助，備與張飛殺奔曹營，徑投徐州去見陶使君商議。」融大喜，會合田楷為犄音機角之勢，首尾連接，左孔融兵，右田楷兵，中雲長、子龍領四千兵兩邊救應。<br />
　　是日，玄德、張飛披掛上馬，殺入曹操寨邊，背後一千人馬跟著。曹操二十餘萬大軍，不下一處寨子。當日張飛在前，挺丈八蛇矛，飛馬而來，伏路軍兵望影而逃。正行之間，寨內一棒鼓聲響處，馬軍步軍如潮似浪，擁將出來。當頭一員大將，勒馬大喝：「何處匹夫？卻那裡去！」泰山巨平人也，姓於，名禁，字文則。張飛見了，更不答話，直取於禁。兩馬相交，眾軍吶喊，玄德勒馬觀看。勝負如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
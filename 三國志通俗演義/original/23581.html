<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹子建七步成章</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹子建七步成章</font></h4>
			　　卻說出班奏魏王者，乃河東襄陵人也，姓賈，名逵，字梁道，見為諫議大夫。曹丕大喜，就命賈逵說之。逵出至城下，迎見曹彰。彰問曰：「先王璽綬安在？」逵正色而言曰：「家有長子，國有儲君。先王璽綬，非君侯之所有也。問某何意？」彰默然無語。行至宮門前，逵問彰曰：「君侯此來，欲奔喪耶？欲爭王位耶？欲為忠孝之人耶？欲為大逆之人耶？」彰曰：「吾來奔喪，並無異心。」逵曰：「既無異心，因何提兵至此，使王上與群臣相疑也？」彰即時叱退左右將士，隻身入內，拜見曹丕。兄弟二人相抱哭罷，方始成服。彰將本部軍馬盡交與曹丕。丕令彰回鄢陵自守，彰拜辭而去。後黃初二年，進爵為公；三年，立為任城王；四年，朝京，歿於旅邸。故後來無事可說，先此說之。<br />
　　曹丕受了魏王，即傳令旨，改建安二十五年為延康元年。封賈詡為太尉，華歆為相國，王朗為御史大夫。大小官僚，盡皆升賞。葬曹操於高陵，諡號武祖。華歆奏曰：「鄢陵侯曹彰交割軍馬，已赴本國去了。所有臨淄侯曹植、蕭懷侯曹熊，此二人坐視不來奔喪，理當問罪。」丕從之，即傳令旨，差二使往二處問罪去訖。忽一使回報：「蕭懷侯曹熊懼罪，自縊身死。」丕令厚葬之，追諡蕭懷王。不一日，又一使回報，說：「臨淄侯曹植常與丁儀、丁廙音異酣飲，並不奔喪。臣傳王旨時，植端坐不動。丁儀罵曰：『且休胡說！昔日先王在時，欲立吾主為太子，被讒臣賊子所阻；今王喪未及旬日，便問罪於骨肉也？』丁廙又曰：『據吾主聰明冠世，下筆成章，自然有王者之大體，今反不得其位。汝那廟堂之臣，皆是肉眼愚夫，不識聖賢，與禽獸何異也？』植遂大怒，叱武士將臣亂棒打出。」丕聞之大怒，即令許褚領三千虎衛軍，火速擒來。<br />
　　褚領兵飛奔臨淄而去。比及到郡，先遇守關偏將，被褚立斬，直入城中，口傳令旨，無一人敢當鋒銳。徑到府堂，只見曹植與丁儀、丁廙等盡皆醉倒，報者不能得見。褚一例縛之，載於車上，仍將大小屬官盡行解赴鄴郡，入見曹丕。丕大怒，即下令旨，將丁儀、丁廙等皆誅之。丁儀，字正禮；丁廙，字敬禮，沛郡人，乃親弟兄也，當世文章之士。<br />
　　卻說宣武皇后卞氏聽的生擒了曹植，心驚膽戰，舉止失措，急出救時，已將心腹人殺了。曹丕見母出殿，慌請回後宮。卞氏哭曰：「汝弟曹植平生嗜酒放肆，醉後疏狂，蓋因胸中之才故也。汝可念同胞共乳之情，憐此一命。吾至九泉，亦瞑目也。」丕曰：「愚兒深愛其才，安肯造次廢之？此欲逆其性也。母親勿憂。」卞氏泣淚謝之。<br />
　　丕出偏殿不朝。華歆問曰：「適來莫非太后勸王上勿廢子建乎？」丕曰：「然。」歆曰：「子建懷才抱智，終非池中之物也；若不早除，必為後患。」丕曰：「已許母矣。」歆曰：「人皆言子建出口成章，臣未深信。王上可召入，以才試之，若不能，即殺之；若果能，即貶之，以絕天下文人之口。」丕從之，遂召子建入內。子建惶恐，拜伏請罪。丕曰：「汝倚仗文才，安敢無禮？以家法，則兄弟；以國法，則君臣。昔先君在日，汝常恃文章，吾深疑汝必用他人代筆也。吾今令汝七步成章，若果能，則免一死；若不能，則二罪俱罰，決不輕恕也！」子建曰：「願乞題目。」此時殿上懸一水墨畫，畫著兩隻牛鬥於土牆之下，一牛墜井而亡。丕指而言曰：「以此畫為題。詩中不許犯二牛鬥牆下，一牛墜井死字樣。」植行七步，其詩已成。詩曰：<br />
　　兩肉齊道行，頭上帶兕骨。相遇塊山下，歘起相搪揬。<br />
　　二敵不俱剛，一肉臥井窟。非是力不如，盛氣不得直。塊，音歸。<br />
　　曹丕及群臣皆驚。丕又曰：「此七步成章，遲也。汝能應聲作一首詩否？」子建曰：「願聞題目。」丕曰：「吾與汝乃兄弟也，以此為題。」子建聽畢，隨口占小詩曰：<br />
　　煮豆燃豆箕，豆在釜中泣。本是同根生，相煎何太急！<br />
　　曹丕聞之，潸然淚下。其母卞氏於殿後曰：「兄何逼弟之甚耶？」丕慌忙離座而告曰：「國法不可廢也。然則孤於天下無所不容，何況骨肉之親乎？」於是貶子建為安鄉侯。子建拜辭，上馬而去。後人有詩曰：<br />
　　論地談天口若開，噴珠噀玉絕塵埃。須知子建文章盛，萬古傳揚七步才。<br />
　　又詩贊子建七步才以免其禍。詩曰：<br />
　　五車書記藏心腹，七步才能動鬼神。不是當時能對答，殿前骨肉化為塵！<br />
　　曹丕自即魏王之後，法令一新，威逼漢帝，甚於其父。<br />
　　卻說細作人入成都，報與漢中王。王大驚，即會文武商議曰：「曹操已死，曹丕僭稱王位，威逼獻帝，尤甚於操賊。東吳孫權，拱手稱臣。孤欲先伐東吳，以雪孤弟之仇；次討中原，以除群黨之凶。」言未畢，廖化出班奏曰：「昨者送了關公父子之命，實乃劉封、孟達之誤。乞先討此二人可也。」王曰：「孤因心事叢雜，幾乎忘矣。」便差人召來。孔明諫曰：「不可急召。宜緩圖之，急則生變矣。可升此二人為郡守，然後圖之，此為上策。」漢中王從之，遂遣使升劉封去守綿竹。有彭羕音樣與孟達甚厚，聽知此事，急回家作書，遣心腹人報與孟達。其人方出南門外，被馬超巡視軍捉來見超。超審出此事，即引本部士卒來見彭羕。羕接入，以酒待之。酒至數巡，超以言挑之曰：「昔見漢中王待公甚厚，近日何薄也？」羕乘酒醉指而罵曰：「老革慌悖，豈足道也。」老革者，老兵也。超又探曰：「某懷怨心久矣。」羕曰：「公起本部兵，結連孟達為外合，某引川兵為內應，天下不足定也。」超曰：「先生言當，來日再議。」超辭了彭羕，即將人、書來見漢中王，細言其事。玄德大怒，遂令捉獲彭羕入獄，拷問其情。羕在獄中，悔之無及，遂作書一封，令人送與孔明。孔明拆封視之。其書曰：<br />
　　僕昔有事於諸侯，以為曹操暴虐，孫權無道，振威闇弱，其惟主公有王霸之器，可與興業致治，故乃翻然有輕舉之志。會公來西，僕因法孝直自衒鬻音楦御，龐統斟酌其間，遂得詣公於葭萌，抵掌而談，論治世之務，講王霸之義，建取益州之策；公亦相慮明定，即相然賛，遂舉事焉。僕於故州不免凡庸，憂於罪罔，得遭風雲激矢之中，求君得君，志行名顯，從布衣之中擢為國士，盜竊茂才。分子之厚，誰復過此？裴鬆之曰：「分子之厚者，羕言劉主分兒子之厚恩施於己，故其後語曰『負我慈父，罪有百死』之說也。」羕一朝狂悖，自求葅醢音海，為不忠不義之鬼乎！先民有言，左手據天下之圖，右手刎咽喉，愚夫不為也。況僕頗別菽麥者哉！所以有怨望意者，不自度量，苟以為首興事業，而有投江陽之論，不解主公之意，意卒感激，頗以被酒，侻音脫失「老」語。此僕之下愚薄慮所致，主公實未老也。且夫立業，豈在老少，西伯九十，寧有衰志，負我慈父，罪有百死。至於內外之言，欲使孟起立功北州，戮力主公，共討曹操耳，寧敢有他志耶？孟起說之是也，但不分別其間，痛人心耳。昔每與龐統共相誓約，庶托足下未蹤，盡心於主公之業，追名古人，載勛竹帛。統不幸而死。僕敗以取禍，自我惰之，將復誰怨！足下，當世伊、呂也，宜善與主公計事，濟其大猷。天明地察，神祇有靈，復何言哉！實使足下明僕本心耳。行矣努力，自愛，自愛！彭羕頓首拜具。<br />
　　孔明看畢，撫掌大笑，即入殿前，啟奏漢中王。玄德問曰：「此人若何？」孔明曰：「狂士也，久必生禍。」玄德即令獄內將彭羕誅之。<br />
　　羕死後，有人報與孟達。達大驚，舉止失措。忽使命至，調劉封回守綿竹去訖。孟達慌請上庸都尉申耽、申儀商議。耽曰：「某有一計，使漢中王不能加害於公也。」達大喜。未知申耽獻出甚計來，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
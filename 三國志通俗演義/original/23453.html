<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　遷鑾輿曹操秉政</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>遷鑾輿曹操秉政</font></h4>
			　　李樂令軍詐呼李傕、郭汜軍到，兵卒皆驚。楊奉曰：「此乃李樂詐呼也！」遂令徐晃出迎之。正逢李樂。兩馬相交，只一合，被徐晃一斧砍李樂於馬下，殺散餘黨，保護車駕過得箕關。太守張楊將糧食、絹帛迎天子於軹音止道。帝封楊大司馬。楊辭帝，屯兵野王地名。<br />
　　帝入洛陽，見宮室燒盡，街市荒蕪，滿目皆是嵩草，宮院中只有頹牆壞壁而已。旋蓋小宮，與帝後住坐。百官朝賀，皆立於荊棘之中。是歲大荒，敕改興平為建安元年。洛陽居民僅有數百家，無可為食，盡出城去剝樹皮、掘草根食之。尚書、侍郎以下，皆自出城樵彩，多有死於牆壁之間。漢末氣運衰敗，無甚於此。前賢有詩一首，以歎世情。詩曰：<br />
　　血流硭碭白蛇亡，赤幟縱橫游四方。<br />
　　秦鹿趕翻興社稷，楚騅推倒立封疆。<br />
　　子孫懦弱奸邪起，氣色雕零盜賊狂。<br />
　　看到兩京遭難處，鐵人無淚也恓惶！硭，音芒。碭，音蕩。<br />
　　太尉楊彪奏帝：「前蒙降詔，未曾發遣。今曹操在山東屯兵數十萬，可宣入朝，以輔王室佐主。」帝曰：「朕躬既已降詔，卿何必再奏，即便差人前去。」<br />
　　卻說曹操在山東聞知車駕已還洛陽，聚眾謀士商議。荀彧進曰：「昔日晉文公納周襄王，而諸侯義從；漢高為義帝縞素，而天下歸正。今天子蒙塵，將軍首倡義兵，徒以山東擾亂，未遑走赴金鑾。今車駕旋轉，東京荒蕪，誠因此時奉主以從人望，大順也；秉至公以服天下，大略也；扶拔仁義以致英雄，大德也。四方雖有進節之臣，其何能為也？若不早定，使英雄生心，後須為慮，亦無及矣。」曹操乃大喜。正要收拾起兵，忽然有詔書至。操待天使於驛亭，一同起發。<br />
　　帝在洛陽，百事未備，城廓崩倒，欲修未能。人報李傕、郭汜兵又來到。帝大驚，問楊奉曰：「今投何處躲難？使命往山東末回，不如去投曹操。」楊奉、韓暹曰：「臣願出戰！」董承曰：「城廓不堅，兵甲不多，戰如不勝，當復如何？」人報曰：「傕、汜兵近！」<br />
　　董承保帝後上車，望山東而進。百官無馬，步行跟隨出洛陽。行無一射之地，但見塵頭蔽日，金鼓喧天，無限人馬來到。帝後戰慄不能言。忽見一騎飛來，到車前便拜，視之，乃山東使命。問來軍何人，使命曰：「曹將軍盡起山東之兵，前來保駕。聽知李傕、郭汜犯洛陽，先差夏侯惇為先鋒，引上將十員，精兵五萬，前來保駕。」帝方心安。少頃，夏侯惇引許褚、典韋前來駕前面君。三將一齊喏曰：「甲胄士不能下拜，請以軍禮見天子。」皆呼萬歲。帝曰：「卿等鞍馬驅馳，無可為賜。」惇曰：「主公曹操知傕、汜賊犯帝闕，故令臣等先來保駕。」都才道罷，待臣又報正東又有一路軍到。帝舉止失措。惇拍馬視之，便速來奏報曰：「陛下放心。乃曹操步軍來到也。」須臾，來見天子，聲喏。帝問何人，惇奏曰：「乃曹操弟曹洪，副將李典、樂進也。」帝問曰：「卿何來？」洪奏曰：「臣兄聽知賊兵至近，恐夏侯惇孤力難為，又差臣倍道而來協助。」帝曰：「曹將軍乃寡人社稷之臣也！」傕、汜領大兵長驅而來，帝令夏侯惇分兩路迎之。夏侯惇曰：「臣已量度了。」與曹洪分兩翼，馬軍先出，步軍後隨，盡力一擊。傕、汜賊兵大敗，斬首萬餘。請帝還洛陽故宮，夏侯惇屯兵於城外。<br />
　　次日，曹操引大勢人馬到來，帶三千鐵甲軍馬入城，屯兵列於內前。諸大臣引進朝見帝，拜於殿階之下。帝賜平身，宣上殿問。慰勞畢，曹操曰：「臣托我王洪福齊天，聚兵山東。昨承恩賜，思報無門。傕、汜無端，罪惡貫盈。臣有精兵四十餘萬，以順討逆，無不克捷。陛下善保龍顏，以社稷為重。」帝封操領司隸校尉、假節鉞、錄尚書事。操謝恩畢。<br />
　　次日進兵，離洛陽五十里下寨。傕、汜知操遠來，議欲速戰。賈詡諫曰：「不可。操有數十萬精兵。文官武將不知其數。不如倒戈，卸甲降之，求免本身之罪。」傕怒曰：「爾敢滅吾銳氣！」教左右將詡斬之。眾將勸免。是夜，賈詡棄李傕，單馬走了。<br />
　　次日，李傕軍馬來迎操兵。操先令許褚、曹仁、典韋領三百鐵騎，於李傕陣中衝突三遭，方才佈陣。陣圓處，李傕兄子李暹、李別出陣前立馬。操問曰：「此何人也？」尚未有人回答，許褚飛馬去，一刀先斬李暹。李別這一驚，出馬陣前倒撞下馬。褚斬之，雙挽人頭回於陣前，無人敢迫。曹操拍許褚背曰：「當世之樊噲也！」操令夏侯惇領兵左出，曹仁領兵右出，操自中軍衝陣。鼓響一聲，操兵齊舉。傕、汜軍大敗。操親掣寶劍押陣，連夜剿殺，勿停戈戟，星火趕逼傕、汜。傕、汜忙忙似喪家之犬，急急如漏網之魚，軍馬三停去二。傕、汜望西逃命。此時天下不容，往山中落草去了。<br />
　　曹操屯兵於洛陽城外。楊奉、韓暹兩個商議：「目今曹操成了大功，必掌重權，如何容得我等？不若奏過天子，只做趕傕、汜為名，引本部軍屯大梁，看機而變。」因此二人要去。獻帝阻當不住。<br />
　　帝命宣操入宮。操聞使至，請入並坐，見其人眉目清秀，飄飄然有神仙氣象。操惡之：「今東都大荒，官僚軍民皆有饑色，惟此人面目上精神純雅。」操問之曰：「公有何能，調理如此？」對曰：「惟食淡三十年矣。」曹操問曰：「君居何職？」對曰：「某舉孝廉。原舊隨袁紹、張楊作從事，見其人皆非治亂之主。今聞天子還都，特來朝覲，官封正議郎。濟陰定陶人也，姓董，名昭，表字公仁。」曹操避席起敬曰：「聞公大名久矣！幸得於此相見。」置酒於帳中相待，令與荀彧相會。忽一人報曰：「一隊軍往東而去，不知何人。」操急令人追之。董昭曰：「此乃李傕舊將楊奉、白波帥韓暹，觀明公之勢，引兵往大梁去了。」操曰：「莫非疑操？」昭曰：「此乃無謀鼠輩，明公何足慮之。」操又曰：「傕、汜此去如何？」昭曰：「此去虎無爪，鳥無翼，不久被明公所擒耳，無足介意。」操見昭語言投機，便言曰：「請問朝廷大事若何？」昭曰：「明公興義兵以誅暴亂，入朝輔佐天子者，此五霸之功也。以下諸將，人殊意異，未必服從。今留匡弼，事勢不便，惟有移駕幸許都耳。然朝廷播越，新還京師，遠近仰望，以冀一朝獲安。今復徒駕，不厭眾心。夫行非常之事，乃有非常之功，願將軍算大者行之。」操執昭手而大笑曰：「此乃孤之本志也！」操又曰：「楊奉在大梁，大臣在朝，倘裡應外合若何？」昭曰：「易也。以書與奉，且安其心。大臣聞之，則曰京師無糧，欲車駕暫幸許都，近洛陽，轉運糧食，稍無欠缺懸隔之憂。大臣聞之，皆忻然也。」操大喜曰：「願公早晚從之，有不可行者教之，自當厚報！」昭拜謝，自此隨順。<br />
　　操猶豫遷都之事。時有侍中太史令王立與宗正劉艾曰：「吾仰觀天文，以察炎漢氣數，自去春太白犯鎮於鬥、牛，過天津，熒惑又逆行，與太白會於天關。金火交會，必有新天子出。吾觀大漢氣數終矣，晉、魏之地，必有興者。」立以是言於獻帝前曰：「天命有去就，五行不常盛。代火者土也。承漢天下者必魏也，能安天下者必曹姓也。當委任曹氏而已。」操聞之，使人告立曰：「知公忠於朝廷，然天道深遠，幸勿多言。」操以是告彧。彧曰：「漢朝劉氏以火德旺天下，故兩都皆興。今主公乃土命也。許都屬土，到彼必興。火能生土，土能旺木，正合董昭、王立之言。他日必有王者興矣。」操意遂決。次日，引軍入洛陽見帝，奏曰：「東都廢弛之地久矣，不可修葺，更兼轉運糧食艱辛。臣料許都地近魯陽，城廓宮室、錢糧民物，足可備矣，可幸鑾輿。臣排辦已定，便請陛下登輦。」群臣皆懼曹操之勢，莫敢言者。即日駕起，操分排車馬，盡令百官遷都。<br />
　　行未數程，前面至高林。忽然喊聲大舉，楊奉、韓暹領兵攔路。徐晃出馬大叫：「欲劫車駕何往？」操出馬視之，見徐晃神威糾糾，暗暗稱奇。操令許褚出馬，與徐晃交鋒。刀斧相交，戰五十餘合，不分勝敗。操鳴金收軍。各自下寨。<br />
　　操召文武議曰：「吾今日在陣上，觀徐晃真良將也！不忍以力拼之，思一奇計招諭過來。奉、暹豈足道哉。」一人曰：「主公勿慮。某素與徐晃有一面之交，今晚扮一小卒，偷入晃營，看緊慢使言說之，來降主公，若何？」操視之，乃山陽昌邑人也，姓滿，名寵，字伯寧，見為行軍從事。操便令行。<br />
　　卻說滿寵扮一小卒，雜在隊中，偷入晃營中軍帳前。晃渾身披甲，於帳下看見寵，寵入長揖曰：「故人安樂否？」徐晃見之，久立，乃曰：「莫非山陽滿伯寧乎？」晃年小時在山陽為官，寵為吏被人奪買物告官，因有識。寵曰：「然也。」晃曰：「何故到此？」寵曰：「曹操在兗州請我作從事，今日偶見故人陣上耀武，吾甚惜之，故不避死而來，直諫於公。據公之勇，世之罕有，何故屈身於楊奉、韓暹之徒乎？曹將軍之英雄，力扶漢室，拯救生靈。今日陣前，不忍以健將與公決死戰，故遣寵來。公何不背暗投明？」晃喟然歎曰：「吾固知奉、暹非立業之人，爭奈從之久矣，不忍相舍。」寵曰：「豈不聞『良禽相木而棲，賢臣擇主而事』？大丈夫知而不為，非丈夫也。」晃起身而謝曰：「願聽公言。」寵曰：「何不就殺奉、暹而去，以為進見之功。」晃曰：「以臣殺主，大不義也。吾不為之。」寵曰：「公真有德之士！」遂引部下數十騎，同滿寵來投曹操。早有人報入中軍，楊奉引千百騎來追徐晃，趕上大叫：「休走！」山上山下，火把齊明。曹操大喝：「吾等逆賊多時，休教走脫！」兩山伏兵皆起，來捉楊奉。還是如何，下回便見。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
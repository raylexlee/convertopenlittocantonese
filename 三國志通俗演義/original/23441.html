<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孫堅跨江戰劉表</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孫堅跨江戰劉表</font></h4>
			　　眾將趕來，死救袁紹過橋去了。公孫瓚收住軍馬，眾人歸大寨。玄德、關、張動問畢，瓚曰：「若非玄德遠來救我，幾乎狼狽。」教與趙雲相見。玄德甚相敬愛，便有不捨之心。<br />
　　卻說袁紹輸了一陣，堅守不出。兩軍相拒月餘，有人來長安報此事。李儒來見董卓。卓自到長安，自稱「太師」，位居諸候之上，出乘金花皂蓋車。李儒對卓曰：「袁紹與公孫瓚乃當今之豪傑，見在磐河廝殺，宜假天子之詔，差人往和解之。二人感德，必順太師矣。」卓曰：「善。」次日，奏知天子，便使太傅馬日磾、太僕趙岐，和解關東。岐別，詣河北。紹出迎於百里，再拜奉詔。岐在紹營，移書告瓚。瓚遣使具與紹書曰：<br />
　　馬太傅與趙太僕，以周、召之德，銜命來徵，宣揚朝恩，示以和睦，曠若開雲見日，何喜如之？昔賈復、寇恂亦爭士卒，欲相危害，遇光武之寬，親俱陛見，同輿共出，時人以為榮。自省邊鄙，得與將軍共同此福，此誠將軍之眷，而瓚之幸也。<br />
　　建武二年丙戌秋，賈復南擊召陵、新息，平之。後部將殺人於潁川，太守寇恂捕得係獄。時尚草創，軍營犯法，率多相容，恂戮之於市。復以為恥，過潁川，謂左右曰：「吾與寇恂並列將帥而為其所陷，今見恂必手劍之。」恂知其謀，不欲與相見。姊子谷崇曰：「崇，將也，得帶劍侍側。卒有變，足以相當。」恂曰：「不然，昔藺相如不畏秦王，而屈於廉頗者，為國也。」乃敕屬縣盛供具，儲酒醪，執金吾，軍入界一人皆兼兩人之饌。恂出迎於道，稱疾而還。復勒兵欲擊之，而士吏皆醉，遂過去。恂遣崇以狀聞，帝乃徵恂。恂至，引見。時賈復先在座，遂起相避。帝曰：「天下未定，兩虎安得私鬥？今日朕分之。」於是並坐，極歡。遂共車同出，結友而去。<br />
　　紹得書，甚喜。<br />
　　次日，馬、趙二人到瓚營，各宴數日，送二人還朝。瓚表玄德平原相，朝廷准奏。瓚班師回。趙雲與玄德分別，玄德執雲手垂淚，不忍相離。雲歎曰：「某曩曰將謂公孫乃當世之英雄，今觀所為，袁紹等輩耳！」玄德曰：「將軍且堅心事之，相見有日。」灑淚而別。玄德遂回平原。公孫瓚同趙雲去了。<br />
　　卻說袁術在南陽，聞袁紹新得冀州，遣一使徑來求馬千匹。紹不與一騎，術大怒。自此兄弟不睦。又遣一使往荊州，問劉表借糧二十萬，表不與一粒。術恨之，密遣人遺書與孫堅。書曰：<br />
　　異日奪印截路，乃吾兄紹之謀也。今紹又與表相議起兵，襲取江東，吾不忍言。公可速興兵取荊州，吾當與助夾攻袁紹，二仇相報。汝得荊州，吾取冀州，切勿誤也。<br />
　　堅得書，曰：「叵耐劉表昔日斷吾歸路，今不乘時報恨，又待何年！」聚帳下程普、黃蓋、韓當等商議。程普曰：「袁術多詐，其言未可准信。」堅曰：「吾自欲報仇，豈可望袁術之助乎？」於是差黃蓋先來江邊安排戰船五百隻，多裝軍器糧草，大船載馬，剋日興師。<br />
　　江中細作探知，來報劉表。表知大驚，急聚文武將士商議。謀士蒯良、蒯越、蔡瑁等，侍立左右。表曰：「今孫堅報舊恨，將及起，奈何？」蒯良曰：「不必憂慮。可令黃祖部領江夏之兵為前驅，主公率荊、襄之眾作援。堅跨江涉湖而來，安能耀武揚威乎？」表用其謀，令黃祖設備，隨後便起大軍。<br />
　　卻說孫堅有四子，皆吳夫人所生：長子名策，字伯符；次子名權，字仲謀；三子名翊，字叔弼；四子名匡，字季佐。吳夫人之妹，孫堅次妻，亦生一兒一女：子名朗，字早安；女名仁。堅又過房俞氏一子，名韶，字公禮。堅有一弟，名靜，字幼台。堅臨登程，靜引諸子列拜於馬前而諫曰：「今董卓專權，天子懦弱，海內大亂，各霸一方。江東方始稍寧，以一小恨而起重兵，非所宜也。願兄詳之。」堅曰：「非汝所知也。吾誓縱橫天下，濟世安民。有仇不報，豈可握手待死也？」遂不聽諫。長子孫策曰：「願隨父親同往。」堅曰：「此子自幼英氣過人，可隨我領兵。權與叔父善保江東。」策上船，前奔樊城。<br />
　　黃祖伏弓弩手於江邊，布精兵於後，見船傍岸，亂箭俱發。堅令諸軍不可亂放一箭，只伏於船中來往誘之。一連三日，船數十次傍岸，黃祖軍箭盡，卻拔船上所得之箭，十數萬枝。當日，正值順風，堅令眾軍士一齊放箭。岸上支吾不住，喊聲大舉。南軍登岸，程普、黃蓋分兩路兵，直取黃祖營寨，背後韓當於中大進。三面夾攻，祖兵大敗，棄樊城而走。堅令兵追襲，黃祖走鄧城。<br />
　　堅令黃蓋守住般只，堅直取黃祖。祖引軍出迎，佈陣於野。孫堅列成陣勢，引眾將出在門旗之下。孫策也全副披掛，挺槍立馬於父之側。黃祖引二將出馬，一個是江夏張虎，一個是襄陽陳生。這兩個初反在江夏，後投劉表，以為上將。黃祖揚鞭大罵：「江東鼠賊！安敢侵犯漢室宗親之境界耶！」言罷，張虎拍馬，手拈銅叉而出。堅大怒曰：「誰能斬此賊將？」韓當應聲而出。兩騎相交，戰三十餘合，勝負未分。陳生見張虎力怯，飛馬挺槍出陣，要來雙鬥。孫策在父後望見，按住手中槍，扯弓搭箭，正射中陳生面門，應弦落馬。張虎見側邊陳生墜地，措手不及，被韓當一刀削去半個腦袋。程普縱馬，直來陣前捉黃祖。黃祖棄卻頭盔戰馬，雜於步軍內逃命。孫堅掩殺敗軍，直到漢水上面，撥黃蓋船隻放於漢江。<br />
　　黃祖聚敗軍來見劉表，說堅勢不可當。表慌請蒯良議曰：「黃祖兵敗，挫動銳氣。兵無戰心，只可深溝高壘，以避其鋒。卻潛地令人求救於袁紹，此圍自可解矣。」瑁曰：「子柔之言，真拙計也。兵臨城下，將到壕邊，豈可束手而待其死！某雖不才，願請軍出陣。」劉表許之。<br />
　　蔡瑁引軍萬餘，出襄陽城外，於峴山佈陣。孫策將得勝之兵，長驅大進。蔡瑁出馬。堅曰：「此人是劉表後妻之兄也，誰與吾擒之？」程普挺鐵脊矛出馬，與蔡瑁交鋒。不到數合，蔡瑁逃命奔回陣中。堅驅大軍，殺得屍橫遍野。敗軍跟隨蔡瑁逃入襄陽。蒯良言：「瑁不聽良策，以致大敗，按軍法當斬。」劉表以新娶其妹，不肯加刑。人報孫堅分兵四面圍住襄陽。蒯良一面撥兵固守城池；一面寫告急文書，令人去投袁紹。<br />
　　且說孫堅打城，數日不下。忽一日，狂風驟起，將中軍「帥」字旗竿吹折。程普曰：「此不祥之兆也。」徑來帳下見孫堅，曰：「中軍『帥』字旗竿被風吹折，於軍不利也，可暫班師。」堅曰：「吾屢戰屢勝，取襄陽只在旦夕，豈可因風折旗竿而罷兵。」韓當曰：「此旗乃軍中之主，亦不可輕易。」堅曰：「風乃天地呼吸之氣，方今隆冬，朔風暴起，折斷大旗，何足為怪？吾平生用兵，不信此等異事，只理會得攻城。」<br />
　　卻說城中蒯良來對劉表言曰：「某夜來仰觀，見一將星欲墜地。以分野度之，必應孫堅也。上袁紹書已寫就，主公當問誰可突圍而出。」表問之，階下一人應聲而出。表視之，健將呂公也。良曰：「汝既敢去，可聽吾計：與汝馬軍五百，多帶能射者。汝衝出陣去，可奔峴山。他必將軍來趕，汝分一百人上山，尋石子準備；一百人執弓弩伏於林中。但有追兵到時，不可徑走，周踅引到埋伏之處，矢石俱發。若能斬將降兵，放起連珠號炮，城中便出接應；如無追兵，不可放炮，趲程而去。今夜月不甚明，黃昏便可出城。」呂公領了計策，拴束軍馬。蒯良調拔四門，聽號接應。<br />
　　當夜黃昏，城上望東南角無甚人馬，密開東門，縱呂公軍馬出城，到前寨徑過去。<br />
　　孫堅在帳中忽聞喊聲，急上馬引三十餘騎，飛星趕到東南角時，軍士說有一彪人馬殺將出來，望峴山而去。堅不報諸將，只引三十餘騎趕來。呂公已於山林叢雜去處，上下埋伏。堅馬快，單騎獨出。前軍不遠，堅大叫：「休走！」呂公勒回人馬來戰。孫堅交馬只一合，呂公便走，閃入山路來。堅拍馬追趕呂公，見路交雜，不知去處。堅欲上山，山上石子亂下，林中亂箭俱發。堅體中石、箭，腦漿迸流，人、馬俱死於峴山之內。壽至三十七歲。時漢獻帝初平三年，歲在辛未，十一月初七日。<br />
　　呂公截住三十餘騎，並皆殺了，放起連珠號炮。城中黃祖、蒯越、蔡瑁分投引兵殺出，江東諸軍大亂。黃蓋聽得喊聲大震，引水軍殺來，正迎黃祖。交馬兩合，生擒黃祖。程普保著孫策，急待尋路，正逢呂公。程普縱馬向前，戰不到數合，一矛刺呂公於馬下。兩軍大戰，殺到天明，各自收車。劉表軍自入城。<br />
　　孫策回到漢水，方知父親被亂箭射死，屍首已被劉表軍士扛抬入城請賞。孫策痛哭。眾將俱號泣不止。策曰：「父屍在於他處，安得返魂於鄉里？」黃蓋曰：「今已活捉黃祖在此。得一人入城講和，將黃祖去換主公屍首。」言未畢，軍吏桓楷出曰：「某與劉表有一面舊交，某今便行。」<br />
　　策令楷到城中見劉表，具言其事。表曰：「屍首，吾已用棺木盛貯在此。可速放黃祖，吾兩家各罷兵，再休侵犯。」<br />
　　後有史官評孫堅曰：<br />
　　堅勇摯剛毅，孤微發跡，導溫戮卓，山陵杜塞，有忠壯之烈。後權稱帝，諡堅曰武列皇帝。<br />
　　桓楷拜謝欲行，階下蒯良出曰：「不可！不可！吾有一言，令江東諸軍片甲不回。請先斬桓楷，然後用計。」計道甚的？恒楷性命還是如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
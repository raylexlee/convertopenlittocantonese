<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　司馬昭破諸葛誕</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>司馬昭破諸葛誕</font></h4>
			　　卻說姜維被陳泰困住，如鐵桶相似，維死戰不能脫。<br />
　　且說蕩寇將軍張嶷，聽知姜難受困，引數百騎殺入重圍，來救姜維。維見嶷殺到，遂乘勢殺出。嶷收拾軍馬斷後，被魏兵亂箭射死。維得脫重圍，復回漢中，因感張嶷忠勇，歿於王事，乃贈其子孫。因此蜀中將士多於陣亡者，皆歸罪於姜維。維照武侯街亭舊例，乃上表白貶為後將軍，行大將軍事。鎮西大將軍胡濟等，因會定取上邽，不至，亦貶一級。<br />
　　卻說鄧艾見蜀兵退盡，乃與陳泰設宴相賀，大賞三軍。泰表奏鄧艾之功。此時魏主曹髦改正元三年為甘露元年，司馬昭遣使持節捧詔，加鄧艾官爵，賜印綏。詔曰：<br />
　　逆賊姜維連年狡黠，民夷騷動，西土不寧。卿籌劃有方，忠勇奮發，斬將十數，馘首千計；國威震於巴、蜀，武聲揚於江、岷。今封卿為鎮西將軍，都督隴右諸軍事；進封卿之子鄧忠為亭侯，仍賜黃金五十兩。甘露元年秋九月日詔。<br />
　　加封鄧艾之後，司馬昭自為天下兵馬大都督，出入常令三千鐵甲驍將前後簇擁，以為護衛；一應事務，不奏朝廷，就於相府裁處。自此，有篡位之心，只恐南北人心未順。有一心腹人，姓賈，名充，字公閭，乃故建威將軍賈逵之子，為昭府下長史。充語昭曰：「今主公掌握大柄，四方人心必然未安，且宜暗訪。」昭曰：「吾正欲如此。汝可與吾東行，推慰勞出征軍士為名，以探消息。慎之！慎之！」<br />
　　賈充拜辭司馬昭，徑到淮南，入見鎮東大將軍諸葛誕。誕字公休，乃瑯琊南陽人，武侯之族弟也，諸葛豐之後。因武侯在蜀為相，因此不得重用。後武侯身亡，誕在魏歷任重職，封高平侯，總攝兩淮軍馬。賈充慰勞三軍已畢，誕設宴待之。酒至半酣，充以言挑曰：「近來洛陽諸賢，見魏王懦弱，不堪為君。大將軍三輩輔國，功德彌天，可以禪代魏國。未審鈞意若何？」誕大怒曰：「汝乃賈豫州之子，世食魏祿，安敢出此亂言也？」充急應曰：「某具他人之言，特告明公耳。」誕曰：「朝廷有難，吾當以死報之，安忍使匹夫犯上耶！」充默然。<br />
　　次日辭歸，乃見司馬昭，細言其事。昭大怒曰：「鼠輩安敢如此！」充曰：「誕在淮南，深得人心，今若使人召之，必然不來，隨即必反，為禍乃小；若不召之，民反雖遲，為禍甚大，不如早早召之。」昭曰：「若匹夫果反，吾當自討之。」昭遂暗發密書與揚州刺史樂綝，然後遣仗徵誕為司空。<br />
　　誕得了詔書，已知是賈充告變，遂捉下使命拷問。使告曰：「想是樂刺史知之？」誕曰：「他如何知之？」使曰：「早有人送密詔去矣。」誕大怒，叱左右斬了來使，棄於後園，即時設宴，大會心腹將校約七百餘人。酒巡數次，誕曰：「前者所造衣袍鎧甲、旌旗器械，以擊盜賊。今天子取吾為司空，此物又無用矣。汝等可披掛，隨吾出城，遊戲旦夕便回。」眾皆應曰：「願從尊命。」各人遂皆全副披掛上馬，隨誕出城，投揚州而來。將至南門，城門已閉，吊橋拽起。誕勒馬停刀言曰：「吾早晚回洛陽，暫出遊戲，何為閉門？汝欲反耶？」城上無一人答言。誕引兵轉至東門，其門亦閉。誕大怒曰；「樂綝匹夫，安敢如此！」遂令將士打城。手下十餘驍將，下馬渡濠，飛身上城，殺散軍士，大開城門。於是諸葛誕引兵入城，乘風放火，殺至綝家。綝慌上樓避之。誕提劍上樓，大喝曰：「汝父在日，受魏國大恩，不思報效，反欲順司馬昭耶？」綝未及言，被誕一劍斬之，將首級以木匣盛之，令人齎表並首級赴洛陽。<br />
　　表曰：<br />
　　臣誕受國重任，統兵在東。揚州刺史樂綝專詐，說臣與吳交通，又言被昭當代臣位，無狀日久。臣奉國命，以死自立，終無異端。忿綝不忠，輒將步騎七百人，以今月六日討綝，即日斬獲，函頭驛馬傳送。若聖朝明臣，臣即魏臣；不明臣；臣即吳臣。不勝發憤！即日謹拜表陳愚，悲感泣血，哽咽斷絕，不知所如，乞朝廷察臣至誠。謹表以聞。<br />
　　且說諸葛誕上表已畢，仍回壽春，大聚兩淮屯田戶口十餘萬，並揚州新附降兵四萬餘人，積草屯糧，足用一年；又令長史吳綱，送子諸葛靚音淨入吳為質求救。<br />
　　此時東吳丞相孫峻病亡，立從弟孫琳輔政。琳字子通，為人強暴，殺大司馬滕胤，將軍呂據、王惇等，因此權柄皆歸於琳。吳主孫亮雖然聰明，無可奈何。於是吳綱將諸葛靚至石頭城，入拜孫琳。琳問其故，綱曰：「諸葛誕乃蜀漢諸葛武候之族弟也，今不得已，故屈膝事魏。近被司馬昭侵欺侮慢，特來歸降。誠恐無憑．專送親子諸葛靚為質，伏望臨危相救，平定之後，永為臣下。」琳大喜，加賞吳綱，便遣大將全懌、全端為主將，王祚為合後，朱異、唐咨為先鋒，文欽為鄉導引進，大起吳兵七萬，分三路而來接應。吳綱回壽春報知諸葛誕。誕大喜，遂陳兵準備。<br />
　　卻說使命將樂綝首級並表文到洛陽，見了司馬昭，昭大怒，就欲自討。長史賈充曰：「主公承父兄之基業，恩德未及四海，今棄天子而去，若一朝有變，悔之何及！不如奏請太后及天子一同出征，可保無虞。此萬全之計也。」昭大喜曰「此言正合吾意。」遂入奏太后曰：「諸葛誕謀反，臣與文武官僚計議停當，請太后同天子御駕親征，以繼先帝之遺意。」太后畏懼，遂從之。次日，昭請魏主曹髦起程。髦曰：「大將軍都督天下軍馬，任從調遣，何必膚自行也？」昭曰：「不然。昔日武祖縱橫四海，文帝、明帝有包括宇宙之志，併吞八荒之心，凡遇大敵，必須自行。陛下正宜追配先君，招清故孽，何自畏也？」髦懼威權，只得從之。昭遂下詔，盡起兩都之兵二十六萬，命徵南將軍王基為正先鋒，安東將軍陳騫為副先鋒，監軍石苞為左軍，兗州刺史周泰為右軍，護車駕大進南征，浩浩蕩蕩，殺奔淮南而來。<br />
　　東吳先鋒朱異引兵迎敵。兩軍對圓，魏軍中王基出馬，朱異來迎。戰不三合，朱異敗走。唐咨出迎，又戰不三合，亦大敗而走。王基驅兵掩殺，吳兵大敗，退五十里下寨，報入壽春城中。諸葛誕自引本部銳兵，會合文欽並欽二子文鴦、文虎，雄兵數萬，來退司馬昭。未知勝負如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
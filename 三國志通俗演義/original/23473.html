<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　張遼義說關雲長</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>張遼義說關雲長</font></h4>
			　　劉玄德兵敗小沛，匹馬奔冀州，投袁紹。張飛引數十騎，往硭碭山去了。孫乾、簡雍、糜竺、糜芳各自逃難，獨有關雲長保甘、糜二夫人守下邳。<br />
　　曹操在徐州責陳珪曰：「今爾辯無事，恕你父子殺車胄之罪。」珪力辯無事，商量取下邳。程昱獻計曰：「雲長有萬人之敵，更與玄德義氣深重，非智謀不可取之。見今舊兵皆已投降，於內亦有劉備新招徐州等處之人，可暗地差遣一心腹，只作逃回的入下邳去見關公，種禍於城內；卻引關公出戰，詐敗佯輸，誘入他處，卻以精兵截其歸路，然後或擒或說可也。」操聽其謀，選揀兵士十餘人，令引誘徐州降兵數十，偷出營寨，徑投下邳降關公。公遂以為心腹，留而不疑。<br />
　　次日，夏侯惇為先鋒，領兵五千，徑來下邳搦關公戰。公不出，惇即使人於城下辱罵。公大怒，引三千人馬出迎，與夏侯惇交戰。公與惇約戰十數合，拔回馬走。公怒趕來，惇且戰且走。公約趕二十里，忽然省過，提兵便回。左手下徐晃，右手下許褚，兩隊軍出。公衝開路走，兩邊伏路軍排下硬弩百張，箭如飛蝗。公當先，許褚在中央踏弩機百對，箭發如雨。於是關公不得過去，勒兵再回，徐晃、許褚接住又戰。公殺退二人，引兵前進，夏侯惇又來。公戰至日晚，到一座土山。公引兵占住山頭，權且少歇，看見曹兵緊緊密密，擺作長蛇陣，團團圍定土山。公遙望見城中火光沖天而起，卻是那詐降兵卒舉火為號。操自提大軍殺入下邳，但教舉火以惑關公之心，城中軍民皆不肯驚動。關公見下邳火起，心內驚惶，連夜衝下幾處，皆被亂箭射回，人馬盡皆傷折。<br />
　　公復回土山，捱到天曉，再欲整頓下山衝突，忽見一人跑馬上山來，公視之，乃張遼也。公迎之，言曰：「文遠欲來赴敵耶？」遼曰：「非也。想故人舊日之情，特來相告。」遂棄刀馬，與公入中軍說話。二人坐於山頂。公曰：「文遠莫非欲說關某也？」遼曰：「不然。某想下邳城，當日兄救弟，今日安得弟不救兄也？」公曰：「文遠將欲助我耶？」遼曰：「亦非也。」公曰：「既不助我，來此何干？」遼曰：「玄德不知存亡，益德未知生死，眾已失散。昨夜曹公已破下邳，城中軍民，盡皆無傷害。玄德家眷，丞相差人護之，驚擾者斬。如此相待，弟特來告兄。」公大怒曰：「此言特說我也！吾今雖處絕地，視死如歸。汝即速去，吾當下山迎戰！」張遼大笑曰：「兄出此言，豈不為萬世之恥笑乎？」公曰：「吾仗忠義而死，安得為萬世恥笑？」遼曰：「兄今盡死，其罪有三，豈不為萬世恥笑乎？」公曰：「汝且說我哪三罪？」遼曰：「當初劉使君與兄結義之時，誓同生死。近使君敗於小沛，當戳力同心，死戰沙場，其名萬古不朽，不合逃遁而去。腳到之處，誰不相容？兄今欲死於此地，倘使君復出，專望於兄，兄豈不是負卻孤主，而背當年之誓乎？誤主喪身，誠為不美。其罪一也。昔者劉使君以家眷重托於兄，以為萬全之計。兄今戰死，二夫人無所依托，若能守節，一死無疑；若不守節，又屬他人。此是兄負卻使君倚托之重，實為不義。其罪二也。兄武藝超群，更兼深通經史，不思期共使君，匡扶漢室，拯救生靈；徒欲赴湯蹈火，以成匹夫之勇，上負祖宗，下辱其主，安為義？其罪三也。兄有此三罪，弟不得不告之。」公沉吟曰：「汝說我有三罪，欲我何如？」遼曰：「今四面皆曹公之兵，兄若不降，必用一死；不若且降曹公，卻打聽使君音信，如知何處，卻往投之。一者，可以保二夫人；二者，可以全其義；三者，可以保其身。有此三便，兄宜詳之。」公曰：「汝言雖善，吾有三事。若曹公能從我，即當解甲；如其不允，吾寧受三罪而死。」遼曰：「丞相寬洪大量，何所不容？願聞三事。」公曰：「一者，吾與劉皇叔同設誓時，共扶漢室，吾今只降漢帝，不降曹公，凡有殺戮，不稟丞相。二者，二嫂嫂處，請給皇叔俸祿養贍，一應上下人等皆不許到門。三者，但知劉皇叔去向，不管千里萬里，便當辭去。三者缺一，斷然不肯降。望文遠賢弟急急回報。」<br />
　　張遼隨即上馬，來見曹操，先說降漢不降曹之事。操笑曰：「吾為漢之元勳，漢即吾也。此可從之。」遼又言：「二夫人欲請皇叔俸給，並上下人等不許到門。」操曰：「吾於皇叔俸內，加倍與之。其餘是他家法，何必疑焉！」遼曰：「但知玄德音信，雖遠必去尋之。」操擺首曰：「此事卻難從之。吾養關公何用？」遼曰：「豈不聞豫讓『眾人國士』之論乎？劉玄德待雲長不過恩厚耳。丞相更施厚恩，以結其心，何憂雲長之不住也？」操曰：「文遠之言當也，吾願從此三事。」<br />
　　張遼再往山上回報雲長。雲長曰：「雖然如此，暫請丞相退軍，容我入城見嫂嫂告之，即來降也。」張遼再回，見曹操說了。操即傳令，教城裡城外軍馬盡退三十里。荀彧曰：「不可。恐關公有變。」操曰：「吾知雲長忠義之士也，必不失信。」遂引軍退。<br />
　　關公引敗兵入下邳，見人民安妥不動，徑到府中來見二夫人。甘、糜二夫人聽的關公到來，急出迎之。公乃痛哭，拜於地上。二夫人曰：「皇叔今在何處？」公曰：「不知去向。」二夫人曰：「二叔因何痛哭如此？」公曰：「關某出城死戰，被困於土山，兵微將寡，張遼招安，某以此事說知，曹操應允，放某入城。不曾得嫂嫂言語，未敢擅便。某思兄顏，見嫂嫂故垂血淚。」甘夫人曰：「昨日曹將軍入城，我等皆以為死，誰想毫髮不動，一軍不敢入門。叔叔既以領諾，何必問乎？只恐久後曹丞相不容去尋皇叔。」公曰：「嫂嫂放心，關某身在，必當見主。曹公出語為令，若有反悔，誰人服焉？」甘、糜二夫人曰：「叔叔自家裁處，凡事不必問俺女流。」<br />
　　關公辭而退，遂引數十騎來降操。操使將帥遠接，謀士來迎。操自出轅門相接。關公下馬，入拜曹操。操乃答禮。公曰：「敗兵之將，深荷丞相不殺之恩，安敢受答拜之禮。」操曰：「吾素知雲長忠義之士，安肯加害。操乃漢相，公乃漢臣，雖名爵不等，敬公之德耳。」關公曰：「文遠代稟三事，望丞相仁慈。」操曰：「某出語為令，欲感四海，取信於天下，安肯自廢。」關公曰：「吾主若在，關某雖赴諸水火，必往尋之。此時恐不及辭，伏為憐憫。」操曰：「玄德若在，必從公去，但恐亂軍中無矣。公且寬心，尚容緝聽。」雲長拜謝。操設宴管待關公。<br />
　　次日，班師還許昌，量撥軍馬先起。雲長收拾車仗，請二嫂嫂上車，親自引軍護送而行。操使人供送用物飲食。已到許昌，軍馬各還營寨。操撥一府，另與雲長居住。雲長分一宅為兩院，內門外撥老軍十人以守之，關公自居外宅。操引關公朝漢獻帝，帝命操加官，操封關公為偏將軍。公謝恩歸宅。<br />
　　操次日設大宴，會眾謀臣武士，以客禮待關公，延之於上坐。比及送回，以備綾錦百匹，金銀器皿俱全。關公都送與二嫂嫂。關公自到許昌，操待之甚厚：三日小宴，五日大宴；上馬一提金，下馬一提銀；及美女十人以侍之。雲長不能推托，將所賜美女盡送入內門，令服侍二嫂嫂；金銀器皿緞疋等件，遂逐一抄寫明白歸庫。公三日一次，於內門外躬身施禮，動問「二嫂嫂安樂否」。二夫人回問皇叔之事畢，「叔叔自便」，關公方敢退回。操知此事，愈加重待關公。公未嘗喜。<br />
　　一日，操見雲長所穿綠錦戰袍已舊，操度其身品，取異錦做戰袍一領賜之。雲長受之，穿於衣底，上用舊袍罩之。操笑曰：「雲長何故如此之儉？」公曰：「某非儉也。」操曰：「吾為漢相，豈無一錦袍與雲長？何以舊袍蔽之？不亦儉乎？」公曰：「舊袍乃劉皇叔所賜，常穿上如見兄顏，豈敢以丞相之新賜而忘兄之舊賜乎？故穿於上。」操歎曰：「真義士也！」雖然操口稱其義，心中不悅。雲長回府。<br />
　　次日，忽報：「內院二夫人哭倒地上，不知為何，請將軍速入。」雲長急整衣跪於門外，拜請二嫂嫂。甘、糜二夫人哭出，請雲長起來。畢竟如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
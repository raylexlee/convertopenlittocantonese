<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　龐統獻策取西川</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>龐統獻策取西川</font></h4>
			　　進言者乃西閬中巴人也，姓黃，名權，字公衡，見為劉璋府下主簿。璋問曰：「吾結好劉玄德為一家，汝何故出此言耶？」權諫曰：「某居西蜀，素知劉備久矣。斯人寬以待人，柔能克剛，英雄莫敵。曹操尚自寒心，其餘何足論也。斯人遠得士心，近得民望；兼有諸葛亮智謀，關、張英勇，趙雲、黃忠、魏延為羽翼。若召到蜀中，以部曲待之，則劉備安可伏低做小？若以客禮待之，則一國不容二主。若聽某言，則西蜀有泰山之安；若不聽某言，則主公有纍卵之危矣。張鬆昨日從荊州過，必與劉備同謀。可先斬張鬆，後絕劉備，則西蜀萬幸也。」璋曰：「若如此，張魯到來，何以拒之？」權曰：「不如閉境絕塞，深溝高壘，以待時清。」璋曰：「賊兵犯界，有燒眉之急；若待時清，此是慢計也。」璋不從，遂遣法正便行。又一人阻而諫曰：「不可！不可！」璋視之，乃帳前從事官王累也。累頓首而言曰：「主公今聽張鬆之說，自取其禍。」璋曰：「不然。吾結好劉玄德，實欲拒張魯也。」累曰：「張魯犯界，乃疥癬之疾；劉備入川，是心腹之大患也。況劉備世之梟雄，先事曹操，便思謀害；後從吳侯，便奪荊州。心術如此，安可同處？今召之，西川休矣！」璋叱曰：「再休亂道！玄德是我宗兄，他安肯有奪我基業之心也？」便教扶二人出。遂命法正便行。後有詩曰：<br />
　　四海鯨吞百戰秋，堪嗟季玉少機謀。當時若聽黃、王諫，安得西川屬那劉！<br />
　　法正離益州，徑取荊州，來見玄德。參拜已畢，呈上書信。玄德拆視之。書曰：<br />
　　族弟劉璋拜手致書於宗兄將軍麾下：久伏電譽，蜀道崎嶇，未及齎貢，甚切惶愧。璋聞「吉凶相救，患難相伏」，朋友尚然，況宗族乎？今張魯在北，旦夕興兵，侵犯璋界，甚不自安。專人謹奉尺書，上乞鈞聽。倘肯俯念宗族之親，援以手足之義，即日興師，剿滅狂寇，永為唇齒，自有重酬。書不盡言，專候車騎。建安十六年冬十二月，宗弟璋再拜奉書。<br />
　　玄德看畢大喜，設宴相待法正。玄德於筵上屏退左右，與正曰：「久仰孝直英名，張別駕多談盛德。今獲聽教，甚慰平生。」法正謝曰：「蜀中小吏，何足為道！蓋聞『馬逢伯樂而嘶，人遇知己而死』。張別駕昔日之言，將軍復有異乎？」玄德曰：「備一身寄客，未嘗不傷感而歎息。常思『鷦鷯尚存一枝，狡兔猶藏三穴』，況吾人乎？且蜀中乃豐餘之地，非不欲之，奈劉季玉同一宗室。」法正曰：「益州天府之國，非治亂之主，不可居也。今劉季玉不能用賢立事，剛無勇，柔過弱，此業不久必屬他人矣。今付與將軍，此機會不可錯失。豈不聞『逐兔先得』之語乎？將軍欲之，某當效死。」玄德拱手謝曰：「倘便天助，實出公之所賜也。暫請少歇，尚容商議。」當日席散，孔明鬆法正歸館舍。<br />
　　玄德尚自沉吟間。龐統不退，笑而言曰：「事有不決，疑惑其心者，愚人也。主公仁智高明，何太疑耶？」玄德問曰：「以公之言，當復如何？」統曰：「荊州荒殘，人物殫盡，東有孫權，北有曹操，難以得志。今益州戶口百萬，土廣財富，以為可資大業，而王霸誠足成也。幸張鬆、法正以為內助，此天賜也，何必疑惑哉？某故笑之。」玄德曰：「今與吾水火相敵者，曹操也。操以急，吾以寬；操以暴，吾以仁；操以譎，吾以忠；每與操相反，事乃可成耳。今以小利而失信義於天下，吾為此不忍也。」後史官看道這裡，作詩贊曰：<br />
　　累勸收川意已深，誰知玄德尚沉吟。不因小利忘仁義，便是當年堯、舜心。<br />
　　龐統答曰：「主公之言雖合天理，奈離亂之時，用兵爭強，固非一道也。若拘執於禮，寸步不行矣，宜從權變用之。且『兼弱攻昧』，五伯之常；『逆取順守』，古人所貴。若事定之後，報之以義，封為大國，何負於信？今日不取，終被他人取耳。歷代以來，多以權變得天下，用仁義以守之。主公熟思焉。」玄德拱手而謝曰：「金石之言，當銘肺腑。」於是遂請孔明同議起兵西行。孔明曰：「荊州重地，必須分兵守之。」玄德曰：「吾與龐士元、黃忠、魏延前去，軍師可與雲長、益德、子龍守之。」孔明應允了。次日，孔明總守荊州；關公拒襄陽要路，當青泥隘口；張飛領四郡巡江；趙雲屯江陵，鎮公安。玄德令黃忠為前部，魏延為後軍。玄德自與劉封、關平在中軍，馬步兵五萬起程。臨行，廖化引一軍來降。玄德教廖化輔佐雲長以拒曹操。<br />
　　是年冬月，引兵望西川進發。行不到數程，孟達接著，拜見玄德，說：「劉益州令某領兵四千，遠來迎接。」玄德使人入益州，先報劉璋。璋便發書，告報沿途州郡供給錢糧，動以萬計。璋自涪城，親接玄德，即下令準備車乘帳幔，旌旗鎧甲，並皆一新。主簿黃權忙入諫曰：「主公此去，必被劉備之害也。某食祿多年，不忍主公中他人奸計。望三思之！」張鬆曰：「黃權疏間宗族之義，滋長寇盜之威，實無益於主公。」璋大喝權曰：「吾意以決，汝何逆之！」權叩首碎破，流血滿面，近前口銜璋衣而諫。璋大怒，扯衣而起。權不放，頓落門牙兩個。璋叱左右推出黃權。權大哭而歸。<br />
　　璋欲行，以人叫曰：「黃公衡公衡，權之字也。直言不納，欲就死地耶！」伏於階前而諫。璋視之，乃建寧俞元人也，姓李，名恢，叩首諫曰：「竊聞『天子有爭臣七人，雖無道不失其天下；諸侯有爭臣五人，雖無道不失其國；大夫有爭臣三人，雖無道不失其家。士有爭友，則身不失於令名；父有爭之，則身不陷於不義』。黃公衡忠義之言，何不納之？若容劉備入川，是縱虎於山，將鹽點茶也，何能制之乎？」璋曰：「玄德是吾宗兄，安背親而向疏也？再言者斬！」叱左右推出李恢。張鬆曰：「今蜀中文官各顧妻子，不復與主公守關；諸將恃功驕傲，欲有外意。不得劉皇叔，則敵攻於外，民變於內，必敗之道也。」璋曰：「如公之言，深於吾有益也。」次日，上馬出榆橋門。前面人報：「廣陵王累，自用繩索倒弔於城門之上，以手持文，一手仗劍，口稱如諫不從，自割斷繩索，撞死於此地。」劉璋教取所執諫文以觀之。其文曰：<br />
　　益州從事臣廣陵王累，泣血懇告而言曰：昔古者，堯立取諫之鼓，舜置誹謗之木，食苦口之味，納逆耳之言。楚懷王會盟於武關，不聽屈原之言，囚於秦邦；吳夫差約會於黃池，不納子胥之諫，誘於越國。今主公輕離大郡，與劉備見於涪城，恐有去路而無回路矣。倘沐回心，斬張鬆於市曹，絕劉備之盟約，則蜀之老幼萬幸矣！主公之基業萬幸矣！惟垂察焉。<br />
　　劉璋觀畢，大怒而言曰：「吾與仁者之人相會，如親芝蘭，汝何數侮於吾耶！」王累大叫一聲「惜哉」，自割斷其索，撞死於地。後有詩曰：<br />
　　自古忠臣多喪亡，堪嗟王累諫劉璋。城門倒弔披肝膽，身死猶存姓字香。<br />
　　劉璋將三萬人馬，往涪城而來。後車乘裝載資糧錢帛一千餘倆，來接玄德。<br />
　　卻說玄德前軍已到墊江。所到之處，一者是西川供給之厚；二者是玄德號令嚴明，如有妄取百姓一物者斬之。於是所到之處，秋毫無犯。提老攜幼，滿路觀瞻，焚香禮拜。玄德皆撫慰之。忽張鬆遣心腹人見法正。正得書，知其意，來見龐統。正曰：「近張永年使密書到此，今於涪城相會，疾便可圖之，大事即定矣。機會切不可失。」統曰：「此意且不可言。待二劉相見了，方進言之。若預走泄，於中有變。」法正乃秘而不言矣。涪城離成都三百六十里。璋已到，使人迎接玄德。兩軍皆屯於涪江之上。玄德入城，與璋相見，各敘兄弟之情。講禮畢，備揮淚以訴漢朝宗族。筵散，各回寨中安歇。<br />
　　璋與眾官曰：「可笑黃權、王累等輩，不知宗兄之心，妄相猜疑。吾今日見之，真仁義之人也。吾得為外助，又何慮曹操、張魯耶？非張鬆則失此羽翼。」當夜，脫所穿綠袍，並黃金五百兩，令人往成都賜與張鬆。璋對眾官喜而言曰：「吾結好玄德，夜臥安矣。」時手下將佐劉璝音頹、泠苞音靈包。乃川中名將。此姓最稀。《春秋左傳》內有「周大夫泠州鳩」。張任、鄧賢這一般兒蜀中文官武將曰：「主公且休為喜。劉備心意難測，柔中有剛，難以度處。倘一時有變，未可量也。」璋笑曰：「汝等皆心術之人也。吾兄豈有外心哉！」遂歸帳中而宿。<br />
　　卻說玄德歸到寨中，龐統入諫曰：「主公今日席上見劉季玉動靜乎？」玄德曰：「季玉真誠，真吾弟也。」統曰：「季玉雖善，其劉璝、張任等各抱不平，睨視主公，中間吉凶未可保也。以統之計，莫若來日設宴，請劉季玉赴席；於壁衣中埋伏刀斧手一百人，主公擲杯為號，就筵上殺之；一擁入成都，刀不出鞘，弓不上弦，可坐而定也。」玄德曰：「季玉是吾同宗骨肉，誠心待我。更兼吾初到蜀中，恩信未立，若行此事，上天不容，下民亦怨矣。公之謀，雖霸者亦不為也。如此，則不義矣。」統曰：「非統所見如此，是法孝直得張鬆親書，所言事不宜遲，只在早晚可圖之。」法正入見曰：「某等非為自己，順天命也。」玄德曰：「劉季玉與吾同宗，不忍取之。」正曰：「明公差矣。若不如此，張魯與蜀有殺父之仇，其人必取也。今主公不可久住，當速圖之！切謂主公遠涉山川，驅馳士馬，既到此地，進則有功，退則無益。若執其狐疑之心，遷延日久，師老財廢。不但如此，又恐機謀一泄被他人所算，那時主公何處歸著？不如乘此天與之時，人歸之際，而出其不意，以立基業。誠有為之時，不可失也！」此時法正再三說玄德取蜀。不知玄德心下如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
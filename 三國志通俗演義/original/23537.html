<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮大哭周瑜</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮大哭周瑜</font></h4>
			　　卻說周瑜怒氣充滿肺腑，墜於地上，左右急救歸船。甦醒，忽有人傳報，說玄德、孔明在前山頂飲酒取樂。瑜大怒，咬牙切恨而言曰：「你道我取不得西川，吾誓取之！」正恨間，人報吳侯遣宗弟孫瑜到。瑜字仲異，乃孫權叔父孫靜之子。周瑜接入，盡言其事。孫瑜答曰：「吾奉兄命，助都督一臂之力。」遂令催前軍行。兵至巴丘，人報上流有軍，截住水路，乃劉封、關平也。周瑜大怒。忽又人報孔明遣人送書至。周瑜拆封視之。書曰：<br />
　　漢軍師中郎將諸葛亮致書於大都督公謹先生麾下：亮自柴桑一別，至今戀戀不忘。聞足下欲取西川，亮以為必不可也。益州民強士險，劉璋闇弱，足可以自守。今欲舉師遠征，轉運萬里，欲收全功，雖吳起不能定其規，孫武不能善其後也。操雖有無君之心，而有奉主之名，或有愚人見操失利於赤壁，無復興遠伐之志矣。今操三分天下有其二，欲飲馬於滄海，觀兵於吳會，安肯坐守中原而老王師乎？今孫將軍興兵遠征，非長計也。倘操兵一至，江南齏粉矣！不忍坐視，特此告知。幸垂照鑒。<br />
　　周瑜覽畢，長歎一聲，喚左右取紙筆，作書上吳侯。乃聚眾將曰：「吾非不欲盡忠報國，奈何天命絕矣。汝等善事吳候，共成大事。」言訖，昏絕。徐徐又醒，仰天大歎曰：「既生瑜，而何生亮！」連叫數聲而亡。壽三十六歲。時建安十五年冬十二月初三日也。<br />
　　後史官有廟贊曰：<br />
　　慷慨知音律，風流有紀綱。氣能吞漢國，力欲展吳邦。<br />
　　擎天白玉柱，架海紫金粱。三分誇俊傑，四海識周郎。<br />
　　後宋賢弔周瑜詩曰：<br />
　　赤壁遺蹤跡，青春有政聲。胸謀如管仲，風味似陳平。<br />
　　曾謁三千斛，常驅十萬兵。巴丘天命盡，誰不痛傷情？<br />
　　又范石湖先生弔周勒詩曰：<br />
　　年少曾將社稷扶，三分獨數一周瑜。世間豪傑英雄士，江左風流美丈夫。<br />
　　功跡巍巍齊北斗，聲名烈烈震東吳。青春年紀歸黃壤，提起教人轉歎吁。<br />
　　又武成廟史臣贊曰：<br />
　　美哉公謹，問世而生。於吳定霸，與魏爭衡。<br />
　　烏林破敵，赤壁陳兵。所以玄德，謂瑜世英！<br />
　　將傳詩曰：<br />
　　赤壁功成一戰勞，威名實可振劉曹。蚊龍不是池中物，三復周郎還慮高。<br />
　　又《詠史》詩曰：<br />
　　師行赤壁拒曹公，戰艦無非用火攻。因備置吳功蓋世，小橋風月屬詩翁。<br />
　　林邁《赤壁懷古》詩曰：<br />
　　武昌夏口弔周郎，兩岸春風起綠楊。上竟霸圖何日在？追思塵跡事難忘。<br />
　　吳宮花草埋幽徑，魏國山河遠夕陽。千古吟翁哀瘦馬，詩成吟詠轉淒涼。<br />
　　周瑜停葬於巴丘。眾將將所遺書緘，遣人齎上，飛報吳候孫權。權聽得瑜死，哭絕於地。魯肅等救醒。拆書視之，方知是薦魯肅代瑜領兵之事。書曰：<br />
　　瑜伏楮泣血頓首百拜，敢書於主君明公麾下：竊以凡才，昔受討逆殊特之遇，委以心腹，遂荷榮任，統御兵馬，志執鞭弭，自效戎行。先定巴、蜀，次取襄陽，憑賴威靈，事在掌握。至以不謹，忽有暴疾，昨自醫療，日加無益。人生有死，修短命矣，誠不足惜，但恨微志未展，不復奉教命耳。方今曹公在北，疆場未靜；劉備寄寓，有似養虎，天下之事，而未知終始，此朝士旰食之秋，至尊垂慮之日也。魯肅忠烈，臨事不苟，可以代瑜之任。人之將死，其言也善，倘或言有可採，瑜死不朽矣。臨楮不勝痛切之至。建安十五年冬十二月朔日上書。<br />
　　孫權覽畢，大慟而歎曰「公謹有王佐之才，今乃忽短命，孤何賴哉！」言畢，又哭曰：「既公謹臨危而獨保魯肅，孤何不從也。」隨即使遣魯肅為都督，總統兵馬；便教「發靈柩回，孤當自接於半路」。<br />
　　卻說孔明未知瑜喪於巴丘，夜觀天文，見將星墜地，乃笑曰：「周瑜死矣。」至曉，卻白於玄德。玄德使人探之，果然死矣。玄德問孔明曰：「周瑜既死，還當如何？」孔明曰：「代瑜領兵者，必魯肅也。亮觀星象，將星聚於東方。亮以弔喪為由，就尋賢士佐助主公。」玄德曰：「懼吳中將士加害於先生。」孔明曰：「瑜在之日，亮猶不懼，何愁下者乎？」乃與趙雲引五百軍，具祭禮，下船來與周瑜弔喪。於路探聽人報孫權已令魯肅領兵，權扶柩回柴桑做好事。孔明徑至柴桑，人報魯肅「劉皇叔遣孔明來，與周都督弔喪。」肅乃接入相見，禮畢。周瑜部將皆欲殺之，因見子龍帶劍相隨，不敢下手。孔明教設祭物於靈前，親自奠酒、跪於地上而讀祭文曰：<br />
　　嗚呼公謹，不幸夭亡！修短故天，人非不傷？我君實愛，酹酒一觴；君其有靈，享我蒸嘗！弔君幼學，以交伯符，尚義疏財，讓舍以居。弔君弱冠，際會風雲；定建霸業，割據江南。弔君壯力，遠鎮巴丘；景升懷慮，討虜無憂。弔君豐度，佳配小橋；漢相之婿，不愧當朝。弔君氣概，主不納質；始不垂翅，終能奮翼。弔君鄱陽，蔣乾來說；府皆納舌，事主終濟。弔君弘才，文武籌略；邇邇小子，心寒膽落。昭君凜凜，公獨諤諤；音惡。張昭欲降曹，獨周瑜不肯耳。火攻破敵，挽強為弱。想君當年，雄資英發；哭君早逝，俯地流血。忠義之心，英靈之氣；命終三紀，名垂百世。哀君情切，愁腸千結；惟我肝膽，悲無斷絕！昊天昏暗，三軍愴然；主已哀泣，更皆淚漣。亮也不才，丐計求謀，助吳拒曹，輔漢安劉。掎角之援，首尾相儔，若存若亡，何慮何憂？嗚呼公謹！生死永別！樸守其真，冥冥寂滅。魂如有靈，以鑒我心：從此天下，再無知音！嗚呼痛哉！尚享。<br />
　　孔明祭畢，伏地而哭，淚如湧泉，哀慟不已。三軍眾將皆自言曰：「人盡道公謹與孔明不睦，觀此祭奠之情，人皆虛言也。」魯肅見孔明如此悲切，亦為傷感，自思曰：「乃公謹量窄，自取死耳。」因此再三敬勸孔明。後人有詩歎曰：<br />
　　龍臥南陽睡未醒，又添列曜下舒城。蒼天既以生公謹，塵世何須出孔明？<br />
　　一幅祭文追往事，三杯酹酒訴交情。從前霸業歸先主，猶有吞吳志不平。<br />
　　孔明辭魯肅等回，卻欲下船，一人道袍竹冠，皂縧素履，一手揪住孔明，大笑曰：「汝氣死周郎，卻來弔孝，此是明欺東吳皆土木偶人耳！」掣所佩劍，要殺孔明。未知性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
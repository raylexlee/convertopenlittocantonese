<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　許褚大戰馬孟起</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>許褚大戰馬孟起</font></h4>
			　　當夜兩兵混戰，直到天明，各自收兵。馬超收兵屯於渭口，日夜分兵前去攻擊。曹操在渭河內，將船筏鎖鍊，作浮橋三條，接連南岸。曹仁軍馬兩邊夾河，欲立營寨，旋伐樹木，立起寨柵，將糧草車輛穿連，以為屏障。人暗報與馬超，將軍士各挾草一束，帶火種去燒操車。馬超、韓遂互換打旗，南北兩岸並力殺到寨前，堆積草把，放起烈火。操兵抵敵不住，棄寨而走。車乘、浮橋，盡被燒燬。西涼兵大勝，截住渭河。曹操為立不起營寨，心中憂懼。謀士荀攸曰：「可取渭水中沙土築作土城，可以堅守。」操撥三萬軍擔土築城。馬超聞之，差龐德、馬岱各引五百馬軍，往來衝突；更兼沙土不實，築起便倒，操無計可施。時遇九月盡間，天氣暴冷，彤雲密布，連日不開。因此兩軍罷戰。<br />
　　卻說曹操在寨中納悶。忽人報曰：「有一老丈來見丞相，陳說方略。」操請入，看其人上長下短，鶴骨鬆姿。問之，乃京兆人也，隱居終南山，姓婁，名子伯，道號「夢梅居士」。操以客禮待之。子伯曰：「知丞相跨渭安營久矣，何不乘時而謀之？」操曰：「沙土之地，築壘不成。隱士有何良策？願賜教焉。」子伯曰：「丞相用兵如神，豈不知天時乎？連日陰雲布合，朔風起，必大凍矣。風起後，卻驅兵潑水，比及天明，城可就矣。」操大悟，拜謝子伯，欲留重賞。子伯竟不受而去。<br />
　　是夜，北風大作。操盡驅兵士擔土潑水，為無盛水之具，作縑囊盛水澆之，隨築隨凍。比及平明，水沙凍緊，城牆已完。人報馬超，超領兵觀之，大驚，疑有神助。次日，集大軍鳴鼓而進。操得營寨，心中大喜，遂自乘馬出營，止有許褚一人後隨。操揚鞭大呼曰：「孟德單騎至此，請馬超出來答話。」超自乘馬挺槍而出。操曰：「汝欺吾營寨不成，今一夜天已築就，何不早順歸降，不失封侯之位。」馬超甚恨曹操，意欲突前擒之，見操後一人，睜圓怪眼，手提鋼刀，勒馬而立。超疑是許褚，乃揚鞭而問曰：「聞汝軍中有虎侯者，安在？」不稱「虎癡」，而稱虎侯者，美稱也。操答曰：「吾有虎癡許褚，豈憚天下草寇耶？」超大怒。許褚提刀大呼曰：「吾乃譙郡許褚也！」目射神光，威風抖擻。超懼之而不敢動，乃勒馬回。操亦引許褚回寨。兩軍觀之，無不駭然。操與諸將曰：「賊亦知仲康乃虎侯也！」自此得名。後有詩曰：<br />
　　凜凜威風鎮九州，當年許褚果如虎。只因孟起軍前見，天下從茲播虎侯。<br />
　　許褚曰：「某來日必擒馬超！」操曰：「超極英勇，不可輕敵。」褚曰：「某誓死戰！」即時使人下戰書，雲虎侯單搦馬超，來日決戰。超在寨中與韓遂商議，忽接得戰書，超大怒曰：「何敢如此相欺耶！」即批次日誓殺「虎癡」。不稱虎侯，而稱「虎癡」者，貶之也。<br />
　　次日，兩軍出營，布成陣勢，超分龐德為左翼，馬岱為右翼，韓遂押中軍。超挺槍縱馬立於陣前，高叫：「虎癡快出，共決一死戰！」當日曹操在門旗下，回顧眾將曰：「馬超不減呂布之勇！」言未絕，許褚拍馬舞刀而出，與馬超大戰一百餘合，勝負未分。馬匹困乏，各回軍中，俱換馬匹，又出陣前。兩馬又鬥一百餘合，不分勝負。許褚性起，飛回陣中，卸了盔甲，渾身筋突，赤體提刀，翻身上馬，來與馬超決戰雌雄。兩軍大駭。又鬥到三十餘合，褚奮威舉刀，便砍馬超。超閃過，一槍望褚心窩刺來，被褚亦閃過，將槍挾住，便棄刀。兩個在馬上奪槍。許諸力大，一聲響，絕斷槍桿，各拿半節在馬上亂打。操恐褚有失，遂令夏侯淵、曹洪兩將齊出夾攻。龐德、馬岱見操將亂出，兩翼鐵騎橫衝直撞，混殺一處。操兵大亂。許褚臂中兩箭，諸將慌退入寨。馬超直殺到壕邊，操兵折傷大半。操令堅閉休出。馬超回至渭口，與韓遂曰：「吾見惡戰者總不如許褚，真『虎癡』也！」<br />
　　卻說曹操料馬超自覺氣驕，可以行計，密使人令徐晃、朱靈盡渡河西結營，前後夾攻。操於城上望見馬超引數百騎直臨寨前，往來如飛。操觀良久，擲兜鍪於地曰：「馬兒不死，吾無葬地矣！」夏侯淵聽了，心中氣塞，厲聲曰：「吾寧死於此地，誓滅馬賊而回！」遂引本部千百人，大開寨門，直趕去。操急止不住，只恐有失，慌自上馬，前來接應。馬超見追兵至，乃將前軍作後隊，後隊作先鋒，一字兒擺開。夏侯淵到，馬超接往廝殺。超於亂軍中遙見曹操，就撇了夏侯淵，直取曹操。操大驚，撥馬迸星而走。曹兵大亂。<br />
　　正追之際，忽報操有一軍已在河西下了營寨。超無心追趕，急收軍回寨，與韓遂商議，言：「操兵乘虛已渡河西，吾軍前後受敵，如之奈何？」部將李堪曰：「不如割地請和，兩邊各罷兵。捱過冬天，到春暖別生計策。」韓遂曰：「李堪之言最善，可從之。」超猶豫未決。楊秋、侯選皆勸求和。於是遂遣楊秋為使，直往操寨下書，言韓遂、馬超願割地請和，各無侵犯。操曰：「汝且回寨，吾來日使人回報。」楊秋辭操而退。賈詡入見操曰：「丞相主意若何？」操曰：「汝所見若何？」詡曰：「兵不厭詐，可偽許之。次後用間諜計，令韓、馬相疑，一鼓而可破也。」操頓足而大喜曰：「天下高見，必多相合。文和之謀，文和，詡之表字。吾心腹之事也。」於是遣人回書，言：「待吾徐徐退兵，還汝河西之地。」操一面教搭起浮橋，作退軍之意。馬超得書，與韓遂曰：「曹操雖然許和，奸雄難測。倘不準備，反受其制。超與叔父分輪調兵，今日叔父向操，超向徐晃；明日超向操，叔向徐晃：兩下提備，以防其詐。」遂依計所行。<br />
　　早有人報與曹操。操顧賈詡曰：「吾大事濟矣！」問：「來日是誰合在我這邊？」人報曰：「韓遂。」次日，操引眾將出營，擺佈戈戟十重，左右圍繞。操獨顯一騎於中央。西涼之兵有不識操者，皆出陣觀看。前後重沓，動以萬計。操跨寶馬而出，高叫曰：「汝諸軍欲觀曹公耶？吾亦猶人也，非有四目兩口，但多智謀耳！」諸軍皆有懼色。操使人過陣對韓遂曰：「丞相謹請單騎會話。」遂即出陣，見操並無甲仗，亦棄衣甲，輕服匹馬而出。二人馬頭相交，各按轡對語。操曰：「吾與將軍之父，同舉孝廉，吾常以叔事之。吾亦與公同登仕路，不覺有年矣。將軍今年妙齡幾何？」韓遂答曰：「四十歲矣。」操曰：「往日京師皆青春年少，遨遊勝景，何期又中旬矣！安得天下清平共樂耶！」只把舊事細說，並不提起軍情。說罷，轉背大笑。相談有一個時辰，二人欣喜而別，各自歸寨。早有陣前一卒來報馬超。超忙來問韓遂曰：「今日曹操陣前所言何事？」遂曰：「只訴京師舊事耳。」超曰：「安得不言軍務乎？」遂曰：「曹公不言，吾何言之？」超心甚疑，不言而退。<br />
　　卻說曹操回寨，與賈詡曰：「公知陣前之意否？」詡曰：「此意雖妙，未足間二人為仇。某有一策，令韓、馬自相仇殺矣。」操求其計。未知若何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
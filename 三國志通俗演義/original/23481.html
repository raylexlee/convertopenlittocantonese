<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孫策怒斬於神仙</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孫策怒斬於神仙</font></h4>
			　　卻說孫策自霸江東，兵糧足備。因建安四年冬，為襲取廬江，收複數郡，破黃祖，敗劉勛，豫章太守華歆降。後聲勢大振，遂遣張紘前往許都上表。其表曰：<br />
　　臣討黃祖，以十二月八日到祖所屯沙羨縣。劉表遣將助祖，並來趣臣。臣以十一日平旦，部所領江夏太守、行建威中郎將周瑜，領桂陽太守、行徵虜中郎將呂范，領零陵太守、行蕩寇中郎將程普，行奉業校尉孫權，行先登校尉韓當，行武鋒校尉黃蓋等，同時俱進，身跨馬擽音力陣，手擊急鼓，以齊戰勢。吏士奮激，踴躍百倍；心精意果，各競用命。越度重塹，迅疾若飛。火放上風，兵激煙下；弓弩並發，流矢雨集。日加辰時，祖乃潰漫。鋒刃所戳，歘火所焚，前無生寇，惟祖並出。獲其妻息男女七人，斬虎郎韓晞已下二萬餘級。其赴水溺死者，一萬餘口。獲船大小六千餘艘，財物如山積。雖表未擒，祖宿狡猾，為表心腹，出作爪牙。表之鴟張，以祖氣息。而祖家屬部曲，掃地無餘。表孤特之虜，成鬼行屍。誠皆聖朝神武遠振，臣討有罪，得效微勤。謹具表上奏以聞，伏望天覽。<br />
　　此表乃破黃祖始末，不必重說。<br />
　　曹操知孫策強盛，乃歎曰：「獅兒難與爭鋒也！」遂以曹仁之女配策小兄弟孫匡，由是結親。留張紘在許昌。孫策此時欲為大司馬，曹操不許。策甚恨之，常有襲許都之心。吳郡太守許貢，暗遣使上表於漢帝。其表之略曰：<br />
　　孫策驍勇，與項籍相似。宜加貴寵，可召還京邑。若被詔，不得不還；若放於外，必作世患。當速制之！<br />
　　許貢使人渡江，被把江守將所獲，解赴孫策處。策觀表大怒，遂請許貢說話。孫策責之曰：「汝欲送吾於死地，何也？」貢答曰：「貢無此意。」策出表視之，貢無言可對。策遂命武士絞殺之。貢家小盡皆逃散。有家客三人，要與許貢報仇，恨無其便。<br />
　　孫策專好遊獵，一日，引軍會獵於丹徒之西山中，趕起群鹿，各爭趕射。策騎五花馬，急快飛走，上山如登平地。正趕之間，忽見道傍三人持槍帶弓，立於竹〔竺二換條〕之內。策勒住馬問曰：「汝等何人？」答曰：「乃韓當軍士，在此射鹿。」策方舉轡而行，一人拈槍望策左腿便搠。孫策大喝，急取所佩之劍就馬上砍去，劍舉忽墜，止存劍靶在手。一人拈弓搭箭，射中孫策面頰。策就拔下面上箭，取寶雕弓回射，放箭之人應弦而倒。二人舉槍向策身上亂搠，大叫曰：「我等是許貢家客，特來與主人報仇！」策別無器械，馬上以弓打之。二人死戰不退。策身被數槍，馬亦帶傷，正危急之中，程普引數騎至，將許貢家客三人砍為肉泥。看孫策時，血流滿面，此傷至重，用刀割袍勒之，救回吳會養病。<br />
　　尋華陀時，已往中原去了，止有徒弟在吳，命以治療，敷貼藥餌。醫者言曰：「此箭頭上有藥，毒已入骨。可將息一百日，勿得妄動。若怒氣衝激，其瘡難治。」<br />
　　孫策為人，平生性如烈火，恨不得三日無事。將息到二十餘日，忽聞許昌有人來，策急喚而問之。來人曰：「曹反懼怕主公，乃長歎曰：『獅兒難與爭鋒也！』」策乃笑，又問曰：「操帳下謀士皆懼吾否？」來人曰：「惟有郭嘉不服主公。」策應聲問曰：「嘉曾有何話說？」來人不敢言。策怒，欲殺之。來人只得從實告之曰：「郭嘉對曹丞相言，說孫策不足懼也：輕而無備，雖有百萬之眾，安敢橫行中原。說主公性急少謀，乃匹夫之勇；倘有一刺客起，便為強暴之鬼耳。他日必死於小人之手。」策聽之，大怒曰：「匹夫安敢料吾！射吾者，必曹之謀也！吾誓取許昌，以迎漢帝！」不待瘡可，便出議事。張昭諫曰：「醫者令主公百日休動，何故因一時之忿，自輕千金之軀？」策曰：「匹夫料我，吾實難容！誓取中原，以彰英雄！」昭曰：「待主公瘡可而議之，未為晚矣。」<br />
　　正話間，忽值袁紹使命陳震至，言欲結為外應，南北攻曹，共分天下。策心甚喜，於城門樓上會集諸將，管待陳震。<br />
　　正飲酒之間，忽見諸將互相耳語，紛紛下樓。策怪而問之，左右答曰：「有神仙於吉從樓下過，諸將皆往拜之。」策起身凴欄觀望，見一道人，約身長有八尺，鬚髮蒼白，面似桃花，身披飛雲鶴氅，手執過頭藜杖，立於當道。上至孫策部下諸將，下至城中百姓男女，皆焚香伏道而拜之。策大怒曰：「此妖人也，與吾擒來！」左右告曰：「此人寓居東方，往來吳會，有道院在城外，每夜靜坐，日則焚香講道，普施符水，救人萬病，無不有驗。當世呼為『神仙』，乃江東之福神也，當致敬之。」策怒日：「汝等敢違吾令！」便欲掣劍。<br />
　　左右不得已，走下樓去，推於吉上樓。策叱之曰：「狂夫怎敢扇惑人心耶？」於吉答曰：「貧道乃瑯琊宮崇詣闕上師，順帝朝曾入山中採藥，得神書於陽曲泉水上，皆白素朱書，號曰『太平清領道』，凡百餘卷，皆治人疾病方術，名之曰『禁咒科』。禁咒科，一名『祝由科』，醫家十三科內有此一科。貧道得之，惟務代天宣化，普救萬人，未曾取毫釐之物，安得扇惑明公之軍心？」策曰：「汝毫末不敢取於人，飲食衣服從何而得？汝即黃巾賊張角之徒，今不誅，必為國患！」叱左右斬之。張昭諫曰：「於道人在江東數十年，並無過失，不可殺之，恐失民望。」策曰：「此等山野村夫，吾試寶劍，何異屠豬狗耳！」眾官苦諫。策恨未消，命枷鎖下獄囚之。<br />
　　眾官皆散，各令妻女入告吳國太夫人。夫人喚孫策入後堂，言曰：「我聞汝將於先生下於縲紲。此人多曾助軍昭福，醫護將士，不可殺之。」策曰：「此人乃妖妄之人，能以妖術惑眾人之心，遂使諸將不復相顧君臣之禮，盡皆下樓拜之，掌賓者禁之不住。此等人與張角無異，不可不除也！」吳夫人再三勸之，策曰：「願母親勿聽女流之言，兒自有區處。」<br />
　　策出，急喚獄吏取於吉出獄來。獄吏皆敬仰，在牢中盡去枷鎖，事之如父母。策使人去看時，旋帶枷鎖而出。策大怒，盡殺獄吏，仍將於吉杻手下獄。張昭等數十人連名作狀，乞保於吉。策曰：「汝皆讀書之人，何不達禮？昔曰南陽張津為漢交州刺史，舍前聖典訓，廢漢家法律，常著絳帕裹頭，鼓瑟焚香，誦邪俗道書，自稱以助出軍之威，後被南夷所殺。此等甚是無益，諸君自未悟耳。今此子已在鬼錄，勿使空費紙筆也。吾必殺之！」<br />
　　呂范進曰：「某素知於先生能祈風禱雨。方今天旱，何不令求雨以償其罪？」策曰：「我且看此妖人若何。」眾皆保之。獄中取出，開了枷鎖，令求甘雨，以救萬民。於吉即沐浴更衣，辭眾將曰：「吾求三尺甘雨，救萬民，吾終不免一死。」諸將曰：「若有應驗，主公必敬也。」於吉曰：「氣數至此，但不能逃。」於吉乃取繩自縛，曝於日中。策曰：「若午時無雨，即焚死於此處。」先令人搬運乾柴，堆積於市。忽然狂風就起。百姓看者，何止千萬，填溝塞衢。孫策於鼓樓上望之，狂風起處，西北雲生。頃然天心四下，陰霧漸合。候吏報曰：「午時三刻。」策曰：「空有陰雲，而無甘雨，正是妖人也！」叱左右將於吉扛上柴棚，四下舉火，燄隨風起。忽有黑煙一道衝上空中，一聲響亮，雷電齊發，空中大雨如注。頃刻之間，街市成河，谿澗皆滿，從午時下到未時，平地水深三尺。於吉仰臥在柴棚之上，大喝一聲，雲收雨住，復見太陽。眾官親自將於吉扶下柴棚，解去繩索，便請孫策禮之。<br />
　　策乘轎至通衢，見眾官皆羅拜於水中，不顧衣服。策大怒曰：「雨乃天地之定數，妖人偶遇其便。吾手下之人皆心腹之士，此為禍之端也！」掣寶劍令左右斬之。眾官力諫，策曰：「汝等皆欲隨從於吉造反耶？」眾皆默然。急叱手下武士，一刀砍頭落地。只見一道青氣，投東北去了。策怒，將於吉屍號令於市，以正妖妄之罪。<br />
　　是夜風雨交作，及曉不見於吉屍首。遂報與孫策。策怒，欲殺守屍軍士。忽見堂前陰雲中，於吉足步而來。孫策取劍斬之，忽然昏倒。未知性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
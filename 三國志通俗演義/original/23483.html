<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹操官渡戰袁紹</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹操官渡戰袁紹</font></h4>
			　　卻說袁紹起兵五十餘萬，望官渡進發官渡在鄭州中牟縣北。夏侯惇發書告急。曹操急引文武等官，盡數起兵，得七萬人，投官渡來迎敵，留荀彧守許都。<br />
　　先說袁紹兵將臨發，田豐又上言曰：「各宜守待，以候天時；若妄興兵，必有大禍。」逢紀譖曰：「主公興仁義之師，田豐出不利之語！」紹遂欲斬之，眾官告免。紹教枷杻送獄，恨曰：「待吾破了曹操，明正其罪！」<br />
　　催軍進發，旌旗蔽野，刀劍如林。行至陽武地名下寨。沮授諫曰：「北軍雖眾，而勇猛不及南軍；南軍雖精，而糧草不如北廣。南軍無糧，利在速戰；北軍有靠，宜且緩守。若能曠以日月，則南軍不戰自敗矣。」紹怒曰：「田豐慢我軍心，吾已囚之，回日必斬。汝又敢又如此也！」叱左右：「鎖禁軍中，待吾破曹之後，與田豐一體問罪！」紹前後續添大軍七十五萬，東西南北安營，周圍連絡九十餘里。<br />
　　細作探知虛實，報到官渡。操軍新至，聞知皆懼。曹操與謀士商議，荀攸曰：「北軍雖多，不足懼也。吾南軍皆精銳之士，無不一當十。但利在急戰。若遷延日月，糧草不敷，軍必散矣。」操曰：「此言正合吾機。」<br />
　　傳令點將校，搖旗鼓噪而進。北軍分一半來迎。兩陣相會，排成陣勢，殺氣遮天，征塵蔽日。北軍中審配教撥弩手一萬人，伏於兩翼；弓箭手馬軍五千，伏於門旗內，約定炮響齊發。北軍中畫鼓三通，袁紹金盔金甲，錦袍玉帶，立馬陣前；兩掖下大將，張郃、高覽、韓猛、淳於瓊等。旌旗節鉞，甚是嚴整。大叫：「請曹操答話！」南軍內，門旗開處，曹操出馬，左右擺列許諸、張遼、徐晃、李典、於禁、樂進等諸將，各持兵器，勒馬聽使。曹操以鞭指袁紹曰：「吾於天子之前，請奏汝為大將軍，總督山後諸郡，何故數次欲反亂耶？」紹怒曰：「汝托名漢相，實為漢賊！罪惡彌天，甚如王莽、董卓，尚敢誣人造反耶！」操曰：「吾今奉詔討汝！」紹曰：「吾奉衣帶詔討奸賊！」操怒，使張遼出馬。張邰來迎。二將於陣前鬥到四五十合，不分勝敗。曹操暗暗稱奇。許褚忿怒揮刀，縱馬直出。高覽挺槍來迎。四員將未見輸贏。曹操陣內夏侯惇、曹洪，各引一千軍，兩脅齊攻，衝北軍陣。審配在將台上看見曹軍來衝陣，放起號炮，兩下弩箭齊發，中軍內弓箭手都擁出前面亂射。曹軍如何抵擋，望南急走。袁紹驅兵掩殺。曹軍大敗，盡退官渡去訖。<br />
　　袁紹移軍，逼近官渡下寨。審配言曰：「可撥兵十萬去守官渡，就曹操寨邊築起土山，令軍人下視寨中放箭，操必棄此去，若得此隘口，許昌可得矣。」紹乃從之，於各寨內選調有力軍人，用鐵鍬土擔，齊來曹操寨邊，壘土成山。原來官渡寨柵，如城一般周圍築三十餘里廣闊，傍有河、後有山為之險要，因此難行。曹操見袁軍壘土山，張遼、許褚皆要出城衝突，被審配弓弩手當住咽喉要路，不能前進。十日之內，築成土山五十座，上立高櫓即雲梯也，分撥一半弓弩手於其上，以亂箭射之。曹軍大懼，皆頂牌遮箭守禦。一聲梆子響處，矢下如雨，皆蒙楯音盾伏地，楯，即遮箭牌也。寨中亂竄。寨外北軍吶喊而笑。<br />
　　曹公見軍慌亂，請謀士求計。劉曄進曰：「可作『發石車』以破之。」操急令曄進模樣，連夜造「發石車」數百乘，分佈營牆之內，正對土山上雲梯。候弓箭手在上放箭時，營內一齊拽動石車，車上勢大，炮石飛空，亂打雲梯。打中雲梯，人無躲處，弓箭手死者無數。北軍皆號其車曰為「霹靂車」。由是北軍不敢登高窺望。<br />
　　審配又獻一計，令軍人用鐵鍬暗打地道，直透曹營，號為「掘子軍」。曹軍營中遙望見山後又掘土坑，操又問於劉曄。曄曰：「此是北軍明不能攻取，其暗掘伏道，必透營而入。」操曰：「何以御之？」曄曰：「繞營內可掘長塹，伏道必無用也。」操連夜差軍掘塹，伏道到塹邊，果不能入，空費了許多軍力。<br />
　　操守官渡，自八月起，至九月終，紹軍不退。操軍馬疲乏，糧草缺少，意欲棄官渡，回許昌。持疑未決，乃作書遣人來許昌求荀彧。荀彧書呈報之。書曰：<br />
　　奉承鈞命，使決進退之疑。愚意論袁紹，悉將其眾聚於官渡，欲與明公決勝敗。公以至弱當至強，若不能制，必為所乘，是天下之大機也。且紹乃布衣之雄耳，能聚人而不能用。伏以公之神武明哲，而輔以大順，何向而不濟！今軍食雖少，未若楚、漢在滎陽、成皋間也。是時劉、項莫肯先退，先退者則勢屈也。公以十分居一之眾，畫地而守之，扼其喉而不得進，已半年矣。情見勢竭，必將有變，此用奇之時，不可失也。區區拙見，盡竭忠誠，惟明公裁察焉。<br />
　　曹操得書大喜，令將士各效勇力守之。<br />
　　紹軍約退二十餘里。操遣將出營巡哨，有徐晃部將史渙獲得北軍，問其動靜，答曰：「早晚大將韓猛運糧軍前接濟，先令我等探路。」徐晃捉其人見曹操，言運糧事。荀攸曰：「韓猛倚仗匹夫之勇，卒見輕敵。若遣一人，引輕騎數千，半路擊之，可斷其糧，紹軍自亂矣。」操曰：「誰可往？」攸曰：「只徐晃足可敵也。」操差徐晃將帶史渙並火具先出，許褚、張遼救應，六千兵分兩隊行。<br />
　　當夜，韓猛押送糧車數千輛，來奔紹寨。正走之間，山峪內徐晃、史渙三千軍出截。韓猛飛馬來戰徐晃。兩騎才交，史渙殺散人夫，放火燒糧車。韓猛抵敵不住，撥回馬走。徐晃催軍盡燒輜重。袁紹軍望見西北上火起，敗軍報來：「有人劫了糧草！」紹急遣張邰、高覽去截大路。徐晃燒了糧回，正撞見張邰、高覽人馬攔住。卻欲交鋒，背後張遼、許諸軍到。兩下夾攻，殺散北軍，四將合兵一處，回還官渡寨中。曹操大喜，賞勞了當，分出一軍於寨外結營，為掎角之勢。<br />
　　卻說袁紹敗兵救得些小糧食回還，紹大怒，欲斬韓猛，眾官勸免，打為小軍。審配曰：「糧食乃軍家之重事，不可不用心。烏巢乃屯糧草之處，必須得重兵守之。」袁紹曰：「吾籌策以定。汝可回鄴郡監督糧斛，休教軍士缺乏。汝便速往。」審配日：「軍機至重，不可忽也。」紹曰：「吾行兵二十年，非不能也。汝當蕭何之重任，亦非小可，休教吾費心。」審配辭去。袁紹遣大將淳於瓊，部領督將眭元進、騎督韓莒子、呂威璜、趙睿等，引軍二萬，去守烏巢屯糧之所。淳於瓊，字仲簡，平生好酒性剛，軍士多畏之；自至烏巢，以為閒逸之地，終日與諸將聚飲。<br />
　　卻說曹操軍糧將盡，急發使往許昌，教荀彧、任峻措辦糧食，星夜火速解赴軍前接濟。使命出寨，行不三十里，被北軍抄掠，捉見謀士許攸。攸字子遠，南陽人也。為人多傲，酷嗜財帛。少時曾與曹操為友，此時攸在紹處為謀士，徑取操書來見袁紹。紹問有何事，攸曰：「曹操起軍馬，盡屯官渡，與我軍相拒，許昌必然空虛。若分輕騎，星夜掩襲許昌，而許昌可拔也，則奉迎天子以討曹操，操可擒也。如其未潰，首尾相攻，必破之矣。今操糧食已盡，正可乘時兩路擊之。」紹曰：「曹操詭計極多，此書乃誘敵之謀也。」紹不聽。攸頓首言曰：「今若不取，必為虜矣！」正勸紹舉兵之際，忽有人自鄴郡來，呈上審配書，先說運糧事；後盡皆言許攸在冀州時取受民間財物，濫令子姪輩多科稅，糧入己，盡皆收下獄中鞠問，俱皆招認明白。紹覽畢，大怒曰：「濫行匹夫，尚有面目於吾前獻計也！吾知汝與曹阿瞞有舊，想是受他金帛，與他行計，啜賺吾軍耶？本欲便斬汝首，反道吾不能容物，權且寄頭在項！」大喝一聲乃退。<br />
　　許攸仰天長歎曰：「忠言逆耳，豎子不納！吾子姪已遭審配之害，吾有何面目見天下之人乎！」欲拔劍自刎，左右奪劍而勸曰：「主人何故自死耶？袁紹非治世之人，不納直言，久後必為曹操之擒。主既與曹公有舊，何不背暗投明，以避袁紹之害？」只這兩句言語，點醒許攸來投曹操。單主袁紹合休，有胡曾詩曰：<br />
　　本初屈指定中華，官渡相持勒虎牙。<br />
　　若使許攸財用足，山河爭得屬曹家？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
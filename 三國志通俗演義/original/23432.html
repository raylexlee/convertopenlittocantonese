<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　董卓議立陳留王</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>董卓議立陳留王</font></h4>
			　　操曰：「宦官之禍，古今宜有，但世主不當假之權寵近侍，浸潤成疾，使至於此。若欲治罪者，當除元惡，但付一獄吏足矣，何必紛紛召外兵乎？欲盡誅之，事必宣露，吾料其必敗也。」何進怒曰：「孟德亦懷私意耶？」操退而言曰：「亂天下者必進也。」乃降詔，暗差使命，星夜前去。詔曰：<br />
　　朕聞敗紀亂常，不曰無誅；害國傷時，豈能彌久？竊惟常侍張讓、段珪等濫叨寵榮，恣生狂逆，不思報本之恩，復造滔天之禍。意喜者，一門榮貴；心怒者，九族誅夷。令諸侯於畿甸之方，挾天子於宮闈之內。上下切齒，咸思殄滅。朕素知卿等心懷忠義，討戮奸邪，速提雄虎之師，克定蕭牆之禍。詔書到日，火速奉行。宜體朕懷，遐邇知悉。欽哉。<br />
　　先發四道詔書，急詔四路軍馬：第一路，東郡太守橋瑁。第二路，河內太守王匡。第三路，武猛都尉、並州刺史丁原；第四路，身長八尺，腰大十圍，肌肥肉重，面闊口方，手綽飛燕，走及奔馬，見任前將軍、鼇鄉侯，領西涼刺史，隴西臨洮人也，姓董，名卓，字仲穎。先為破黃巾無功，欲議治罪，卓賄賂十常侍，因此倖免。後以金珠結托朝貴，遂任顯官。時手下統西州大軍二十萬，常有不仁之心。是時得詔大喜，點起軍馬，陸續便行。卓女婿中郎將牛輔；守住陝西。卓帶李傕音角、郭汜音似、張濟、樊稠前後調練，提兵望洛陽來。卓女婿中郎謀士李儒上言曰：「今雖奉詔，中間多有暗味。何不差人上通表章，名正言順，大事可圖矣。」卓大喜，令儒作表曰：<br />
　　臣伏惟天下所以有逆不止者，皆由黃門常侍張讓等侮慢天常，操擅王命，父子兄弟並據州郡，一書出門，便獲千金，京畿諸郡數百萬膏腴美田，皆屬讓等。致使怨氣上蒸，妖賊蠭起。臣前奉詔討於扶羅，將士饑乏，不肯渡河，皆言欲詣京師先誅閹豎，以除民害，從台閣求乞資直。臣隨慰撫，以至新安。臣聞揚湯止沸，不如滅火去薪，潰廱雖痛，勝於內食，及溺呼船，悔之無及。昔趙鞅興晉陽之兵，以逐君側之惡。臣輒鳴鐘鼓入洛陽，請除讓等，則社稷幸甚，天下幸甚！<br />
　　何進得表，出示大臣。侍御史鄭泰諫曰：「董卓乃豺虎也，若引入京，必食人矣。」進曰：「汝心多之人，不足與謀大事。」尚書盧植亦諫：「植素知董卓為人，面善心狠，常有不仁之念，一惹入禁庭，必生禍亂，於國無益，於民有傷。不如早遣人令回，庶免篡奪之患。」進叱之曰：「汝等皆無志之士，枉食君祿！」鄭泰、盧植皆棄官而去。泰問曰：「此去如何？」植曰：「此公不可輔也，禍在即目矣。」旬攸亦告閒居。朝廷大臣，去其太半。<br />
　　進使人出迎卓於澠音免池。卓按兵不動。張讓等知詔各路兵到，十常侍商議。讓曰：「此乃何進之謀也。我等若不先下手時，皆滅族矣。」張讓等先伏刀斧手五十人於長樂宮嘉德門內。讓等告何太后曰：「今大將軍矯詔諸路軍馬並至京師，欲滅臣等宗族，望娘娘垂憐。」皆叩頭伏地曰：「臣等歸田養老，免死萬幸。」太后曰：「汝等可詣大將軍府下謝罪。」讓曰：「若到相府，骨肉皆為齏粉矣。望娘娘賜手詔，宣大將軍入宮，解釋其事。如其不從，臣等只就娘娘前死無恨矣。」太后乃降手詔，宣進入宮議事。<br />
　　進得詔便行。主簿陳琳諫曰：「太后此詔，必是十常侍之謀，切不可去。去必有禍。」進曰：「太后召我，有何禍事焉？」袁紹曰：「交持已成，形勢已露，將軍尚欲入宮議論？何不早決，事久必變矣！」進曰：「已在吾掌握之中，待如何變？」曹操曰：「先當召十常侍出，然後方可入。」進笑曰：「此小兒之見也。吾掌天下之權，十常侍敢待如何？」紹曰：「主公堅執要去，我等宜披堅執銳，引甲士以護之。孟德亦當輔佐，以防不測。」<br />
　　是日，袁紹、曹操各帶寶劍，選精兵五百，喚弟領之。紹之弟，同父異母，名術，字公路。舉孝廉進身，見授折衝校尉、虎賁中郎將。當日袁術全身披掛，引精兵五百，布列青瑣門外。紹與操百餘人護送何進車至長樂宮前，黃門傳懿旨雲：「太后在禁宮深處，要與將軍議論國家大事，持兵護送者，不敢輒入。」因此袁紹、曹操一行人，都當在禁宮外。<br />
　　何進似傍若無人，昂昂直入，至嘉德殿門，張讓、段珪迎出，左右圍住。讓厲聲責進曰：「董後何罪，妄以鴆死？國母喪葬，托疾不出。汝本屠沽小輩，我等薦之天子，以致榮貴，不思報效，欲相謀害。言我等甚濁，其清者是誰？」進乃默默無言，欲尋出路，宮門盡閉。讓呼曰：「何不下手！」擁出一群刀斧手，楸出何進，於宮門畔砍為兩段。後來吏官有四句言語，歎何進曰：<br />
　　漢室傾危天數終，天謀何進作三公。<br />
　　幾番不聽忠臣諫，難免宮中受劍鋒。<br />
　　論曰：<br />
　　竇武、何進借元舅之資，據輔政之權，內倚太后臨朝之威，外迎群英乘風之勢，卒而事敗閹豎，身死功頹，為世所悲，豈智不足而權有餘乎？《傳》曰：「天之廢商久矣，君將興之。」斯宋襄公所以敗於泓也。楚伐宋，宋公將戰。子魚諫曰：「天之棄商久矣，公將興之？不可。」公不從，與楚戰，大敗於泓。<br />
　　贊曰：<br />
　　武生蛇祥，進自屠羊。惟女惟弟，來儀紫房。上愍下嬖，人靈動怨。將糾邪慝，以合人願。道之屈矣，代離凶困。<br />
　　讓等既誅何進，請太尉樊陵入，代進職位。袁紹久不見進出，乃於宮門外大叫曰：「請將軍上車！」中黃門於牆頭上擲出何進頭，宣諭曰：「何進謀反，已伏誅矣！其餘脅從，盡皆赦下。」袁紹厲聲大叫：「閹官謀殺大臣，豈有此理，有失大義！誅惡黨者，前來助戰！」何進部將吳匡，於青瑣門外放火。袁術引兵突入宮庭，但見閹官，不論大小，盡皆殺之。袁紹、曹操斬關入內。樊陵、許相出殿大呼：「不得無禮！」袁紹立斬二人，餘皆奔走。趙忠、程曠、夏惲、郭勝四個，趕在翠花樓上，放火，都跳下樓，就樓前剁為肉泥。宮中火燄沖天。張讓、段珪、曹節、侯覽，將太后及太子並陳留王劫出，內省官屬從後道走北宮。尚書盧植棄官未去，見宮中事變，擐甲持戈，立於閣下。窗前遙望見段珪擁逼何後過來，植大呼曰：「段珪逆賊！尚不知死，敢劫太后耶？」段珪回身便走。太后從窗中跳出，植急救之，得免。吳匡殺入內庭，見何苗亦提劍出。吳匡大呼曰：「是車騎何苗同謀殺兄，願報仇者向前！」數十人大叫曰：「願斬謀兄之賊！」苗欲走，四面圍定，砍為粉碎。紹閉上宮門，號令軍事但見閹官，無問大小，盡皆殺之。宮中殺盡，分投來殺十常侍家屬，不分男女，盡皆誅絕，流血滿地，何止二三萬人，多有無須者誤被殺戮。曹操一面差人救滅宮中之火。張讓、段珪擁逼少帝及陳留王，冒煙突火，殺出後宰門，離城望北邙山逃難。袁紹請何太后權攝大事，四下分兵追襲，尋覓少帝。<br />
　　張讓、段珪、從者二十餘人，連夜奔走北邙山。天色昏黑，各不相見，隨從之人各自逃回。約二更時分，後面喊聲大舉，人馬趕至，當先河南中部椽史閔貢，大叫：「張讓休走！」段珪等乘馬落荒而逃。張讓見事急，叩頭辭帝曰：「臣無路矣，陛下自顧！」遂投河而死。<br />
　　帝與陳留王亦未知虛實，不敢高聲，二王伏於河邊亂草之內。此是中平六年八月二十四日，城中誅殺宦官，二帝夜臥慌草，軍馬四散去趕，不知帝之所在。二帝伏至四更，露水又下，腹中饑餒，相抱而哭；又怕人知，吞聲草莽之中，淚如雨墜。陳留王曰：「在此不宜久戀，去尋活路。」帝曰：「暗路難行，如之奈何？」陳留王與帝以衣相結，爬上岸邊，滿地荊棘，不見行路，仰天歎曰：「劉辯休矣！」但有流螢，千百成群，光芒照耀，只在帝前。陳留王曰：「此天助吾兄弟也！」隨螢火而行，漸漸見路。二帝相扶，一步一跌，奔出山路而走。後史官有詩曰：<br />
　　亂兵如蟻走王師，社稷傾危孰為持？<br />
　　夜逐火螢尋道路，漢家天子步歸時。<br />
　　曹仙姑又詩曰：<br />
　　腐草為螢上岸時，也曾照夜向書幃。<br />
　　莫言微物相輕賤，曾與君王引路迷。<br />
　　二帝行至五更，足痛不能行。山岡邊見一草堆，二帝臥於草畔。草堆前面是一所莊院。莊主是夜夢兩紅日墜於莊後，莊主驚覺，披衣出戶，四下觀望，見莊後草堆上火起沖天。莊主慌忙往觀，見二帝臥於草畔。莊主問曰：「二少年，誰家之子？」帝不敢應。陳留王曰：「吾兄乃是大漢皇帝，遭十常侍之亂，夜來逃難，得螢火引路，故到此莊。」莊主大驚，再拜於地，曰：「臣先朝歷仕宦，司徒崔烈之弟崔毅也。因見十常侍賣官嫉賢，臣於此躬耕壟畝。」遂扶帝入莊，跪進飲食。帝與陳留王隱於崔毅莊中。<br />
　　卻說閔貢趕上段珪拿住，問天子何在。珪言已在半路棄之，不知何處。貢遂殺段珪，懸頭於馬項下，來尋天子。到崔毅莊覓飯，毅見首級問之，貢說詳細。崔毅引貢見帝，君王痛哭。貢曰：「國不可一日無君，請陛下還都。」崔毅莊上有匹瘦馬，備與帝乘。貢與陳留王工乘一馬。<br />
　　離莊院行不到三里，司徒王允，太尉楊彪、左軍校尉淳於瓊、右軍校尉趙萌、後軍校尉鮑信、中軍校尉袁紹，一行人眾，數百人馬，接著車駕，君臣皆哭。先使人將段珪頭往京師號令，著另換好馬與帝及陳留王騎，簇帝還京。先是洛陽小兒謠曰：「侯非侯，王非王，千乘萬騎走北邙。」<br />
　　車駕行不到數里，忽見旌旗蔽日，塵土遮天，一枝人馬到來。百官失色，帝大驚。袁紹驟馬出問：「何人敢攔聖駕？」繡旗影裡，董卓出馬，厲聲便問：「天子何在？」帝戰慄不能言。群臣罔知所措。陳留王勒馬向前叱之曰：「來者何人？」卓曰：「西涼州刺史董卓是也。」陳留王曰：「汝來劫駕耶？保駕耶？」卓應曰：「特來保駕。」陳留王曰：「既來保駕，天子在此，何不下馬？」卓大驚，慌忙下馬，拜於道左。陳留王以言撫慰董卓，自初至終，並無遺失。卓暗奇之。是日，護送還宮，見何太后，俱各下淚痛哭。失傳國璽。<br />
　　董卓屯兵城外，每日帶鐵甲馬軍數千入城，橫行街市，百姓惶惶不安。兩路軍知何進已死，各引軍回本處去訖。董卓得志，出入宮廷，略無忌憚。後軍校尉鮑信來見袁紹，言董卓縱橫朝廷，必有異心。紹曰：「朝廷新定，未可輕動刀兵。」鮑信見王允，亦言其事。允不從，信引本部軍兵，自投泰山去了。<br />
　　董卓招誘何苗部下之軍，盡歸掌握。卓召李儒曰：「吾欲廢帝，立陳留王如何？」李儒曰：「今朝廷無主，不就此時行事，遲則有變矣。來日於溫明園中，聚會百官，若有不從者，立斬之。則指鹿之謀，宜在今日。」卓喜，便教大排筵會於溫明園中，來日請百官飲酒。<br />
　　次日，飛騎往來於城中，遍請公卿；皆懼董卓，誰敢不到。卓探知百官到了，徐徐策馬到園門下馬，帶劍入席。百官見了，先令從人執盞。酒行數巡，卓自舉杯，勸諸大臣飲酒。畢，卓教停酒止樂，卓曰：「今有大事，眾官聽察。」眾皆側耳。卓曰：「天子為萬民之主，以治天下，無威儀不可以奉宗廟社稷。況先君有密詔，言劉辯輕浮無智，不可為君；次子劉協聰明好學，可承大漢宗廟。吾欲廢帝，仍舊為弘農王；冊立陳留王為天子，以正漢室。爾諸大臣以為何如？」諸臣聽罷，默默無言，各各低頭覷地。座上一人推桌幾直出，立於筵上，大叫：「不可！不可！汝乃何等之人，敢發此語？欺俺漢朝無人物耶？天子乃漢靈帝嫡子，又無過惡，安可廢耶？吾知汝懷篡逆之心久矣，吾豈能容耶？」眾人大驚。畢竟是誰？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
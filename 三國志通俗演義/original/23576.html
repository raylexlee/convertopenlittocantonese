<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　關雲長夜走麥城</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>關雲長夜走麥城</font></h4>
			　　卻說曹操封徐晃為平南將軍，同夏侯尚守襄陽，以遏關公之後。二將辭去。操因荊州未定，就駐兵於摩陂，以候消息。<br />
　　卻說關公在荊州路上，進退不得，與都督趙累曰：「目今前有吳兵，後有魏兵，吾在其中，救軍不至，如之奈何？」累曰：「昔日呂蒙在陸口，時常致書於主公以結盟好，共誅曹賊；今卻與操結好，是背盟也。君侯暫駐軍於此，可差人齎文與呂蒙，看彼如何對答。」關公從其言，遂修書差使赴荊州來。<br />
　　卻說呂蒙在荊州，傳下號令，但係隨關公出征將士之家，不許吳兵攪擾，按月給糧，依舊應付；如有患病者，遣醫治療。多官遵令，時時給予，並無缺少。將士之家感其恩惠，安堵不動。忽報關公使至，呂蒙出廓迎接，並馬入城。荊州之人聞知使至，填街塞巷，盡皆觀看，無不喜悅。使至廳上，蒙以賓禮待之。使呈書與蒙。蒙看畢，而言曰：「呂蒙昔日曾與關將軍結好；今日之事乃國家所差，非蒙之罪也。煩使者回報將軍，善言致意。」遂設宴相待，以金帛贈之。其將士之家皆來問信，有連名書信者，有口傳音信者，皆言家門無恙，衣食不缺。使命宴飲二日，蒙親送出城。回到寨中，見了關公。公問之，使告曰：「呂蒙不允，言非蒙之事，乃國家之命，豈蒙之本心也？荊州城中，君侯寶眷並諸將，家家無恙，供給不少，不必憂念。」公大怒曰：「此乃呂蒙之計也！吾生不能殺此賊，死務殺之，以雪吾恨！」喝退使命。眾將皆來問信，使者如前所說。各將忻喜，皆無戰心。<br />
　　關公率兵來取荊州，軍行之次，人報將士逃回荊州者數多。公加恨呂蒙，遂催軍前進。忽然喊聲大震，一彪軍攔住，為首大將乃九江壽春人也，姓蔣，名欽，字公奕。欽勒馬挺槍，大叫曰：「關公何不早降耶？」公大罵曰：「吾乃漢將，豈降賊乎？」罵訖，拍馬舞刀，直取蔣欽。不三合，欽大敗而走。公提兵追殺二十餘里。喊聲起處，左邊山谷中，一彪軍出，為首大將乃遼西令支人也，姓韓，名當，字義公，衝殺一陣。右邊山谷內喊聲又起，一軍突出，為首大將乃九江下蔡人也，姓周，名泰，字幼平。三軍並合，來戰關公。公知深入重地，急撒軍回走。行不數里，南山崗上白旗招颭，上寫「荊州土人」。眾叫曰：「本地人速來投降！」關公大怒，欲上崗殺之。山崦內兩軍撞出：左邊一員大將乃廬江安豐人也，姓丁，名奉，字承淵；右邊一員上將乃瑯琊莒縣人也，姓徐，名盛，字文響。前後五路軍馬，喊聲震地，鼓角喧天，將關公圍在垓心。手下將士，漸漸消疏。比及天色黃昏，關公遙望四山之上，皆是荊州士兵也，呼兄喚弟，覓子尋爺，喊聲不住。軍心盡變，皆應聲而去。關公轉怒，止喝不住，部從止有三百餘人。當夜三更，正東上喊聲連天，乃是關平、廖化分兩路兵殺入重圍，救出關公。四面招呼荊州之兵同回等語，不曾斷絕。此是呂蒙之計。後有詩曰：<br />
　　勢去人離奈若何？休言百萬甲兵多。呂蒙預定招降計，絕勝張良散楚歌。<br />
　　關平救出父親，脫了重圍，平告曰：「軍心雜亂，必得城池暫且屯紮，以待援兵。」關公從之。催促軍兵前至麥城。公曰：「此城雖小，足以屯軍。」遂入城，分兵謹守四門。公聚將士商議，平曰：「此近上庸，劉封、孟達守把，可速差人求救為上。若得這枝軍馬接濟，姑待川兵來救，軍心自安矣。」正議間，忽報城下吳兵四面圍定，水洩不通。公親自登城觀之，見吳兵八面分佈，整整齊齊，人馬雄壯。公問曰：「誰敢往上庸求救於劉封乎？」廖化應聲而出曰：「某願往。」公曰：「但恐不得透其重圍耳。」化曰：「以死不歸，何所不至？」公即修書付化，藏於身中，飽食上馬，開門出城。正遇吳將丁奉截往，被關平衝殺一陣，奉大敗，廖化乘勢殺出重圍，徑投上庸去訖。關平入城，堅守不出。<br />
　　且說劉封、孟達自取上庸關，有太守申耽率眾歸降，因此漢中王加劉封為副將軍，令孟達同守上庸。此時探知關公兵敗，二人正議間，忽報廖化至。封令請入問之，化曰：「關公兵敗至急，見困於麥城，八面皆是吳兵圍繞，水洩不通。望二將軍速起上庸之兵，以救其危。倘若延遲，公必陷矣。」封曰：「將軍且歇，容某計議。」<br />
　　化歇訖，封與孟達曰：「今叔父被困，如之奈何？」達曰：「今聞東吳兵精兵三四十萬俱在荊州，九郡已屬於吳矣，止有麥城乃彈丸之地。又聞曹操親督大軍四五十萬，縱橫江、漢，勢若泰山。量我等山城之兵，以敵兩家之強兵，正如驅羊入虎窟耳。」封曰：「吾亦知之。奈關公是吾叔父，安忍坐視而不救乎？」達笑曰：「公以彼為叔，彼以公為草芥耳。昔者漢中王登位之時，欲立後嗣，問於孔明，孔明曰：『此家事也，須問關、張可矣。』王遂致書，遣人往荊州問於關公。彼勃然曰：『立嫡不立庶，古之常理，又何必問於我乎？封乃螟蛉之子，使住山城之遠，免遺禍於親骨肉也。』以此觀之，安得不以公為草芥乎？此天下皆知，公何隱耶？」封曰：「君言雖是，將何卻之？」達曰：「但言山城初附，民心未定，不敢造次興兵，恐失所守。」封然之。<br />
　　次日，請廖化至，言此山城初附之所，未能救解。化大驚，以頭叩地曰：「若如此，則關公休矣！」封曰：「一杯之水，安能救輿薪之火乎？將軍可速回別求，勿致遲矣。」化大慟告求，劉封、孟達皆托病不出。廖化知事不諧，尋思須告漢中王求救。化遂上馬，大罵出城，望成都而去。<br />
　　卻說關公在麥城盼上庸兵到，不見動靜，手下止有五六百人，多半帶傷；城中無糧，甚是苦楚。公與都督趙累商議曰：「似此危急，如之奈何？」累曰：「只宜堅守。」正議間，忽報城下一人叫，言：「休放箭，有話來見君侯。」公令放入問之，乃諸葛瑾也。禮畢，瑾曰：「今奉吳侯命，特來勸諭將軍：『凡居人世，須識時務。』今以勢言之，將軍所統漢上九郡，皆已屬吳、魏矣；止有孤城一區，內無糧草，外無救軍，危在旦夕。將軍何不從某之言，歸順吳侯，復鎮荊、襄，可以保全家眷，光顯祖宗。願將軍熟思之。」關公正色而言曰：「吾乃解良一武夫，蒙吾主以手足待之，安肯背義投敵賊乎？城雖破，但有死而已！為子死孝，為臣死忠。死歸冥路，吾何懼哉！玉可碎而不可改其白，竹可焚而不可改其節。大丈夫身可殞，名可垂於竹帛也。汝勿復言，速請出城，吾欲與孫權決一死戰也！」瑾曰：「吳侯欲與君侯結秦、晉之好，同力破曹，共扶漢室，別無他志。君侯何執迷如是？」言未畢，關平拔劍來斬諸葛瑾。公叱之曰：「彼弟孔明在蜀佐汝伯父，今欲殺彼，傷其義矣。」遂令左右逐出諸葛瑾。<br />
　　瑾滿面羞慚，急上馬出城，回見吳侯曰：「關公心如鐵石，不可說也。」孫權曰：「真乃忠臣也！似此鯁直，如之奈何？」言未畢，帳下一人出曰：「某請卜其休咎。」眾視之，乃汝南細陽人也，姓呂，名范，字子衡。權令卜之。范取蓍蓍，音詩。草三揲音舌，占成卦象，乃「地水師卦」，更有玄武持應，主敵人遠奔。權大喜，乃問呂蒙曰：「卦主彼遠奔之義，卿以何策擒之？」蒙笑曰：「卦象正合某之機也。關公雖有沖天之翼，飛不出吾之羅網矣！某已算定這條路了，須得此人守之。若非此人，則有失矣。」吳侯問曰：「卿用何人？可守何處？」試看呂蒙欲用誰人，去守何處，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
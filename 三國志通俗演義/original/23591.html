<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　先主夜走白帝城</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>先主夜走白帝城</font></h4>
			　　章武二年夏六月，天氣亢炎無雨。韓當、周泰探知先主傳旨，令蜀軍移營以避暑就涼，急來報知陸遜。遜大喜，遂引兵先來觀看動靜，只見平地一屯，不及萬餘，太半皆是老弱之眾，中軍大書「先鋒吳班」旗號。周泰曰：「吾視此等之兵，如兒戲耳。」言訖，乃與陸遜曰：「吾願同韓將軍分兩路兵擊之，如其不勝者斬。」遜觀看良久，以鞭指之曰：「隱隱前面山谷中，殺氣衝日而出，其下必有伏兵也。故平地設吳班之兵，乃誘敵耳。諸公切不可出。只三日之內，山谷中之兵必然出矣。」眾將聽畢，皆以為懦，各守隘口去訖。<br />
　　次日，吳班引軍到關前搦戰，耀武揚威大叫，辱罵不絕；多有解衣卸甲，赤身裸體，或睡或坐。徐盛、丁奉入帳來請陸遜曰：「蜀兵欺辱至甚，某等願出擊之！」遜笑曰：「汝等但知血氣之勇耳，豈知孫、吳玄妙處？汝等後日必見其詐也。」徐盛曰：「三日移營已定，安能擊之矣？」遜曰：「吾正欲令彼移營也。」諸將哂笑而退。過三日後，會諸將於關上看之，見吳班兵退去。遜指之曰：「殺氣起矣！劉備必從山谷中出也。」言訖，只見八千精兵皆全裝慣束，護先主而過。吳兵見之，盡皆膽裂。遜曰：「吾之不聽諸公擊班者，正所為此計也。今伏兵已出，旬日之內，將破蜀矣。」諸將皆曰：「破蜀當在初，今入五六百里，相守經七八月，其諸要害已固守，擊之必無利矣。」遜曰：「諸公不知兵法。備乃世之梟雄，更多思慮，其兵始集，法度精專。今守之久矣，不得我便，兵疲意阻，計不復生，犄角此寇，正在今日。」諸將方才歎服。後人有詩曰：<br />
　　坐帳談兵按《六韜》，安排香餌釣鯨鼇。<br />
　　三分自是多英俊，又顯江南陸遜高。<br />
　　卻說陸遜已決了破蜀之策，遂修箋遣使奏於吳王。箋曰：<br />
　　竊以夷陵要害之地，乃國家之關防也，雖為易得，亦復易失；若一失之，非損一郡之地，則荊州可憂矣。臣今日爭之，必令事諧。劉備干冒天常，不守窟穴，而自送死。臣雖不才，憑奉威靈，以順討逆，破敵在於即今。論備於前後，多敗少成，不足為憂。臣初疑水陸俱進，今棄船就步，處處結營，察其佈置，必無良策。伏願至尊高枕無憂，指日報勝捷也！臣陸遜百拜。<br />
　　吳王覽畢，大喜曰：「江東復有此異人，孤何憂哉！諸將皆上書，盡言其懦，孤獨不信。今觀斯言，真妙論也。」於是大起吳兵來接應。<br />
　　卻說先主於猇亭盡驅水軍順流而下，沿江屯紮水寨，深入吳境。黃權諫曰：「水軍沿江而下，進則容易，退則實難。臣願為前驅，以當其寇。陛下宜在後陣，此則萬無一失也。」先主曰：「既吳賊膽落，朕長驅大進，有何礙乎？今遷延歲月，何日成功耶？」眾官苦諫，先主不從，遂分兵兩路，命黃權督江北之兵，以防魏寇；先主自督江南諸軍，夾江分投結營，以圖進取。<br />
　　細作探知，連夜報入許都來。近臣入內奏知魏主曰：「今蜀兵樹柵連營，縱橫七百餘里，分四十餘屯，皆傍山林下寨。今黃權督兵在江北岸，每日出哨百餘里，不知何意？」魏主聞之，仰面笑曰：「劉備死限至矣！」群臣請問其故，魏主曰：「劉玄德不曉兵法也！豈有七百里營寨而可拒敵乎？包原隰音洗險阻屯兵者，此兵法之大忌也。玄德必遭東吳陸遜之手，聯故知其死也。旬日之內，必消息至矣。」群臣猶未信，皆請撥兵備之。魏主曰：「陸遜若勝，必盡舉吳兵去取西川矣。吳兵遠去，國中空虛，朕虛托以兵助戰，令三路一齊進兵，東吳唾手而可取也。」眾賀曰：「神妙之算！」魏主下旨，命曹仁督一軍出濡須，曹休督一軍取洞口，曹真督一軍出南郡：「三路軍馬會合日期，暗襲東吳。朕後自來接應。」調遣已定。<br />
　　不說魏兵襲吳。且說馬良至東川見孔明，呈上圖本而言曰：「今移營夾江，橫占七百里，下四十餘屯，皆依溪傍澗、林木茂盛之處。陛下令良將圖本來與丞相看之。」孔明觀訖，拍案叫苦曰：「是何人教主上如此下寨？可斬此人！」馬良曰：「皆主上自為，非他人之謀。」孔明歎曰：「漢朝氣數休矣！」良問其故，孔明曰：「包原隰險阻而結營，此兵家之大忌。倘或舉火，何以解之？又豈有連營七百里而可以拒敵乎？禍不遠矣！陸遜拒守不出，正為此也。汝當速去，以諫天子，改屯諸營，不可如此。若遙遠，則難以救應。」良曰：「倘吳兵取勝，如之奈何？」孔明曰：「陸遜不敢來追也，成都無虞。」良曰：「遜何故不追？」孔明曰：「恐魏兵襲之。主上若有失，當投白帝城避之。吾入川時，已伏下十萬兵在魚腹浦也。陸遜若來，吾必擒之。」良大驚曰：「某於魚腹浦往來數次，未嘗見一卒，丞相何故詐也？」孔明曰：「後來必見，不勞多問。」馬良求了表章，火速投御營前來。孔明復回成都，令軍救應。<br />
　　卻說陸遜見蜀兵懈怠，不復提防，升帳聚大小將士聽令，曰：「吾自受命以來，未嘗出戰；今觀蜀兵，足知動靜。今欲先取江南岸一營，誰敢去取？」言未盡，韓當、周泰、凌統等應聲而言曰：「某等願往。」遜教皆退不用，獨喚階前末將淳於丹曰：「吾與汝五千軍，去取江南第四營，蜀將傅彤所守。今晚就要成功。吾自提兵救應。」淳於丹引兵去了。又喚徐盛、丁奉曰：「汝等各領兵三千，屯於寨外五里。如淳於丹敗回，有兵趕來，當以救之，卻不可趕去。」二將受令，引軍去了。<br />
　　卻說淳於丹領軍，黃昏時分而進，到蜀寨前，時已三更之後。丹令鼓噪而入。蜀營內一彪軍出，為首蜀將傅彤，挺槍出馬，直取淳於丹。丹敵不住，撥馬而走。忽然喊聲大震，一彪軍攔住去路，為首大將趙融。丹奪路而走，折兵太半。正走之間，山後一彪蠻兵攔住，為首番王沙摩柯。丹死戰得脫，止剩百餘騎敗殘兵而逃，背後三路軍趕來。比及離營五里，吳將徐盛、丁奉二人兩下殺來，蜀兵退去，救了淳於丹回營。<br />
　　丹帶箭入見陸遜請罪。遜曰：「非汝之過也，吾欲試敵人之虛實耳。破蜀之法，吾自曉矣。」徐盛、丁奉曰：「蜀兵勢大，難以破之。似此論之，空殺兵耳。」遜笑曰：「吾這計策，但瞞不過諸葛亮耳。天幸此人不在，使吾成大功也！」遂集大小將士聽令，使朱然於水路進兵，來日午後東南風大作，用船裝載茅草，依計而行；韓當引一軍攻江北岸，周泰引一軍攻江南岸，每人手執茅草一束，內藏硫黃燄硝，各帶火種，各執槍刀，一齊而上。但到蜀營，順風舉火，蜀兵四十屯，只燒二十屯，每間一屯而燒一屯也。各軍預帶乾糧，不許暫退，晝夜追襲，只擒了劉備方止。眾將聽了軍令，各受計而去。<br />
　　卻說先主正在御營尋思破吳之計，忽見帳前中軍旗旙，無風自倒。先主問程畿曰：「此為何兆？」畿曰：「今夜莫非吳兵劫營也？」先主曰：「昨夜殺盡，安敢再來？」畿曰：「倘是陸遜試敵耳。」先主不信。忽報說：「山上遠遠望見吳兵，盡沿山望東去了。」先主曰：「此是疑兵，皆令休動。」命關興、張苞各引五百騎出巡。黃昏時分，關興回奏曰：「江北營中火起。」先主教再探去。張苞亦回奏曰：「南邊營內火起。」先主聽畢，令關興親往江北，張苞親往江南，各看虛實：「倘吳兵到時，可急回報。」二將領命去了。<br />
　　初更時分，東南風驟起，只見御營左屯火發。方欲救時，御營右屯火起。風緊火急，樹木皆著，喊聲大震。兩屯軍馬齊出，奔雜御營中，御林軍自相踐踏，死者無數。後面吳兵殺到，又不知多少軍馬。先主急上馬去，奔先鋒馮習營時，習營中火光連天而起。江南、江北，照耀如同白日。馮習慌上馬，引數十騎而走，正逢吳將徐盛軍到，圍住馮習，亂箭射死。徐盛引軍來追先主。<br />
　　卻說先主見火遍起，往西奔走，為首一軍攔住，是吳將丁奉；急欲回時，後面徐盛追至，兩下夾攻。先主大驚，四面無路。忽然喊聲大震，一彪軍殺入重圍，乃是張苞，救了先主，引御林軍奔走。正行之間，前面一軍又到，張苞出迎，乃是蜀將傅彤，合兵一處而行。背後吳兵追至。先主前到一山，名為馬鞍山。張苞、傅彤請先主上的山時，山下喊聲又起，乃是陸遜大隊人馬，早將馬鞍山圍住。先主在山上，令張苞、傅彤死據山口。先主遙望遍野火光不絕，死屍重疊，塞江而下。<br />
　　次日，吳兵愈加，四下放火燒山，軍士亂竄，先主驚慌。忽然火光中一將，引數騎殺上山來，先主視之，乃是關興。興伏地請曰：「四下火光逼近，不可久停。陛下速奔白帝城，再收軍馬可也。」先主曰：「誰敢斷後？」傅彤奏曰：「臣願以死當之！」<br />
　　當日黃昏，關興在前，張苞在後，留傅彤斷後，保著先主殺下山來。吳兵見先主奔走，皆要爭功，各引大軍遮天蓋地往西追趕。先主令軍士盡脫袍鎧，塞道而焚，以斷後軍。正行之間，喊聲大震，吳將朱然引一軍從江岸上殺來，截住去路。先主叫曰：「朕死於此處矣！」關興、張苞驟馬衝突，被亂箭射回，各帶重傷，不能殺出。背後喊聲又起，陸遜引大軍從山谷中殺來。先主正慌急之間，只見前面喊聲大震，朱然軍紛紛落澗，滾滾投岩，一彪軍殺入，前來救駕。先主聽知，大喜曰：「朕復生矣！」畢竟是誰，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
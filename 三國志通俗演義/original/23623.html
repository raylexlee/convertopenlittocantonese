<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮四出祁山</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮四出祁山</font></h4>
			　　卻說眾將聽知孔明不追魏兵，乃入帳告曰：「今魏兵久值大雨，不能存住，因此回去，某等好乘勢追之，無有不勝。丞相如何不肯追也？」孔明曰：「司馬懿善能用兵，今此之去，必有埋伏。吾若追之，正中其計。不如從他遠去，吾卻分兵徑出斜谷而取祁山，使魏人不提防也。」眾將曰：「取長安之地，別有路途；丞相只取祁山，何也？」孔明曰：「祁山乃長安之首也，隴西諸郡倘有兵來，必經由此地；更兼前臨渭濱，後靠斜谷，左出右入，可以伏兵，乃用武之所。吾故先取此地，得地利也。」眾將皆拜服。孔明令魏延、張嶷、杜瓊、陳式出箕谷；馬岱、王平、張翼、馬忠出斜谷，會於祁山，先到者為頭功。各受令引兵而去。孔明自統大軍隨後進發，令關興、廖化為先鋒，即日而行。<br />
　　卻說曹真、司馬懿二人在後監督人馬，令一軍入陳倉古道探視，回報說蜀兵不來。又行了旬日，後面埋伏眾將皆回，說蜀兵全無音耗。真曰：「連綿秋雨，棧道斷絕，蜀人豈知吾等退軍耶？」懿曰：「蜀兵隨後出矣。」真曰：「何以知之？」懿曰：「連日晴明，蜀兵不趕者，料吾有伏兵也，故縱我兵遠去，待過盡入關時，卻奪祁山矣。」真不信。懿又曰：「子丹如何不信？吾觀孔明必從兩谷而來。吾與子丹各守一谷口，十日為期。若無蜀兵來，我面涂紅粉，身穿女衣，來營中伏罪。」真曰：「若有蜀兵來，我願將天子所賜玉帶一條、御馬一匹與你。」即分兵兩路：真引兵屯於祁山之西斜谷口，懿引軍屯於祁山之東箕谷口。<br />
　　各下寨已畢。懿先令一枝兵伏於山谷中；其餘軍馬各於要路下營。懿更衣換馬，雜在數十騎之內，遍觀各營。忽到一營，有一偏將仰天而怨曰：「大雨淋了許多時，不肯回去；今又在這裡住紮，強要賭賽，卻不苦了官軍！」懿聽知，歸到本寨，聚諸將皆到帳下，挨出抱怨的那員將來。懿叱之曰：「朝廷『養軍千日，用在一時』。汝安敢出怨言以喪軍心耶？」其人不招。懿喚出同伴之人對證，果服其罪。懿曰：「吾非賭賽，欲勝蜀兵耳，令汝各人有功回朝，汝妄出怨言，自取罪戾！」言訖，令武士推出斬之。須臾，獻首帳下。眾皆悚然。懿曰：「汝等諸將，皆要盡心以防蜀兵。聽吾中軍炮響，四面皆進。」眾將受令而退。<br />
　　卻說魏延、張嶷、杜瓊、陳式四將，引二萬兵取箕谷而進。正行之間，忽報參謀鄧芝到來。四將勒兵不進，而問其故，芝曰：「丞相有令，如出箕谷，提防魏兵埋伏，不可輕進。」陳式曰：「丞相用兵何疑耶？只可倍道而進，曹真、司馬懿必然擒矣。吾料魏兵久遭大雨，衣甲皆毀，只可掩殺，不可從容。今魏兵久受勞苦，皆是思歸，豈肯戀戰？丞相先令吾等會與祁山，今卻教休進，此號令不明也？」芝曰：「丞相計無不中，謀無不成，汝等安敢如此？」式笑曰：「丞相若能計謀，不致街亭之失！」魏延想起孔明向日退軍之時，教他守武都、陰平全無功次，亦笑曰：「丞相若聽吾言，徑出子午谷，此時休說長安，連洛陽皆得矣！今執定要出祁山。有何益也？既已令進兵，今又教休進。」式曰：「吾自有吾部下五千兵，徑出箕谷，先到祁山下寨，看丞相羞也不羞！」芝再三阻當，不肯教行。是夜，魏延欲與孔明爭氣，將言語激著陳式。式自引五千兵出箕谷，不見一人，式笑曰：「人說丞相有通神謀略，吾今見之矣！」鄧芝聽知陳式去遠，只得飛報孔明。<br />
　　卻說陳式引兵行不數里，忽聽的一聲炮響，四面伏兵皆出。式急退時，魏兵塞滿谷口，圍的鐵桶相似。式左衝右突，不能得脫。只聽得喊聲大震，一彪軍殺入，乃是魏延。救了陳式，回到谷中，五千兵止剩了四五百帶傷人馬。背後魏兵趕來，卻得張嶷、杜瓊接應，魏兵方退。魏延拒住險要，下寨已定，方信孔明先見如神，延、式二人，懊悔不及。<br />
　　且說鄧芝回見孔明，言魏延、陳式如此無禮。孔明笑曰：「魏延素有反相，吾知彼常有不平之意；因憐其勇烈而重之。吾昔與先帝言，久後必生患害。今已顯露，可以除之。」正言間，忽流星馬報到，說陳式折了四千五百軍，止有五百帶傷人馬屯在谷中。孔明令鄧芝再來箕谷撫慰陳式，提防生變。孔明曰：「吾料司馬懿必在箕谷口，曹真必在斜谷口，以防蜀兵。吾速取之。今先令兩軍抄在他二寨之後，真、懿必走也。」鄧芝拜辭而去。孔明急喚馬岱、王平，吩咐曰：「斜谷若有魏兵守把，汝二人引本部軍越山嶺，夜行晝伏，速出祁山之左，舉火為號。」又喚馬忠、張翼，吩咐曰：「汝等亦從山僻小路，晝伏夜行，徑出祁山之右，舉火為號。」與王平等共劫曹真營寨。吾自從谷中而出，共三面攻之，魏兵可破也。」兵分兩路，各引五千兵去了。孔明又喚關興、廖化，吩咐曰如此如此。二人受了密計，引兵而去。<br />
　　卻說孔明諸處發兵，倍道而行。正行間，又喚吳班、吳懿授與密計，亦引兵先行。<br />
　　卻說曹真心中不信蜀兵來，以此怠慢，縱令軍士歇息；只等十日無事，要羞司馬懿，不覺守了七日，忽有人報谷中有些小蜀兵出來。真令副將秦良引五千兵哨探，不許縱令蜀兵近界。良偃旗息鼓，引兵而去。真又下令曰：「十日之內，不見動靜，才是吾贏！」諸將聽令，各守險要。<br />
　　且說秦良引兵方到谷口，見蜀兵退去。良急引兵趕來，行到五六十里，不見蜀兵，心下疑惑，教軍士下馬歇息。忽瞭哨馬報說：「有蜀兵埋伏。」良出賬看時，只見山中塵土大起，急上馬令軍士提防。不一時，四壁廂喊聲大震，乃是吳班、吳懿引兵抄在背後，前面關興、廖化引兵殺來。左右是山，皆無走路。山上蜀兵大叫：「下馬投降者免死！」魏兵太半降之。秦良死戰，被廖化一刀斬之。死者無數，盡棄於溝壑。孔明把降兵拘於後軍，卻將魏兵衣甲與蜀兵五千人穿了，扮作魏兵，令關興、廖化、吳班、吳懿四將引著，徑奔曹真寨來。先令報馬入寨說：「只有些小蜀兵，盡趕去了。」真大喜。忽有人告曰：「某乃司馬都督心腹人。今都督用埋伏計，殺了蜀兵四千五百首級。上告都督，休將賭賽為念，務要用意提備。」真曰：「吾這裡並無一個蜀兵。」其人回去了。忽又報秦良引兵回來了。真親自迎看，果是秦良之兵。比及到寨，人報背後兩把火起。真急回寨後看時，關興、廖化、吳班、吳懿四將，揮示蜀軍就營前殺將進來；馬岱、王平從後面殺來；馬忠、張翼亦引兵殺到。魏軍措手不及，各自逃生，那有一人肯抵。眾將保著曹真望東而走，背後蜀兵趕來。真急奔走之間，忽然喊聲大震，一彪軍殺到。真膽戰心驚，近前視之，乃司馬懿也。懿大戰一場，蜀兵方退。真才得脫，羞愧無門。懿曰：「諸葛亮奪了祁山地勢，吾等不可久居此處，宜去渭濱安營，再作良圖。」真曰：「仲達何以知吾遭此敗也？」懿曰：「見來人報，言子丹說並無一個蜀兵，吾料孔明暗來劫寨，因此而知，故來接應也。今果中計。切莫言賭賽之事，只同心報國。」曹真甚是惶恐，無地可入，氣成病疾，臥床不起。兵屯渭濱，懿恐軍心有亂，不敢教真引兵。<br />
　　卻說孔明大驅士馬，復出祁山。勞軍已畢，魏延軍屯箕谷，孔明亦召到寨中。魏延、張嶷、杜瓊、陳式入帳拜伏請罪。孔明問曰：「是誰失陷了軍來？」延曰：「陳式不聽號令，潛入谷口，以此大敗。」式曰：「此事亦魏延教我行來。」孔明大怒曰：「他倒救你，你反攀他！將令已違，不必巧說！」即叱武士推出陳式斬之，懸首於帳前，以示諸將。後陳式之子陳壽為晉平陽侯，編《三國志》，將魏延為證，絕言孔明入寇中原。孔明斬了陳式，省令諸將，忽有細作報說：「曹真臥病不起，見在營中治療。」孔明大喜曰：「吾只用片紙，敢叫曹真即死！」為只有甚言詞，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
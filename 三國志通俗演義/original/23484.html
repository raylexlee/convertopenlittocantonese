<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹操烏巢燒糧草</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹操烏巢燒糧草</font></h4>
			　　卻說許攸被袁紹叱退，滿面羞愧，欲尋自盡，左右曰：「何不去投曹操？」一句言語點醒之後，攸遂引數個從人步行出營，徑投曹寨。伏路軍人拿住，攸叱之曰：「我是曹公故友，快去報復，言南陽許攸來到。」軍士慌報入大寨。<br />
　　操方解衣歇息，忽聽得帳前報許攸私奔到寨。操大喜，不及穿履，跣足出迎之。遙見許攸，撫掌大笑曰：「子遠子遠，許攸字也。遠來，吾事濟矣！」就轅門大笑，扶攸入坐，敘舊情。操乃先拜於地。攸慌扶起曰：「公乃漢相，吾乃布衣，公何謙遜如此？」操笑曰：「子遠是操故友，豈敢以名爵相上下乎！」攸曰：「某有眼如盲，屈身袁紹，言不聽，計不從。今特棄之，來見故人。願丞相無疑焉。」操曰：「吾素知公信義之士，有何所疑？願聞子遠授紹之計。」攸曰：「吾教袁紹差撥輕騎，乘虛襲許昌，首尾相攻。因紹不從，吾故棄之。」操大驚曰：「若袁紹用子遠之言，吾等皆死無葬身之地也！」操遂下拜曰：「袁紹勢大，不可當之，望子遠教我破紹之策。」攸曰：「丞相軍糧還有幾何？」操曰：「可一年支用。」攸曰：「非也。」操曰：「有半年耳。」攸正色而起曰：「吾正心相待，汝何相欺耶？」遂趨步出帳。操急請住曰：「子遠勿嗔，尚容實訴。運至軍糧，可支三月。」攸笑曰：「世人皆言孟德奸雄，今果然也。」操亦笑曰：「兵不厭詐，尚容布露。」遂附耳低言曰：「寨中止有此月之糧。」攸應聲曰：「休得誑語！汝糧盡絕！」操乃愕然曰：「何以知之？」攸取出操與荀彧書以示之，曰：「親書何人所作也？」操驚問曰：「何處得之？」攸以獲使言之。操執手曰：「子遠想舊交之情，望賜教誨。」攸曰：「丞相孤軍而抗大敵，不求急勝之方，此取死之道也。攸有一策，不過三日，使袁紹百萬之眾不戰而自回也。擒紹父子，宜在今日。丞相肯聽之乎？」操大悅，求計於攸。攸曰：「袁紹軍糧輜重，皆積於故市烏巢，袁紹營北四十里。今撥淳於瓊為將軍、運谷使監支。瓊嗜酒無備之人，公選精兵詐為袁軍，問之則曰：『吾蔣奇也，差來護糧。』到彼燒其輜重，斷其糧食。不三日，紹軍自散也。」操大喜，置灑重待，留攸於寨中。<br />
　　次日，操自選馬步軍士五千人，皆妝作北軍旗號。張遼等與操曰：「袁紹屯糧之所，安得無準備？丞相未可輕信，恐中許攸之計耳。」操曰：「非也。許攸此來，吾始知天敗袁紹也。方今吾軍糧食不給，難以久守；若不用攸之計，則是坐而待其困也。若彼有詐，安肯留我軍中乎？吾亦欲劫寨久矣。請君勿疑。」遼曰：「亦須防北軍乘虛，卻取於此。」操笑曰：「吾已籌策定了。」曹教荀攸、賈詡待許攸，曹洪守大寨，夏侯惇、夏侯淵一軍伏於左，曹仁、李典一軍伏於右，以備不虞。教張遼、許褚在前，徐晃、於禁在後，操自引諸將居中。人銜枚，馬勒口，前後五千人，黃昏離官渡進發。<br />
　　是夜，建安五年十月二十三日，星光滿天，沮授在軍中與監者曰：「今夜眾星朗列，我欲觀象，可引吾出。」監者遂引沮授出外。授仰面觀之，忽見太白逆行，侵犯牛鬥之分。授大驚，急求見袁紹。是夜，紹醉中聽得沮授有密事見報，喚入問之。授曰：「今夜仰觀天象，見太白逆行於柳、鬼之間，流光射入牛、鬥之分，必有賊兵劫掠於後。烏巢屯糧之所，不可不提備。速遣精猛將於間道山路巡之，免被曹操之策算。」袁紹叱之曰：「汝乃得罪之人，敢以妄言惑吾眾耶？」大叱監者曰：「吾令汝禁固囚人，輒敢放出，亂言禍福！」一劍將監者斬之，別喚人牽沮授去。授出歎曰：「我軍皆亡在旦夕，吾屍骸不知何處污土也！」掩恨而去。<br />
　　卻說是夜淳於瓊新接糧草，遂收屯住，只與諸將飲酒，醉後臥於帳中。<br />
　　卻說曹操皆令軍士束草負薪而行，二更左側，經過袁紹別寨。寨兵問之，操軍皆應曰：「大將蔣奇奉命往烏巢護糧。」北軍看之，果是自家旗號。從間道小路迤邐前進，凡過數處，皆雲蔣奇護糧。你我相推，並不阻當。比及到烏巢，四更已盡。操教軍士周圍舉火，大小將校鼓噪直入。淳於瓊宿酒未醒，跳起便問：「為何喧嚷？」早被撓鉤拖翻。眭元進、趙睿運糧方回，見屯上火起，急來救應。從軍告操曰：「賊兵在後，請分兵拒之。」操大喝曰：「賊至背後，方可拒也！」諸將遂奮力向前，殺死者遍地。火光四起，煙迷太空。操勒兵回殺，眭、趙二將皆被斬之。餘者亂軍中殺死了。操將淳於瓊等數人割去耳鼻，斷其手指，縛於馬上，放回紹營以辱之。<br />
　　此時袁紹聞軍報說正北上火光滿天，紹知烏巢有失，急召文武救之。張郃進曰：「某與高覽急去烏巢救火，就殺賊軍！」郭圖曰：「張郃之言未是。今劫糧草，曹操必然親到，曹操一出，寨必空虛。可以縱兵先擊曹操之壘，必可得也。操聞之，必速還。此孫臏『圍魏救燕』之計也。」張郃曰：「郭圖之言非也。曹操用兵多算，外出須內備以待不虞。今若攻曹營不拔，瓊等見擒，吾屬皆為虜矣。烏巢一失，將軍大事去矣！」郭圖曰：「曹操只顧劫糧，豈留兵在寨耶！」圖再三請去劫曹營。袁紹使張郃、高覽引兵五千，去劫官渡營寨；遣蔣奇一萬軍，徑去救烏巢。<br />
　　先說蔣奇引兵奔烏巢來。曹操盡奪袁軍旗幟，偽作淳於瓊下敗軍回寨，至山僻狹路，正遇蔣奇軍馬，奔走交肩而過。蔣奇軍問，皆曰烏巢敗兵回歸。後來的是南軍，軍漸過半，張遼、許褚忽至，大喝：「蔣奇休走！」措手不及，被遼斬於馬下。兩軍會回，盡殺蔣奇之兵。又使人當先偽報曰：「蔣奇已自殺散烏巢兵了。」袁紹不遣人去接應烏巢，盡撥望南。<br />
　　卻說張郃、高覽攻打曹營，左邊夏侯惇、右邊曹仁，衝動北軍，曹洪從正中引軍而出：三下攻擊，北軍大敗。比及接應軍到，曹操卻從背後殺來，四下圍住掩殺。張郃、覽奪路走脫，收軍還營。袁紹收敗殘軍馬退歸營寨。淳於瓊等耳鼻皆無，手足盡落，也還寨內。紹問敗軍如何失了烏巢，軍曰：「將軍醉中，因此不能當抵。」紹大怒，立斬之。郭圖恐張郃、高覽回寨證對是非，先於袁紹前譖曰：「張郃、高覽見將軍兵敗將亡，心甚欣喜。」紹驚曰：「何為出此言也？」圖曰：「郃、覽二人素有降曹之心，去劫寨故不用命，以致損折士卒。」紹大怒，遂遣使急召郃、覽歸寨問罪。圖卻又先使人報郃、覽曰：「紹遣人收汝等殺之。」使至，高覽問曰：「喚我等有何意？」使曰：「未知也。」覽掣劍斬卻使者。郃驚曰：「斬使，欲往何之？」覽曰：「袁紹為上不寬，聽信讒言，必為曹公擒耳。吾等豈可坐而待死？不如去投曹公，以為萬全之計。」張郃曰：「吾亦有此心也。」二人遂領本部軍馬，前來降曹。夏侯惇曰：「張郃、高覽來降，未保虛實。」操曰：「吾以德化之，本有歹心，亦變為善矣。」操教開門接入。郃、覽投戈卸甲，拜伏於地。操曰：「若使袁紹肯從二將軍之言，不致有敗。昔子胥不早悟，自使身死。今二將軍來歸，正如微子去殷，韓信歸漢也。」就封張郃為偏將軍、都亭侯，高覽亦為偏將軍、東萊侯。郃，字雋乂，河間鄭人也；覽，隴西人也。操得張郃，待之甚厚。<br />
　　袁紹自去了郃、覽，又絕了烏巢之糧，軍心惶惶，多有逃竄。許攸又勸曹操宜速進兵。張郃、高覽請為先鋒，操許之。當夜分兵三路，去劫紹寨。混戰到明，斬將降兵，不計其數。平明各自收兵，紹軍折其太半。荀攸獻計於操：「可佯言調撥人馬，分路過黃河，一路取酸棗，去攻鄴郡；一路取黎陽，斷紹歸路。以此言達知，則袁紹驚惶，必分動兵勢；乘兵分動時，一擊可擒紹也。」操乃用其謀，使大小軍士四遠佯言，故令紹軍聽知，來寨中報說：「曹操分兵兩路，一路取鄴郡，一路取黎陽去也。」紹大驚，急遣子袁尚分兵五萬救鄴郡，又遣將辛明分兵五萬救黎陽，連夜起行。曹操使細作打聽，知袁紹兵動，操分大隊軍馬，八路齊出，直衝紹營。北軍變動，俱無戰鬥之心，東西不能相顧，紹軍大潰。袁紹披甲不迭，單衣幅巾上馬；其子袁譚後隨。早有張遼、許褚、徐晃、於禁四將，引一千軍馬追至。趕紹將近，紹急渡河。四下兵合至，各各爭攻。紹盡棄圖書車仗金帛而逃。紹止引隨行軍八百餘騎而去。操兵追之不及，所得遺下之物不可勝數。偽降者盡皆斬之，所殺八萬餘人，血流盈溝。其溺水死者如蘆葦相似。紹軍七十五萬，到此皆休。操大獲勝捷，所得金寶緞帛給賞軍士。於圖書中忽檢出書信一束，皆許都及曹軍中諸人暗通之書。荀攸曰：「可逐一點對姓名，收而殺之。」操曰：「當紹之強，孤亦不能自保，況他人乎？」盡皆將書焚之，遂不再問。史官有詩曰：<br />
　　盡把私書火內焚，寬洪大度播恩深。<br />
　　曹公原有高光志，贏得山河付子孫。此言曹公能撈籠天下之人，因此而得天下也。<br />
　　亂軍中沮授不能逃，被擒來見曹公。公素與授相識，教取過來相見。授至帳前，大呼曰「授不降也，為軍所執耳！」操曰：「本初無謀，不用君計，今國家未定，當相圖之。」授曰：「父叔母弟懸命袁氏，若公憐愛，速賜死為福！」操曰：「孤若早得足下，天下不足慮也。」操乃厚待之。次日於營中盜馬，欲歸袁氏，操怒而殺之。至死神色不變。操歎曰：「吾殺忠義之士也！」傷悼不已，遂葬之。史官贊沮授詩曰：<br />
　　河北多名士，忠貞說沮君。凝眸知陣法，仰面識天文。<br />
　　至死心如鐵，臨危氣似雲。曹公哀壯士，猶與建孤墳。<br />
　　操乃火急督領大小將校攻打冀州，來捉袁紹。未知袁紹性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
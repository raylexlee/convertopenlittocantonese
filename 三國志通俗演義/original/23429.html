<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　劉玄德斬寇立功</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>劉玄德斬寇立功</font></h4>
			　　玄德部領五百餘眾，飛奔前來，直至大興山下，與賊相見，各將陣勢擺開。玄德出馬，左有關某，右有張飛，揚鞭大罵：「反國逆賊，何不早降？」程遠志大怒，遣副將鄧茂挺槍直出。張飛睜環眼，挺丈八矛，手起處，刺中心窩，鄧茂翻身落馬。後有人贊益德曰：<br />
　　欲教勇鎮三分國，先試衠鋼丈八矛。<br />
　　程遠志見折了鄧茂，拍馬舞刀，直取張飛。關羽躍馬舞刀直出，程遠志見了，心膽皆碎，措手不及，被關某刀起處，揮為兩段。後人贊雲長曰：<br />
　　惟憑立國安邦手，先試青龍偃月刀。<br />
　　眾賊見程遠志被斬，倒戈卸甲，投降者不知其數，斬首數千級，大獲功而回。<br />
　　太守劉焉親自迎接，賞勞三軍。又流星飛報青州太守龔景，有牒文告急，言黃巾賊圍城將陷，乞賜救援。劉焉與玄德共議。玄德曰：「願往救之。」劉焉令鄒靖將兵五千，隨玄德去救。<br />
　　玄德、關、張上馬，投青州來，遙望見賊人皆披髮，以黃絹抹額，畫以八卦文為號。賊眾見救軍，分兵混戰。玄德兵寡不勝，退三十里下寨。玄德與關、張曰：「賊眾我寡，必出奇兵，然後取勝。」乃分關某引一千軍伏山左，張飛引一千軍伏山右，鳴金為號，齊出為應。<br />
　　次日，玄德、鄒靖引軍操鼓而進。賊眾大喊，如潮湧到，玄德便退。賊眾乘勢追趕過山嶺，玄德軍一齊鳴金，左關某，右張飛，兩軍齊出。玄德軍回，三路掩殺，賊眾大敗，直趕至青州城下。太守龔景亦率民兵出城助戰。賊勢大潰，剿戮極多，餘黨敗走，遂解青州之圍。　　太守犒賞諸軍。鄒靖欲回，玄德曰：「近聽知中郎將盧植與賊首張角戰於廣宗，備昔與公孫瓚師事盧植，欲往就之，同力破賊。」鄒靖曰：「糧食可以應付，軍馬不敢妄動。」因此劉玄德自引本部五百人，投廣宗來。鄒靖引軍自回。<br />
　　玄德與關、張來到盧植寨前，屯住人馬。報覆良久，植喚三人入帳。施禮罷，植問玄德行藏，玄德說了。盧植大喜，賞勞了畢，著在帳前聽調。時張角賊眾十五萬，屯廣宗。盧植兵五萬餘眾，雖連勝幾陣，未見次第。植喚玄德曰：「我見今圍賊在此，賊弟張梁、張寶在穎川，與皇甫嵩、朱雋等撕殺。汝可引本部軍馬，更助汝一千官軍，就去打聽消息，約會剿捕。」<br />
　　玄德領了文書，與關、張星夜投穎川來。其實皇甫嵩、朱儁領官軍與賊大戰。賊戰不利，乃退入長社，依草結營。嵩四面圍定。嵩與雋曰：「賊在此依草結營，除非用火攻，可勝。」雋曰：「候大風起，可施此計。目今令軍士每人束草一把。」其夜大風驟起，嵩先令精銳軍士，暗地先出。是夜二更，內外一齊縱火，嵩、雋各引兵操鼓出奔賊寨，火燄張天。賊眾驚慌，馬不及鞍，人不及甲，四散走奔。<br />
　　殺到天明，張梁、張寶引敗殘軍士，奪路而走，見一彪人馬，盡行打紅旗，當頭來到，截住去路。為首閃出一個好英雄，身長七尺，細眼長髯。膽量過人，機謀出眾，笑齊桓、晉文無匡扶之才，論趙高、王莽少縱橫之策。用兵彷彿孫、吳，胸內熟諳韜略。官拜騎都尉，沛國譙郡人也，姓曹，名操，字孟德，乃漢相曹參二十四代孫。操曾祖曹節，字元偉，仁慈寬厚。有鄰人失去一豬，與節家豬相類，登門認之，節不與爭，使驅之去。後二日，失去之豬自歸，主人大慚，送還節，再拜伏罪。節笑而納之。其人寬厚如此。節生四子，第四子名騰，字季興，桓帝朝為中常侍，後封費亭候。養子曹嵩，原是夏侯氏子，過房與曹騰為子，因此姓曹。嵩為人忠孝純雅，官拜司隸校尉，靈帝拜為大司農，遷大鴻臚。嵩生操，小字阿瞞，一名吉利。操年幼時，好飛鷹走犬，喜歌舞吹彈。少機警，有權數，機警，謂有機關而警省。權數，謂權謀術數。遊蕩無度。叔父怪之，言於曹嵩，嵩每鞭撻操。操忽心生一計：一日見叔父來，詐倒於地，敗面喎口。叔父慌問之，操曰：「卒中風耳。」叔父歸，告於嵩。操潛地歸家，嵩驚而問曰：「汝中風已瘥乎？」操曰：「自來無此疾病，但失愛於叔父，故見罔耳。」嵩乃信其言。後叔父但言操過失，嵩並不聽，因此操得恣意放蕩，不務行業。時人未之奇也，惟有橋玄一見曹操，指而言曰：「天下將亂，非命世之才不能濟也。能安之者，其在君乎？」南陽何顒見操，言漢室將亡，安天下者，必此人也。汝南許劭有高名，操往見之，問曰：「我何如人耶？」劭不答。又問，劭曰：「子治世之能臣，亂世之奸雄也。」操喜而謝之。橋玄嘗曰：「君未有名，可交許子將。」子將者，訓之從子劭也，好人倫，多所賞識，與從兄靖俱有高名。好共核論鄉黨人物，每月輒更品題，故汝南俗有月旦評焉。曹操往造劭而問之，劭鄙其為人，不答。曹又劫之，劭曰：「子，治世之能臣，亂世之奸雄。」操大喜而去。年二十，舉孝廉，為郎，除洛陽北部尉。初到任，縣四門各設五色棒十餘條，有犯禁者，不避豪傑，皆棒責之。靈帝所喜小黃門蹇碩的叔父，提刀夜行，曹巡夜拿住，就棒責之。由是內外莫敢犯者，威名頗震寰宇。後為頓丘令。因黃巾起，拜為騎都尉，引馬步軍五千，前來潁川助戰。正值張梁、張寶敗走，曹操攔住，大殺一陣，斬首萬餘級，奪得旗幡金鼓馬匹極多。梁、寶死戰得脫。操來見皇甫嵩、朱儁。賞勞了畢，便教曹操引兵追襲。操欣然去了。<br />
　　卻說玄德引關、張來潁川，聽得喊殺之聲，望見火光照的夜明，急引兵來時，賊已敗散。玄德持書見皇甫嵩、朱雋，言盧植事。嵩曰：「張梁、張寶勢窮力乏，必投廣宗張角。汝可即便星夜往助，勿得遲慢。」玄德拜辭，引兵復回。<br />
　　於路正逢一軍，約三百餘人，護送一輛檻車，視之，乃盧植也。玄德大驚，滾鞍下馬，問其緣故。植曰：「我圍張角，將次可勝，被角用妖術，因此未能全勝。今上差小黃門左豐前來體探，問我要賄賂，我答曰：「軍中缺錢，安有奉承天使！」左豐挾恨，回奏上曰：『廣宗之賊，極容易破。盧植高壘不戰，惰慢軍心，以待天自誅戮。』因此怪怒，譴中郎將董卓替了，取我回京師問罪去也。」張飛聽罷大怒，要斬護送軍人，以救盧植。玄德急止曰：「朝廷自有公論，汝豈可躁音造暴！」關公亦當住。軍士簇擁盧植去了。<br />
　　關公曰：「盧中郎已自罷了軍權，別人領兵，我等去無所依，不如且回涿郡。」玄德曰：「然。」遂引軍望北而行。行無二日，忽聞山後喊聲大舉，殺氣遮天。玄德引關、張縱馬上高岡望之，見漢軍大敗，後面漫山塞野，黃巾蓋地而來，旗旛大書「天公將軍」。玄德曰：「此必是張角也，可速戰之。」三人引軍，操鼓而出。張角正殺敗董卓，乘勢趕來，忽見山背後一彪人馬飛出，當先玄德，左有關公，右有張飛衝殺，角軍大亂，趕追五十餘里，救了董卓回寨。<br />
　　三人來見董卓，卓問：「見居何職？」玄德對曰：「白身。」卓甚輕之，不與賞賜。玄德出，張飛大怒曰：「我等親赴血戰，救了這廝，到覷人如無物，吾不殺之，難解怒氣！」提刀入帳來殺董卓。試看董卓性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
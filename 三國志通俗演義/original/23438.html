<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 第二卷　董卓火燒長樂宮</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二卷</br>　　董卓火燒長樂宮</font></h4>
			　　卻說三人殺敗呂布，正趕來時，張飛看見關上坐著董卓，遂拍馬趕到關下。關上矢石如雨，乃不得進而回。八路諸侯同請玄德、關、張作賀功績，使人報袁紹寨中。紹聞知大喜，遂移檄孫堅，令進兵。<br />
　　堅連夜引程普、黃蓋直到袁術寨中相見。堅以杖畫地曰：「董卓我本無仇。今番奮不顧身，親冒矢石，來決死戰者，上為國家討賊，下為將軍家門之私。而將軍卻聽讒言，不發糧草，致令堅敗績，將軍何安？」術惶恐無言，就令斬了進讒言之人，以謝孫堅。正欲宴間，人報堅曰：「關上有兩騎馬來寨中，要見將軍。」<br />
　　堅辭袁術，歸到本寨，喚來問時，乃董卓愛將李傕。堅曰：「汝來何為？」傕曰：「丞相所敬者，惟將軍耳。昨日華雄誤相衝撞，丞相心甚不安。今特使傕來結親：丞相有女，欲配將軍之子。但有宗族子弟，連名保上，皆作郡守、刺使，庶幾不失人才。」堅大怒，叱曰：「董卓逆天無道，蕩覆王室，吾欲盡夷九族，懸頭四海，以謝天下！如其不然，則吾死不瞑目，安肯與逆賊結親耶！吾不斬汝。汝當速去，早獻關，饒你性命！倘若遲誤，粉骨碎身！」<br />
　　李傕抱頭鼠竄而出，回見董卓，說孫堅如此無禮。卓怒，問李儒。儒曰：「溫侯新敗，兵無戰心。不若引回洛陽，遷帝於長安，以應謠兆。近日街市小兒謠曰：『西頭一個漢，東頭一個漢。鹿走入長安，方可無斯難。』此言正應丞相旺在長安，具福之地也。『西頭一個漢』，乃應高祖旺於西都長安，一十二帝。『東頭一個漢』，乃應光武旺於東都洛陽，今亦一十二帝。天運合回。丞相遷回長安，方可無急危矣。」卓大喜曰：「非汝言之，吾實不悟。」引溫侯呂布星夜回洛陽，商議遷都。聚文武於朝堂，卓曰：「漢歷東都二百餘年，氣數已衰。吾觀旺氣入在長安，吾欲奉鑾駕西幸。汝等各宜促裝耳。」司徒楊彪出而言曰：「關中殘破零落，今無故捐宗廟，棄皇陵，恐百姓驚動，必有鼎沸之亂。天下動之至易，安之甚難，望丞相鑒察。」卓怒曰：「汝阻國家之大計耶？」太尉黃琬出曰：「楊司徒之言是也。往者，王莽篡逆，更始赤眉之時，焚燒長安，盡為瓦礫之地。更兼人民流移，百無一二。今棄宮室而就其荒地，非所宜也。」卓曰：「關東賊起，天下播亂。若彼長安之地，有崤函二音爻寒之險；更近隴右，木石磚瓦剋日可辦，宮室官府不須月餘。汝等再休亂言。」司徒荀爽諫曰：「丞相若欲遷都洛陽，百姓皆危亡矣。」卓大怒曰：「吾為天下計，豈惜小民哉？」爽曰：「民為邦本，本固邦寧。若使遷都，民不聊生，自此天下危矣。」卓曰：「亂道！」即日罷楊彪、黃琬、荀爽為庶民。<br />
　　卓出上車，車前二人跪下，視之，乃尚書周毖、城門校尉伍瓊。卓問有何事，毖曰：「今聞丞相欲遷都長安，故來諫耳。」卓大怒曰：「我始聽你兩個保用的人，今日皆反，是汝等一黨；若不斬絕，必生後患。」叱武士拿出都門斬首。百姓莫不垂淚。<br />
　　卓下令遷都，限來日便行。李儒曰：「今錢糧缺少，洛陽富戶極多，可收入官，坐做袁紹等門下，殺其宗黨，而抄其家資，必得巨萬。」卓大喜，即差鐵騎五千、遍行捉拿洛陽富戶，頭插旗，上寫「反臣逆黨」，數千家盡斬於城外，取其金資，將妻小分俵眾軍而去。李傕、郭汜盡驅洛陽之民數百萬口，前赴長安。每百姓一隊，間軍一隊，互相推拖，死於溝壑中者不可勝數。及縱軍士淫人妻女，奪人糧食，饑餓自盡者死屍遍野。啼哭之聲，震動天地。如有行得遲者，背後三千軍催督。軍手執白刃，於路殺人。<br />
　　卓臨起，先教諸門放火，焚燒居民房屋。帝並皇族上車，卓令放火，燒宗廟宮府。南北兩宮火燄相接，長樂宮廷盡為焦土。又差呂布發掘先皇及后妃陵寢，取其金寶。軍士乘時掘官民墳塚，不留一墓。董卓裝載金珠緞匹好物數千餘車。<br />
　　卓將趙岑獻了沂水關。孫堅驅兵先入。玄德、關、張殺入虎牢關，諸侯各引軍入。<br />
　　先說孫堅飛奔洛陽，遙望火燄沖天，黑煙鋪地，二三百里並無雞犬人煙。堅先發兵救滅宮中火，眾諸侯各於荒地上屯住軍馬。曹操來見袁紹曰：「今董賊西去，正可乘勢追襲。本初按兵不動，何也？」紹曰：「諸兵疲困，進則無益。」操曰：「董賊焚燒宮室，遷劫天子，海內震動，不知所歸。此天亡之時也，一戰而天下定矣。諸公何疑而不■桑?3#8221;眾諸侯皆言不可輕動。操大怒而起，曰：「豎子不足與謀！」遂自引兵萬餘，領夏侯惇、夏侯淵、曹仁、曹洪、李典、樂進，星夜來趕董卓。<br />
　　卓正行間，滎音營陽太守徐榮引兵出接。參拜已畢，李儒曰：「丞相新棄洛陽，防有追趕者。可教徐榮伏軍馬於滎陽城外山塢音鄔之傍，若有追兵，放將過來，待我這裡殺敗，截住掩殺。令後來者，影也不敢望長安。」卓大喜，賞賜了徐榮，便教伏兵。卓令呂布引精兵遏後。<br />
　　正行之間，曹操一軍趕上。呂布大笑曰：「不出李儒之所料也！」將人馬擺開。曹操出馬，大叫：「逆賊！遷天子，徙百姓！好生都留下！」呂布罵曰：「背主懦夫，豈足為道！」夏侯惇挺槍躍馬直出。惇與呂布戰不數合，李傕引一軍從側邊殺來，操急令夏侯淵迎敵。西邊又喊聲起，郭汜又引一軍殺到，操急令曹仁迎敵。三路軍馬，勢不可當。夏侯惇抵敵呂布不住，飛回陣來。布引鐵騎掩殺，曹操軍大敗，回望滎陽而走，殘軍各自逃生。卻才聚集得三四千人，眾軍都到，呂布不趕，操軍就在荒山角下造飯。<br />
　　時約二更，月明如晝，軍士尚未得飯，山四圍喊聲，徐榮伏兵盡出。曹操急慌上馬，奔路而走。轉過山坡，正撞徐榮，轉身便走。榮搭上箭，射中操肩膊。操帶箭逃命，踅過山坡。兩個步軍伏於草中，見操馬來，二槍齊發，曹操翻身落馬，馬中二槍先倒。二卒搶住曹操，揪下草坡。忽一騎馬到，月明中認得是曹操，兩刀砍死兩個步軍，急下馬扶起操時，操箭傷痛，昏倒在地。那員將救醒曹操。視之，乃曹洪也。操曰：「吾死於此矣，賢弟可速去！」洪曰：「主公上馬，洪願步行。」操曰：「賊兵趕上，汝卻怎生？」洪曰：「天下可無洪，洪不可無主公。」操曰：「吾若再生，實汝之力！」<br />
　　洪脫去衣甲，拖刀跟操馬走。約四更多，後面喊聲不絕，人馬趕來。操與洪正走，前面一條大河，後面追兵漸近。操曰：「命已至此，不得復活！」洪曰：「主公下馬，脫去袍鎧，洪負主公渡水。」操掙過大河，爬得上岸，後軍已到，隔水放箭。操帶水而走。方始天曉，約走二十餘里，土崗下少歇，喊聲起處，徐榮從上流渡河，一彪人馬趕來。曹操性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
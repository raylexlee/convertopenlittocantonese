<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　錦嚢計趙雲救主</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>錦嚢計趙雲救主</font></h4>
			　　卻說玄德見孫夫人房中，兩邊槍刀森列如麻，玄德失色。管家婆進曰：「貴人休得驚懼也。夫人自幼好觀武事，居常令侍婢擊劍為樂，故房中有之。」玄德曰：「非夫人所觀之事，吾甚心寒，可命暫去。」管家婆稟覆孫夫人曰：「房中擺列兵器，嬌客不安，須且去之。」孫夫人笑曰：「相殺半生，尚懼兵器乎！」命盡去之，令侍婢解劍扶侍。當夜玄德與孫夫人成親。玄德以甜言美語啜誘孫夫人，夫人歡喜。玄德乃以金帛散與侍婢以買其心，先教孫乾回荊州報喜。自此，連日飲酒。國太十分愛敬。<br />
　　卻說孫權差人來柴桑郡報周瑜，瑜拆書視之。書曰：<br />
　　我母親力主，已將吾妹招了劉備。不想弄假成真。此事還復如何？<br />
　　瑜看畢大驚，行坐不安，乃思一計，遂修密書，就令去人帶回見孫權。權拆書視之。書曰：<br />
　　周瑜百拜頓首，書上主君明公座下：昨常為謀大事，不想反覆如此。既已弄假成真，必須以凶為吉。劉備以梟雄之姿，而有關、張熊虎之將，更兼諸葛亮用謀，必非久屈在人之下者。愚謂大計，軟困備於吳中，而盛為築宮室，以喪其心志；多其美色玩好，以娛其耳目；使分開關、張之情，隔遠諸將之契，各置一方，然後以兵攻之，大事可定矣。今若縱之，使人俱在疆場，恐蛟龍得雲雨，終非池中物也。願明公熟思之。書不盡言，幸垂照鑒。<br />
　　孫權看畢，以書示張昭。昭曰：「公瑾之謀，正合愚意。劉備起身微末，奔走天下，未嘗受其富貴。今若以畫堂大廈、子女金帛，令彼享用，疏遠孔明、關、張，各生怨望而自散去，荊、襄可不戰而得也。若縱劉備得歸，終久是東吳大患。主公可從公瑾之計而速行之。」<br />
　　孫權大喜，即日修整東府，廣栽花木，器用什物極其富麗，請妹居之；又增女樂數十餘人，並金玉錦綺玩好之物教玄德享用。國太只道孫權好意，喜不自勝。玄德果然被聲色所迷，全不想回荊州，亦不思孔明之語，中了周瑜之計也。<br />
　　卻說趙雲與五百軍在東府前住，終日無事，只去城外射箭走馬。看看年終。子龍猛省：「孔明原付三個錦囊與我，教我一到南徐，開第一個；住到年終，開第二個；臨到危急無路之時，開第三個：於內有神出鬼沒之計，可保主公回歸。此時歲已將終，主公貪戀女色，並不見面，何不拆開第二個錦囊，看計而行？」拆開視之。原來如此神策。即目徑到府堂，要見玄德。侍婢報曰：「趙將軍有緊急事來報貴人。」玄德喚入，便問其故。子龍做失驚意曰：「主公深居畫堂，不想荊州耶？」玄德曰：「有甚事如此驚怪？」子龍曰：「今早孔明使人報說，曹操要報赤壁鏖兵之恨，起精兵五十萬，殺奔荊州，甚是危急，請主公便回。」玄德曰：「必須與夫人商議。」子龍曰：「若和夫人商議，必不肯教主公回。不如休說，今晚便可起程。遲則誤事！」玄德曰：「你且暫退，我自有道理。」子龍故意催逼數番而出。玄德入見孫夫人，暗暗垂淚。孫夫人曰：「丈夫何煩惱？」玄德曰：「念備一身飄蕩異鄉，生不能侍奉二親，死不能祭祀宗祖，乃大逆不孝也。今歲旦在邇，使備悒怏不已。」孫夫人曰：「你休瞞我，我已聽知了也！方才趙子龍報說荊州危急，你欲還鄉，故推此意。」玄德跪而告曰：「夫人既知，備安敢瞞過？備欲不去，使荊州有失，被天下人罵備也；欲去，又捨不得夫人，因此煩惱。」夫人曰：「我已嫁事於君，君所去處，我願隨之。」玄德曰：「夫人之心，可道如此，爭奈國太與吳侯，安肯容夫人去也？夫人若可憐劉備，暫時辭別。若劉備戰死荊州沙場，夫人再不更事豪傑，備雖在九泉，蒙恩不淺也。」孫夫人曰：「丈夫何故出此不利之言耶？」玄德曰：「豈不聞俗語雲曰：『公子登筵，不醉則飽；壯士臨陣，不死即傷。』赴敵之人，豈敢保耶？」言訖，淚下如雨。孫夫人勸曰：「丈夫休得煩惱。我苦苦哀告母親，必須放我與君同去。」玄德曰：「縱然國太肯時，吳侯必然阻當。」孫夫人曰：「我有一計，汝能從否？」玄德請問，夫人答曰：「我與你正旦拜賀時，推稱江邊祭祖，不告而去，若何？」玄德曰：「若如此，生死難忘！切勿瀉漏了。」兩個商議已定。玄德密喚子龍吩咐：「正旦日，你先引軍士出城，於官道等候。吾推祭祖，與夫人同走。」子龍曰：「宜想舊事，勿失軍師之計。」<br />
　　時建安十五年春正月初一日也。吳侯大會文武於堂上，玄德與孫夫人前來拜國太並嫂嫂。孫夫人曰：「夫主想父母祖宗墳墓，俱在涿郡，晝夜傷感不已。今日欲往江邊，望北遙祭，須母親前告知。」國太曰：「此孝道之事，豈有不從？汝雖不識舅姑，可同汝夫前去一祭，足見為婦之禮也。」孫夫人同玄德拜謝而出。<br />
　　此時更不令孫權知之。夫人乘車，將帶隨身一應細軟。玄德上馬，引數十騎跟隨出城，與子龍相會。五百軍士前遮後擁，離了南徐，趲程而行。當日孫權大醉，左右近侍扶入後堂，文武皆散。比及眾官知得玄德、夫人逃去之時，天色已晚。要報孫權，權醉不醒；及至睡覺，已是五更。孫權聽知走了玄德，急聚文武商議。張昭曰：「今日走了此人，早晚必生禍亂。可急追之。」孫權令陳武、潘璋選五百精兵，無分星夜，務要趕上拿回。二將領命去了。孫權深恨玄德，忿怒轉加，將案上玉石硯摔為粉碎。程普曰：「主公空有沖天之怒，某料陳武、潘璋必擒此人不得。」權曰：「焉敢違吾令耶？」普曰：「郡主自幼好觀武事，嚴毅剛正，諸將皆懼。既然肯順劉備，必同心而去。所追之將，若見郡主，豈肯下手？」權大怒，掣所佩之劍，喚蔣欽、周泰聽令，曰：「汝二人將這口劍去，取吾妹並劉備頭來！違令者立斬之！」蔣欽、周泰隨後引一千軍馬趕來。<br />
　　卻說玄德加鞭縱轡，趲程而行，當夜於路暫歇兩個更次，慌忙起行。看看來到柴桑界首，望見後面塵頭大起，人報追兵至矣。玄德慌問子龍曰：「追兵既至，如之奈何？」子龍曰：「主公先行，某願當後。」轉過前面山腳，一彪軍馬攔住去路。當先兩員大將，厲聲高叫曰：「劉備早早下馬受縛！吾奉周都督將令，守候多時！」嚇得玄德舉止失錯，忙慌勒回馬來問子龍曰：「前面又有攔截之兵，後有追兵：前後無路，如之奈何？」雲曰：「主公勿憂。孔明軍師原有三條妙計，皆在錦囊之中。已拆了兩個，並皆應驗。還有第三個在此，軍師道遇危難之時可用。今日何不觀之？」玄德教取錦囊，拆封視之。其計如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
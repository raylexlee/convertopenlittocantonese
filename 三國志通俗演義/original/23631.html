<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孔明秋風五丈原</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孔明秋風五丈原</font></h4>
			　　卻說姜維拔劍在手，欲斬魏延。孔明急止之曰：「是吾天命已絕，非文長之過也。」維方免之。於是孔明吐血數口，臥於床上，乃與魏延曰：「此是司馬懿料吾有病，故令人來探視虛實也。汝可急出。」魏延遂上馬，引兵殺出寨時，夏侯霸見了魏延，慌忙引兵而退。延奮趕二十餘里方回。<br />
　　孔明乃與姜維曰：「吾本欲竭忠盡力，恢復中原，重興漢室。奈天意如此，吾旦夕將亡矣！吾平生所學，已著於書，共二十四篇，計十萬四千一百一十二字，內有八務、七戒、六恐、五懼之法。吾遍觀諸將，無人可授，獨將軍可授之。切勿洩漏！」維哭拜而受。孔明又曰：「吾有『連弩』之法，不曾用得。汝後必用，以鐵折疊燒打而成，鐵矢長八寸，一弩可發十矢，皆畫成圖本，汝可如法造之。」維再拜而受。孔明又曰：「蜀中諸道皆不必多憂，惟陰平之地切要仔細。雖然險峻，久必有失。」後鄧艾取蜀，自此處而失也。又喚長史楊儀入帳，授與一錦囊，便吩咐曰：「久後魏延必反，若反時方開之，那時自有斬延之將也。」此日孔明一一調度已畢，人事不醒，至晚方蘇，病加沉重。是夜昏絕數番。孔明連夜表奏後主，後主急遣尚書僕射李福，星夜徑到五丈原，入見孔明問安。孔明令坐，而言曰：「吾不幸中道而亡，虛廢國家大事，得罪於天下也。吾死後自有遺表上奏天子，你公卿大夫皆依舊制而行，不可改易；吾所用之人，不可廢之。馬岱忠義，後當重用。吾兵法皆授與姜維，他日能守西蜀也。」李福辭去。<br />
　　孔明強支病體，令左右扶上小車，出寨遍觀各營，自覺秋風吹面，徹骨生涼。孔明淚流滿面，長歎曰：「吾再不能臨陣討賊矣！攸攸蒼天，曷我其極！」歎息良久。回到帳中，病轉沉重，乃喚楊儀曰：「王平、廖化、張嶷、張翼、吳懿等，皆忠義，久經爭戰，多負勤勞，堪可委用。吾死之後，凡事俱依舊法而行。可緩緩退兵。汝乃深通謀略之人，不必多囑。姜伯約智勇足備，可以斷後。魏延後日反時，汝只依前付錦囊行之。」楊儀泣拜而領謝。孔明令取文房四寶，於臥榻上寫遺表，以奏後主。其表曰：<br />
　　丞相、武鄉候臣諸葛亮稽首頓首謹表：伏聞生死有常，難逃定數；死之將至，願盡愚忠。念臣賦性愚拙，時遭艱難，分符擁節，專掌鈞衡，興師北伐，未獲成功；何期病在膏肓，命垂旦夕！伏願陛下清心寡慾，薄己愛民；遵孝道於先君，布仁義於寰海；提拔幽隱，以進賢良；屏除奸讒，以厚風俗。臣家成都，有桑八百株，薄田十五頃，子弟衣食，自有餘饒。至於臣在外任，別無調度，隨身衣食，悉仰於官，不別治生，以長尺寸。若臣死之日，不使內有餘帛，外有贏財，以負先帝、陛下也。臣亮臨褚不勝涕泣，激切祈懇之至。<br />
　　孔明寫畢，吩咐楊儀曰：「吾死之後，不可發喪。若司馬懿來追，將吾先時木雕成吾之原身，安於車上，以青紗蒙之，勿令人見。汝可一順一逆，布成長蛇之陣，回旗返鼓。若魏兵追來，令人馬不許錯亂，卻將吾原身推出，令大小將士左右而列。懿若見之，必急走矣。待魏兵退去，方可發喪。喪車上可作一龕，坐於車上，用米七粒，少用水放於口內；足下安明燈一盞；置柩於氈車之內；軍中安靜如常，切勿舉哀，則將星不墜矣。吾陰魂自起鎮之。先令後寨先行，然後一營一營，緩緩而退。汝等文物皆盡心報國，不可負職也。」楊儀聽令，曰：「丞相少慮，儀並不敢有違丞相之言也。」<br />
　　是夜，孔明令人扶出，仰觀北斗，遙指之曰：「此吾之將星也。」眾視之，只見其色煌煌欲墜。孔明以劍指之，口中念咒。咒畢，急回帳時，不醒人事。忽李福又到，見孔明昏絕，口不能言，乃大哭曰：「我誤國家大事也！」須臾，孔明復醒，開目視之，見李福立於榻前。孔明曰：「公此一來，必是天子問誰可任大事？蔣公琰可矣。」福曰：「公琰倘不在，誰可繼之？」孔明曰：「費文偉可以繼之。」福欲又問，孔明不答而逝。時建興十二年秋八月二十三日也，壽五十四歲。後晉史官陳壽評之曰：<br />
　　諸葛亮之為祖國也，撫百姓，示儀軌；約官職，從權制；開誠心，佈公道。盡忠益時者，雖仇必賞；犯法怠慢者，雖親必罰。服罪輸情者，雖重必釋，游辭巧飾者，雖輕必戮。善無微而不賞，惡無纖而不貶。庶事精煉，物理其本；循名責實，虛偽不齒。終於邦域之內，咸畏而愛之，刑政雖峻而無怨者，以其用心平而勸戒明也。可謂識治之良才，管、蕭之亞匹矣。<br />
　　蜀人楊戲贊曰：<br />
　　忠臣英高，獻策江濱。攀吳連蜀，權我世真。<br />
　　受遺阿衡，整武齊文。敷陳德教，理物移風。<br />
　　賢愚兢心，僉亡其身。誕靜邦外，四裔以綏。<br />
　　屢臨敵庭，實耀其威。研精大國，恨於未夷。<br />
　　唐賢元微之作孔明廟贊曰：<br />
　　撥亂扶危主，慇懃受托孤。英才過管、樂，妙策勝孫、吳。<br />
　　凜凜《出師表》，堂堂「八陣圖「。如公全盛德，應歎古今無！<br />
　　白樂天言先主能用孔明詩曰：<br />
　　先生晦跡臥山林，三顧那逢聖主尋。魚到南陽方得水，龍飛天漢便為霖。<br />
　　托孤既盡慇懃禮，報國還傾忠義心。前後出師遺表在，令人一覽淚沾襟。<br />
　　宋程伊川挽孔明詩曰：<br />
　　六出雄獅度劍關，運謀設策笑談間。巍巍功業蓋三國，凜凜威風鎮八番。<br />
　　羽扇綸巾扶社稷，忠肝義膽展江山。壯還未遂身先喪，提起令人血淚斑。<br />
　　後宋尚書姚伯善弔孔明占風曰：<br />
　　火精秒暮當桓、靈，妖氛蔽日豺狼橫。操雖漢相實漢賊，逼脅萬乘遷神京。<br />
　　二袁、劉表、孫破虜，坐視王室揚旗旌。豫州哀愍世無主，慇懃三顧茅廬行。<br />
　　先生感激棄耒耜，坐間談笑誅鯤鯨。運謀東吳破赤壁，長劍西指煙塵清。<br />
　　托孤泣涕請繼死，願效忠貞竭股肱。祁山六出世罕匹，折衝不用施刀兵。<br />
　　中興功業耀神武，滅伏鼠盜潛無蹤。蒼天何事絕炎漢？半夜耿耿長星傾。<br />
　　可憐豪俊志不遂，哽咽忿氣空填胸！<br />
　　宋陳蘭石先生歎孔明詩曰：<br />
　　亙古英雄世莫儔，匡君功業並伊、周。出師未必催樑木，始覺天心已厭劉。<br />
　　宋楚菊山先生贊孔明詩曰：<br />
　　七星壇上東風急，五丈原頭秋月明。先生不是無才調，天意俄然欲變更。<br />
　　宋參政葉士能贊孔明詩曰：<br />
　　退莫追兮進莫攻，來如風雨去無蹤。神機妙略誰能測？果是人間一臥龍！<br />
　　胡曾先生詩曰：<br />
　　蜀相西驅十萬來，秋風原下久徘徊。長星不為英雄住，夜半流光落九垓。<br />
　　後史官朱黼論孔明曰：<br />
　　孔明高臥南陽，自比管、樂，時人莫之許也。餘竊論之，孔明王者之佐，伊尹之儔也。管、樂之比，特主乎撥亂繼絕之志，一時自寓之言耳，奚足以知孔明哉？夫孔明之於伊尹，所遇雖異，處心則同，要未可以差殊觀也。夫躬耕有莘，而樂堯、舜之道；躬耕南陽，而吟《梁父》。同一隱晦也，聘幣三往而後起，枉駕三顧而後從。同一出處也，一夫不被則有納溝之恥，漢室未復則為一己之責。同是自任也，伊尹往來湯、桀之間，二國不以為間；就桀而復伐之，天下不以為叛；相太甲而復放之，復太甲而終相之，天下不以為專。孔明兄弟分仕三國，國人不以為二；勸昭烈伐劉璋而迄取之，後世不以為貪；昭烈令輔後帝，且曰「苟不可輔，公自取之」，孔明不以為嫌；專國一十二年，後帝不以為逼：果何修而得此哉？孟子曰：「伊尹耕於有莘之野，非其道也，非其義也。祿之天下，弗顧也；繫馬千駟，弗視也。」豈非其素所不屑者，足以取信於人哉？方孔明蕭然草廬之中，資衣食於耒耜之業，擁膝長嘯，不求聞達，顧豈有一毫富貴之念？迫之而起，要為天下大義，撥亂繼絕耳，其肯以天下動其心乎？其肯以負其主以利其家乎？其肯為不義以利其身乎？<br />
　　初，蜀長水校尉廖立，自謂才名宜為諸葛之副，嘗以職位游散，怏怏怨謗無己。於是孔明廢立為民，徙之汶山，及聞孔明亡而垂泣曰：「吾終為左衽矣！」李平聞之，亦大哭病死。平常冀亮復收已，得自補復，策後人不能，故也，後史官習鑿齒論廖立、李平曰：<br />
　　昔管仲奪伯氏駢邑三百，沒齒而無怨言，聖人以為難。諸葛亮之使廖立垂淚，李嚴即李平也致死，豈徒無怨言而已哉？夫水至平而邪者取法，鑒至明而丑者亡怒，水鑒之所以能窮物而無怨者，以其無私也。水鑒無私，猶以免謗，況大人君子懷樂生之心，流矜恕之德，法行於不可不用，刑加乎自犯之罪，爵之而非私，誅之而不恕，天下有不服者乎？<br />
　　後南張氏贊孔明曰：<br />
　　維忠武侯，識其大者。仗義履仁，卓然不捨。<br />
　　方臥南陽，若將終身。三顧而起，時哉屈身。<br />
　　難平者事，不昧者幾。大綱既得，萬目乃隨。<br />
　　我奉天討，不震不竦。惟一其心，而以時動。<br />
　　噫侯此心，萬世不泯。遺像有嚴，瞻者起敬。<br />
　　晉永興年間，鎮南將軍劉弘至隆中，觀孔明故宅，立碑以表其閭，命太傅掾犍為李興撰文。其文曰：<br />
　　天子命我於沔之陽，聽鼓鼙而永思，庶先哲之遺光，登隆山以望遠，式諸葛之故鄉。蓋神物應機，大器無方，通人靡滯，大德不常。故谷風發而騶虞嘯，雲雷升而潛鱗驤；摯解褐於三聘，尼得招而褰裳，管豹變於受命，貢感激以回莊，異徐生之摘寶，釋臥龍於深藏，偉劉氏之傾蓋，嘉吾子之周行。夫有知己之主，則有竭命之良，固所以三分我九鼎，跨帶我邊荒，抗衡我北面，馳騁我魏疆者也。英哉吾子，獨含天靈。豈神之祗，豈人之精？何思之深，何德之清！異世通夢，恨不同生。推子八陳，不在孫、吳；木牛之奇，則非般模；神弩之功，一何奇妙；千井齊甃，又何秘要！昔在顛、夭，有名無跡，孰若吾儕，良籌妙畫？臧文既沒，以言見稱，又未若子，言行並徵。夷吾反坫，樂毅不終，奚比於爾，明哲守衝。臨終受寄，讓過許由，負扆蒞事，民言不流。刑中於鄭，教美於魯，蜀氏之恥，河、渭安堵。非皋則伊，寧比管、晏，豈徒聖宣，慷慨屢歎！昔爾之隱，卜惟此宅，仁智所處，能無規廓。日居月諸，時殞其夕，誰能不沒，貴有遺格。惟子之勛，移風來世，詠歌餘典，懦夫將厲。遐哉邈矣，厥規卓矣，凡若吾子，難可究已。疇昔之乖，萬里殊涂；今我來思，覿爾故墟。漢高歸魂於豐、沛，太公五世而反周，想魍魎以彷彿，冀影響之有餘。魂而有靈，豈其識諸！<br />
　　後尹直贊孔明曰：<br />
　　炎祚告終，僅遺餘燼。臥龍南陽，起應三聘。<br />
　　首陳經濟，區畫素定。曰彼魏、吳，孰如同姓？<br />
　　師行仁義，兵列八陣。流馬木牛，人力莫競。<br />
　　七縱七擒，式示權勁。歷事兩朝，心殫力盡。<br />
　　《出師》二表，伊訓說命。大星隕營，天胡弗憖？<br />
　　百世景仰，惟忠惟正！<br />
　　是夜，天愁地慘，月色無光，孔明奄然歸天。姜維、楊儀皆依孔明舊制而行，不敢妄動纖毫，遂法遺法成殮，置於車上，用龕蓋之，令三百心腹人守護：即傳密令，教魏延斷後，楊儀次之，各處營寨，一一退去。<br />
　　卻說司馬懿夜觀天文，見一大星赤色，光芒有角，自東北方流於西南方，墜於蜀營內，三投再起，投大起小，隱隱有聲。懿大驚曰：「今諸葛孔明死矣！」即刻傳示各營，懿遂親引鐵騎，當先追趕。未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
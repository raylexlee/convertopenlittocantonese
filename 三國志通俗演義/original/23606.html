<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孔明初上出師表</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孔明初上出師表</font></h4>
			　　卻說孔明問於馬謖曰：「有何妙計，能使司馬懿自死於曹叡之手？願詳言之。」於是馬謖獻計曰：「司馬懿雖是魏朝大臣，而曹叡平素疑之。何不密遣人往洛陽、鄴郡等處，布散流言，說此人欲反；卻作司馬懿告示天下榜文，遍貼諸處，使曹叡心疑，必然殺此人也。」孔明大喜而從之，即遣人密行此計去了。<br />
　　卻說鄴城門上貼下告示，守門者揭了來奏曹叡。叡觀之，大驚失色。其文曰：<br />
　　驃騎大將軍總領雍、涼等處兵馬事司馬懿，謹以信義佈告天下：昔太祖武皇帝創立皇基，本欲立陳思王子建為社稷主，不幸奸讒交集，歲久潛龍。今皇孫曹叡素無德行，妄自居尊，有負太祖之遺意。今吾應天順人，以慰萬民之望，剋日興師到關，皆早歸命新君；如不順者，當滅九族！先此告聞，相宜知悉。<br />
　　曹叡大疑，急問群臣。太尉華歆等奏曰：「司馬懿上表乞守雍、涼，正為此也。先時太祖武皇帝常與臣曰；『司馬懿鷹視狼顧，不可付之兵權，久必為國家之大禍也。』今日反情已萌，可速誅之。」言未盡，王朗又奏曰：「司馬懿深明天文，熟諳韜略，善曉兵機，常有一匡天下之心；今若不除，久必成王莽之患也。」曹叡降旨，便欲興兵御駕親征。忽班部中大將軍曹真出而奏曰：「不可。昔文帝托孤於臣等四人，是知司馬懿無異志也；今無故加兵，乃逼之反耳。況蜀、吳未除，多是奸細行間諜之計，使君臣自亂，彼卻乘虛而擊也。陛下未可深信。」叡曰：「司馬懿若變，悔之何及！」真又曰：「如陛下心自不穩，可仿漢高祖游雲夢之計。陛下幸安邑，司馬懿必然來迎，可觀其動靜，就車前擒之可也。」叡從之，遂命曹真監國，即引御林軍十萬，徑到安邑。<br />
　　此時司馬懿果然不知，欲令天子看其兵勢威嚴，乃整兵馬，率甲士數萬而迎。近臣奏曰：「司馬懿果率生力甲士十餘萬，前來抗拒，實有反心矣。」叡慌忙命曹休先領精兵迎之。司馬懿見兵來到，只疑車駕親車，乃伏道而迎。曹休出曰：「仲達受文帝托孤之重，何故反耶？」懿大驚失色，汗流遍體，乃問其故。休備細言之。懿曰：「此是吳、蜀奸謀間諜之計也！使我君臣自相殘害，彼卻乘此虛勢而襲之矣。某當自見天子！」懿急退了軍，直至叡車前。俯伏泣奏曰：「臣受先帝托孤之重，安有異心？此必吳、蜀之詐計也。臣乞總此兵者，實欲先破蜀，後伐吳，以報先帝與陛下耳！」叡持疑未決。華歆奏曰：「不可付之兵權，可黜罷回鄉。此漢文帝以報周勃也。」叡依此言，將司馬懿削去官職，命曹休總督雍、涼兵馬。司馬懿貶回鄉里，魏主曹叡駕回洛陽。<br />
　　卻說細作探知此事，報入川中。孔明聞之，大喜曰：「吾欲伐魏久矣，奈有司馬懿總雍、涼之眾。今既中計而貶之，吾有何憂耳！」次日，後主早朝，大會官僚，孔明出班，上《出師表》一道。表曰：<br />
　　先帝創業未半而中道崩殂，今天下三分，益州疲敝，此誠危急存亡之秋也。然侍衛之臣，不懈於內；忠志之士，忘身於外者，蓋追先帝之殊遇，欲報之於陛下也。誠宜開張聖德，以光先帝遺德，恢弘志士之氣，不宜妄自菲薄，引喻失義，以塞忠諫之路也。宮中府中，俱為一體，陟罰臧否，不宜異同。若有奸詐犯科及為忠善者，宜付有司，論其刑賞，以昭陛下平明之治，不宜偏私，使內外異法也。侍中、侍郎郭攸之、費褘、董允等，此皆良實，忠慮忠純，是以先帝簡拔以遺陛下。愚以為宮中之事，事無大小，悉以咨之，然後施行，必能裨補闕漏，有所廣益。將軍向寵，性行淑均，曉暢軍事，試用於昔日，先帝稱之曰「能」，是以眾議舉寵為督。愚以為營中之事，事無大小，悉以咨之，必能使行陣和睦，優劣得所。親賢臣，遠小人，此先漢所以興隆也；親小人，遠賢臣，此後漢所以傾頹也。先帝在時，每與臣論此事，未嘗不歎息痛恨於桓、靈也。侍中、尚書、長史、參軍，此悉貞亮死節之臣也，陛下親之信之，則漢室之隆，可計日而待也。臣本布衣，躬耕南陽，苟全性命於亂世，不求聞達於諸侯。先帝不以臣卑鄙，猥自枉屈，三顧臣於草廬之中，諮臣以當世之事，由是感激，許先帝以驅馳。後值傾覆，受任於敗軍之際，奉命於危難之間，爾來二十有一年矣。先帝知臣謹慎，故臨崩寄臣以大事也。受命以來，夙夜憂慮，恐付托不效，以傷先帝之明，故五月渡瀘，深入不毛。今南方已定，兵甲已足，當獎率三軍，北定中原。庶竭駑鈍，攘除奸凶，以復興漢室，還於舊都。此臣所以報先帝，而忠陛下之職分也。至於斟酌損益，進盡忠言，則攸之、褘、允之任也。願陛下托臣以討賊興復之效，不效則治臣之罪，以告先帝之靈。責攸之、褘、允等之咎，以彰其慢。陛下亦宜自謀，以諮諏善道，察納雅言，深追失帝遺詔。臣不勝受恩感激！今當運離，臨走涕泣，不知所云。謹表。<br />
　　後主覽表而言曰：「相父徵蠻，遠涉艱難，方始回都，坐未安席；今又欲北征，恐勞神思也。」孔明曰：「臣受先帝托孤之重，夙夜未嘗有怠。今日平蠻回國，一載有餘矣，軍馬已銳，器械已足，糧草之類盡皆完備，不就此時討逆，恢復中原，更待何日耶？」忽班部中太史譙周出奏曰：「臣夜觀天象，北方旺氣正盛，星曜倍明，未可圖也。」乃顧孔明曰；「丞相深明天文，何故強為也？」孔明曰：「天道之理，變易不常，豈可拘執也？吾今且駐軍馬於漢中，觀其動靜而行之。」譙周等諫之不從。於是孔明乃留郭攸之、董允、費褘等為侍中，總攝宮中之事；又留向寵為大將，總督御林軍馬；蔣琬為參軍，張裔為長史，掌丞相府事；又留杜瓊為諫議大夫；杜微、楊洪為尚書；孟光、來敏為祭酒；尹默、李譔為博士；郤正、費詩為秘書；譙周為太史，內外文武官僚二百餘員，同理蜀中之事。<br />
　　孔明受詔興兵，克復中原，重興漢室。孔明暫歸府內，喚諸將聽令：前督部，鎮北將軍、領丞相司馬、涼州刺史、都亭侯魏延；前軍都督，領扶風太守張翼；牙門將，裨將軍王平；後軍領兵使，安漢將軍、領建寧太守李恢；副將，定遠將軍、領漢中太守呂義；兼管運糧左軍領兵使，平北將軍、陳倉候馬岱；副將，飛衛將軍廖化；右軍領兵使，奮威將軍、博陽亭侯馬忠；撫戎將軍，關內候張嶷；行中軍師，車騎大將軍、都鄉侯劉琰；中監軍，揚武將軍鄧芝；中參軍，安遠將軍馬謖；前將軍，都亭侯袁綝；左將軍，高陽侯吳懿；右將軍，玄都候高翔；後將軍，安樂侯吳班；領長史，綏軍將軍楊儀；前將軍，徵南將軍劉巴；前護軍，偏將軍、漢城亭侯許允；左護軍，篤信中郎將丁咸；右護軍，偏將軍劉敏；後護軍，典軍中郎將官雍；行參軍，昭武中郎將胡濟；行參軍，諫議將軍閻晏；行參軍，偏將軍爨習；行參軍，裨將軍杜義、武略中郎將杜祺、綏戎都尉盛〔孛攵〕；從事，武略中即將樊岐；典軍書記樊建；丞相令史董厥；帳前左護衛使，龍驤將軍關興，右護衛史，虎翼將軍張苞。孔明受詔封為平北大都督、丞相、武鄉侯、領益州牧、知內外事諸葛亮。於是孔明分撥已畢，又檄李嚴等守川口，以拒東吳。選定建興五年春三月丙寅日出師。忽帳下－老將厲聲而進曰：「我雖年邁，尚有廉頗之勇，馬援之雄。此二古人皆不服老，何故不用我耶？」眾視之，乃常山趙子龍也。孔明曰：「吾自平蠻回都，馬孟起因病身故，予甚惜之，以為折其右臂也。今將軍年紀已高，但恐稍有參差，動搖一世之英名，減卻西蜀之銳氣也。」子龍厲聲曰：「吾自隨先帝以來，臨陣不退，遇敵則先。大丈夫得死於疆場者，幸也，吾何恨焉？願為前部先鋒！」孔明再三苦勸不從。子龍曰：「如不教我為先鋒，就撞死於階下！」孔明曰：「將軍既要為先鋒，須得一人同去。」言未盡，一人應曰．「某雖不才，願與老將軍先引一軍，前鋒破敵。」孔明視之，乃義陽新野人也，見為中監軍、揚武將軍，姓鄧，名芝，字伯苗。孔明大喜，即撥精兵五千，副將十員，隨趙子龍、鄧芝為先鋒去訖。孔明出師，後主百官送於北門外十里。孔明辭了後主而去，旌旗蔽野，戈甲如霜，沿道之民，簞食壺漿以迎王師。孔明率大軍，望漢中迤邐進發。<br />
　　卻說邊庭探知此事，報入中原。是日，魏主曹叡設朝，近臣奏曰：「邊官報導，諸葛亮率領大兵三十餘萬，出屯漢中，令趙雲、鄧芝為前部先鋒，引兵入境，其機至急。」叡大驚，慌問群臣曰：「誰可為將，以退蜀兵？」忽一人應班而出曰：「臣父死於漢中，切齒之仇，未嘗得報。今蜀兵侵境，臣願引本部猛將，乞陛下賜關西之兵，上為國家效力，下報父親之仇，臣萬死而不恨也！」眾視之、乃安西鎮東將軍、侍中尚書、駙馬都尉，假節夏候淵之子夏侯楙也。楙，音茂。楙字子林，自幼過房與夏侯惇為子，後夏侯淵被黃忠斬之，魏武帝曹操憐之，以女清河公主招楙為駙馬，因此朝中欽敬。雖掌兵權，性急慳吝，未曾臨陣。此時曹叡即命夏侯楙為大都督，調關西諸路兵馬，前去迎敵。忽－人諫曰：「不可。」眾觀之，乃司徒王朗也。朗奏曰：「夏侯駙馬素不曾經戰，今付以大任，非其宜也。更兼諸葛亮足智多謀，深通韜略，不可與敵也。」夏候楙叱之曰：「司徒莫非結連請葛亮，欲為內應耶？吾自幼從父學習韜略，深通兵法，汝何欺吾年幼也？吾若不生擒諸葛亮，誓不回見天子！」王朗等皆不敢言。夏侯楙辭了魏主，星夜到長安，調關西諸路軍馬二十餘萬，來敵孔明。未知勝負如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
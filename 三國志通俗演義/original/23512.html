<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　周瑜定計破曹操</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>周瑜定計破曹操</font></h4>
			　　卻說次日清晨，吳侯孫權升堂，左邊文官張昭、顧雍、張紘、步騭、諸葛瑾、虞翻、龐統、陳武、丁奉等三十餘人；右邊武官程普、黃蓋、韓當、周泰、蔣欽、潘璋、呂蒙、陸遜等三十餘人，衣冠濟濟，劍佩鏘鏘，侍立兩邊。孫權教請周公瑾議事。少時，魯肅入報：「周都督到了。」周瑜入見禮畢，權曰：「都督治水軍勞神。」瑜曰：「主公掌政事不易。」請瑜坐了。瑜曰：「近聞曹操引兵已屯漢上，馳書至此，主公議論若何？」權便取檄文與周瑜。瑜看了，笑而復怒曰：「老賊以為我江東無人，敢如此之相侮耶！」權曰：「若何？」瑜曰：「主公曾與文武商議否？」權曰：「累議此事，內有勸吾要降者，亦有使吾要戰者。理會未定，故請公瑾一語決之。」瑜曰：「誰請主公降？」權曰：「張子布等皆主其事。」瑜問昭曰：「先生降者，願聞其意。」昭答曰：「曹操豺虎也，挾天子而徵四方，動以朝廷為名，近得荊州，威勢甚大。吾以江東拒曹者，長江也。今操艨艟鬥艦，何止數千，水陸並進，安可當之？愚謂大計不如且降，當圖後計。」瑜曰：「此迂懦之論也！且江東自破虜將軍開國以來，今歷三世，安可一旦而廢之？」權曰：「若此，計將安出？」瑜答曰：「操托名漢相，實為漢賊。將軍以神武雄才，兼仗父兄餘業，據江東之地，方數千餘里，兵精糧足，英雄雲集，當橫行天下，為國家除殘去穢。況曹操自送死耳，豈可降之耶？請主公籌之。今北土未平，馬超、韓遂為操之後患，一也。操舍鞍馬，仗舟船，與吳越爭衡，二也。又遇隆冬盛寒，馬無料草，三也。驅中國士卒，遠涉江湖，不服水土，多生疾病，四也。此數者，皆用兵之患也，而操皆冒行之。將軍擒操，宜在今日。瑜請得精兵數萬人，進住夏口，保為將軍破之。」權忽然曰：「老賊欲廢漢而自立久矣，先圖二袁、劉表、呂布與孤耳。今數雄已滅，惟孤尚存。今與老賊，誓不兩立！君言當擊，甚與孤合，此天以君授孤也。」瑜曰：「某與將軍決一血戰，萬死不辭，只恐將軍狐疑不定。」權拔佩劍砍前面奏案一角，曰：「如諸將官吏再言降操者，與此案同！」言罷，便將此劍授付周瑜，就封為大都督，程普為副都督，魯肅為贊軍校尉。如不聽號令者，以此劍誅之。瑜受了劍，對眾言曰：「吾奉君侯將令，今率眾破曹，仰來日皆於江畔行營聽調。如遲違者，依七禁令五十四斬施行。」言訖，辭了孫權便起。眾文武各各無言而散。<br />
　　周瑜回到下處，便請孔明論事。孔明已至，瑜曰：「今日府下公議已定，願求破曹良策。」孔明曰：「討虜尚未心穩，不可以決策也。」瑜曰：「何謂心不穩？」孔明曰：「心不穩，怯曹兵多，懷寡不敵眾之意。將軍能以軍數開解，使討虜了然無疑，而大事可成矣。」瑜曰：「先生之論善。」瑜即往見孫權。權曰：「公瑾夜至，必有事焉。」瑜曰：「來日調撥軍馬，主公心有疑否？」權曰：「但憂曹操兵多，寡不能敵眾。餘有何疑？」瑜笑曰：「瑜特為此，徑來開解主公耳。主公因見曹書，言水陸八十餘萬，而各恐懼，不復料其虛實，便開此義，甚無畏也。今以實較之，彼將中國之人不過十五六萬，且以久疲；所得袁眾亦及七八萬耳，尚懷狐疑。夫以疲病之卒，御狐疑之眾，數雖多，甚不足畏也。瑜得五萬兵，足以制之，願主公勿慮焉。」權撫周瑜臂曰：「公瑾，卿言至此，甚合孤意也。子布無謀，各顧妻子，挾持私慮，深失於所望。獨卿及子敬與孤同耳，天以卿二人贊孤也。已選三萬人，船筏戰具俱辦。卿與子敬、程普便在前發，孤當續發人眾，多載資糧，為卿後援。卿前軍稍不如意，便還就孤，孤當親與操賊共決勝負。事已定論，卿宜向前，勿狐疑耳。」周瑜謝而退。<br />
　　瑜猛省，言曰：「孔明早已料吳侯之心，又高吾一頭也。久必為江東之患，不如殺之。」遂令人請魯肅連夜入帳，言欲殺孔明之事。肅曰：「不可。今操賊未破，先殺客人，誠乃萬人之恥笑耳，非大丈夫之所為也！」瑜曰：「此人助劉備，必為江左之患也。」肅曰：「諸葛瑾乃是他親兄，可令招此人同事孫討虜，豈不壯哉？」瑜曰：「其言極善。」<br />
　　至次日平明，瑜赴行營，升中軍帳高坐，左右立刀斧手，聚集文武諸將聽令。程普年長，舊為兄，周瑜年幼，爵居其上，是日推病，令長子程咨代替。瑜傳令曰：「王法無親，諸君各守乃職。方今曹操弄權，甚於董卓：囚天子在許昌，屯暴兵於漢上。吾今奉命，弔民伐罪。但以大軍到處，不得一概動擾。賞勞罰罪，並無親疏。差韓當、黃蓋為前部先鋒，兼管本部大小戰船五百隻，目下便行，前到三江口下定水寨，別聽將命；蔣欽、周泰為第二隊；凌統、潘璋第三隊；太史慈、呂蒙第四隊；陸遜、董襲第五隊；呂范、朱治為四方巡警使，六郡催督官軍，水陸並進而行，剋期取齊。」號令已畢，諸將各自本處收拾船隻軍器起行。程咨回見父程普，說周瑜調兵動止有法。普大驚曰：「吾素欺周郎懦弱，不足為將；今日論大事如此，真將材也！吾如何不服！」遂親往行營謝罪。<br />
　　瑜請諸葛瑾至。坐定，瑜曰：「令弟諸葛孔明有王佐之才，如何屈身而事劉備？今幸至江左，欲煩先生不惜齒牙餘論，使令弟棄劉備而事討虜將軍，汝弟兄朝暮又得相見，豈不美哉？吾待回報。子瑜先生不可棄卻也！」瑾曰：「瑾自到江左，無尺寸之功，蒙討虜將軍重用。既都督有奉公之心，敢不聽命。」即時離營上馬，逕到驛庭。人報知孔明。孔明出，接入驛舍，哭拜，各訴疏遠之情。瑾泣而言曰：「弟知伯夷、叔齊之情乎？」伯夷、叔齊，孤竹君之二子。孤竹，國名，殷、湯所封。父墨胎氏，名初，字子朝。伯夷名允，字公信。叔齊名智，字公達。伯夷、叔齊乃諡號也。孔明暗思：「此必是周瑜教來說我也。」遂答曰：「夷、齊，古之聖賢也。」瑾曰：「二人讓位，皆逃在一處，後諫武王不從，隱居首陽山下，不食周粟，遂餓而死，亦在一處。活時一處，死時一處，我思與爾同胞共乳，各事其主，不能早晚相隨，視夷、齊之為人，豈不羞赧乎？」孔明曰：「兄所言者，義也。義與忠、孝，三者何重？」瑾曰：「人以忠、孝為本，義不可缺也。」孔明曰：「弟教兄全忠全孝，若何？」瑾曰：「何為也？」孔明曰：「弟與兄，皆漢朝人也。今劉皇叔乃中山靖王之後，漢景帝閣下玄孫，兄能棄東吳而事劉皇叔，此全忠也。想父母墳塋皆在北方，兄若歸江北，早晚得拜掃祭祀，此全孝也。以此忠、孝為重，與弟同扶孤弱之主，此全義也。兄戀江左而不以忠、孝為重，徒欲使弟以全其義，不敢聽從也。望兄察之。」瑾思曰：「我來說他，倒被他說了我也。」因此不能回答，辭孔明而起，回報周瑜。瑜曰：「若何？」瑾曰：「吾受孫討虜厚恩，安敢忘之耶？」盡將此言告之。瑜曰：「既公忠心事主，不必再有多疑，吾自有伏孔明之計。」瑾辭歸。畢竟周瑜用何計能伏孔明，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
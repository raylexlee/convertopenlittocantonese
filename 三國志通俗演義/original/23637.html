<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　司馬懿父子秉政</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>司馬懿父子秉政</font></h4>
			　　卻說司馬懿見曹爽同弟曹羲、曹訓、曹彥，並心腹何晏、鄧颺、丁謐、畢軌、李勝等一班牙爪，及御林軍盡隨幼主曹芳出城，謁明帝墓，就去畋獵。懿聞之大喜，即到省中，令司徒高柔，假以節鉞行大將軍事，先據曹爽營；又令太僕王觀行中領軍事，據曹羲營。懿引舊官入宮，奏郭太后，言爽專背先帝托孤之恩，奸雄亂國，可以廢之。郭太后大驚曰：「天子在外，如之奈何？」懿曰：「臣有奏天子之表，誅奸臣之計。太后勿憂。」太后懼怕，只得從之。懿曰：「今日掃除國賊，生靈幸甚矣！」急令太尉蔣濟、尚書令司馬孚，一同寫表，遣黃門齎出城外，徑至帝前申奏。懿自引大兵，據武庫。早有人報知曹爽家。其妻劉氏急出廳前，喚守府官軍問曰：「今主公在外，仲達起兵何意？」有守門將潘舉曰：「夫人勿驚，我去問之。」乃引弓弩手數十人，登樓望時，正見司馬懿引兵過府前。舉令人一齊射之，懿不得過。忽一般將孫謙在後止之曰：「不可射之。此乃天下之事，未能知也！」連止三次，舉方不射。須臾，司馬昭護父司馬懿而過時把定武庫；懿引兵出城屯於洛河，守住浮橋。<br />
　　且說曹爽手下司馬魯芝見城中事變，來與參軍辛敞辛毗之子商議曰：「今仲達如此變亂，主公在外，不知當復何如？」敞曰：「可引本部兵出城去見天子。」芝曰：「然。」。辛敞入後堂，見其姐辛憲英。憲英曰：「汝有何事，慌速如此？」敞告曰：「天子在外，太傅起兵出城，閉了城門，必奪天下也。」憲英曰：「司馬公非奪天下也，乃殺曹將軍耳。」敞驚曰：「此事未知如何？」憲英曰：「曹將軍非司馬公之對手，必然敗矣。」敞曰：「今魯司馬教我同去，未知可去否？」憲英曰：「別人有事，尚且救之，何況汝之主人乎？不宜久停，便可出城助之。」辛敞從其言，乃與魯司馬引十數騎，斬關奪門而出。人急報司馬懿。懿恐桓范亦走，急令人召之。<br />
　　卻說恒范與子商議，子曰：「車駕在外，不如南出。」范曰：「然。」乃上馬至平昌門，城門已閉，把門將乃桓范舊吏司蕃也，范袖中取出一竹版，曰：「太后有詔，可即開門。」司蕃曰：「請詔驗之。」范叱之曰：「汝是吾故吏，何敢如此！」蕃只得開門放之。范出的城外，喚司蕃曰：「太傅造反，汝可速隨吾去，卻才假詔也。」蕃大驚，急縱步追之不上而回。人報知司馬懿。懿大驚曰：「『智囊』往矣！如之奈何？」蔣濟曰：「『駑馬戀棧豆』，必不能用也。」懿曰：「然。」又召許允、陳泰曰：「汝可去見曹爽，說太傅別無他事，只是削汝兄弟兵權而已。」許、陳二人去了。又召殿中校尉尹大目至，令蔣濟作書，與目持去見爽。懿吩咐曰：「知汝與曹爽契厚，可領此任。汝見曹爽，說吾與蔣濟指洛水為誓，只因兵權之事，別無他故。」尹大目依令而去。<br />
　　卻說曹爽正飛鷹走犬之際，忽報城內有變，太傅有表。爽大驚，幾乎落馬。黃門官捧表，跪於天子之前。爽接表拆封，令近臣讀之。表曰：<br />
　　徵西大都督、太傅臣司馬懿，誠惶誠恐，頓首謹表：臣昔從遼東還，先帝詔陛下與秦王及臣等秦王乃曹詢也升御床，把臣臂，深以後事為念。臣言「太祖、高祖亦囑臣以後事，此自陛下所見，無所憂苦；萬一有不如意，臣當死以奉明詔」。黃門令董箕並才人侍疾等，皆所聞之。今大將軍曹爽背棄顧命，敗亂國典；內則僭擬，外專威權；破壞諸營，盡據禁兵；群官要職皆置所親，殿中宿衛、歷世舊人皆復斥出，欲置新人以樹私計，根據槃互，縱恣日甚。外既如此，又以黃門張當為都監，專共交關；看察至尊，伺候神器；離間二宮，傷害骨肉；天下洶洶，人皆危懼。且陛下但為寄坐，豈得久安？此非先帝詔陛下及臣升御床之本意也。臣雖朽邁，敢忘往言？昔趙高極意，秦氏以滅；呂、霍早斷，漢祚永世。此乃陛下之大鑒，臣受命之時也。太尉臣濟、尚書令臣孚等，皆以爽為有無君之心，兄弟不宜典兵宿衛，奏永寧宮。皇太后令，敕臣如奏施行。臣輒敕主者及黃門令，罷爽、羲、訓吏兵，以侯就第，不得逗留以稽車駕；敢有稽留，便以軍法從事。臣輒力疾將兵屯於洛水浮橋，伺察非常。謹表上聞，伏乾聖聽。<br />
　　魏幼主曹芳聽畢，乃與曹爽曰：「太傅之言是也，卿如何裁處？」爽手足失措，回顧二弟曰：「如之奈何？」曹羲曰：「劣弟亦曾諫兄，兄執迷不聽，致有今日之禍。司馬懿譎詐無比，孔明尚不能及，何況我兄弟乎？不如自縛見之，以免一死。」<br />
　　言未畢，忽參軍辛敞、司馬魯芝到。爽急問之，二人告曰：「城中把得鐵桶相似，太傅引兵屯於洛水浮橋，只為將軍權重，別無他事。」正言間，司農桓范驟馬而至。范與爽曰：「大事已變，將軍何不請天子幸許都，調外兵以討司馬懿耶？」爽曰：「吾等全家皆在城中，豈可投他處而求援也？」范曰：「主公自幼讀書，豈不知世事興廢乎？今主公宅舍，金碧交輝，倘落他人之手，再欲貧賤，安能復得者也？且匹夫持質一人，尚慾望活！今主公與天子相隨，號令天下，誰敢不應？何故反投死地也？」爽聽之不能決斷，但涕泣而已。范又曰：「主公別營，近在闕南；洛陽典農，治在城外。若一呼之，即來赴投。今去許都不過半宿，城中糧草足用幾載，軍中所憂者惟糧草而已。大司馬之印，某將在此。主公何不急行也，遲則休矣！」爽曰：「多官勿太催逼，待吾細細思之。」少頃，侍中許允、尚書令陳泰至。二人告曰：「太傅只為將軍權重，要削去兵權，別無他事。將軍可早歸城，惟免官而已。」爽默然不語。又只見殿中校尉尹大目到，爽方問曰：「太傅指洛水為誓，並無他意。指因將軍威權太重。有蔣太尉書在此。將軍可削去兵權，早回相府。若不如此，何日安寧也？」爽方信之，以為良言。桓范又告曰：「事極矣，休聽外言而就死地也！」<br />
　　是夜，曹爽不能施設，乃拔劍在手，嗟歎尋思；自黃昏只流淚到曉，兄弟三人決疑不定。桓范又入帳催之曰：「主公思慮一晝夜，何為不能決乎？」爽擲劍而歎曰：「我不起兵，願不作官，但為富家翁足矣！」范聽了，大哭出帳曰：「曹子丹鬼怪之人也。汝兄弟三人真豚犢耳！何期今日滅其族乎！」痛哭不已。許允、陳泰令爽先納印綬與司馬懿。爽令將印送去。主簿楊綜扯住印綬而哭曰：「主公今日舍兵權自縛去降，不免東市受斬也！」爽叱之曰：「太傅必不肯失信負我！」於是曹爽將印綬與陳、許二人，先齎與司馬懿。眾軍見無將印，盡皆四散。爽手下只有數騎官僚。到浮橋時，懿傳令，教曹爽兄弟三人且回私宅；餘者發監，聽候敕旨。爽等入城時，並無一人侍從。桓范至浮橋邊，懿在馬上以鞭指之曰：「桓大夫何故如此？」范低頭不語，慚愧入城。益曰：「天子明詔，復吾舊職矣！」桓范並不回顧。於是司馬懿請駕拔營入洛陽已畢。<br />
　　卻說曹爽兄弟三人回家之後，懿用大鎖鎖門，令居民八百人繞護其宅，起四座高樓以望之。爽心中憂悶，挽彈弓於後園中打雀，忽聽的樓上小民唱曰：「故大將軍東南行！」爽與弟言之，弟曰：「此乃戲語，不足道哉。目今乏糧，兄可作書以上太傅，求些度用。」爽從之，遂作書一封，遞出，令守門人持與太傅。懿拆封視之。書曰：<br />
　　賤子曹爽百拜書奉太傅尊前：竊念爽哀惶恐怖，無狀招禍，合受屠滅。前遣家人迎糧，於今末返，數月乏糧，萬望寬洪，當煩見餉，以繼旦夕。<br />
　　司馬懿覽畢，遂遣人送糧，仍答書一封，運至曹爽府內。<br />
　　爽得其賄，忻然而喜，爽拆封視之。其書曰：<br />
　　初不知乏糧，甚懷踧躇。今致米一百斛，並肉脯、鹽豉、大豆相送，幸乞笑留。<br />
　　曹爽大喜曰：「司馬懿本無殺我之心也！「遂不為疑。<br />
　　原來司馬韶先將黃門張當捉下獄中問罪。當曰：「非我一人，更有何晏、鄧颺、李勝、畢軌、丁謐等五人同謀篡逆。」懿取了張當供詞，卻捉何晏等勘問明白，皆稱三月間欲反。懿用長枷釘了。有司蕃告稱：「桓范矯詔出城，口稱太傅謀反。」懿曰：「誣人反情，抵罪反坐！」亦將桓范等皆下獄，然後押曹爽兄弟三人並一干人犯皆斬於市曹，滅其三族。其家產財物盡抄沒入庫，容其女還家。後人有待曰：<br />
　　弩馬但能思棧豆，不圖千里去程途。可憐曹爽愚兄弟，同把山河付晉都。<br />
　　又詩曰：<br />
　　曹爽渾如井底蛙，癡心恣意享榮華。不知身死鋼刀下，猶自貪圖作富家。<br />
　　卻說司馬懿斬了曹爽等輩，太尉蔣濟曰：「尚有魯芝、辛敞斬關奪門而出，楊綜奪印不與，皆可斬之。」懿曰：「彼各為其主，乃忠義之臣也。」遂復各人舊職。辛敞歎曰：「吾若不問於姐，失其大義矣！」後史官有詩贊辛憲英曰：<br />
　　為臣事主當存義，赴難臨危合盡忠。辛氏憲英曾勸弟，故令千載播高風。<br />
　　司馬懿饒了辛敞等，仍出榜曉諭：「但有曹爽門下一應人等，盡皆免死。有官者照舊復職。軍民各安家業。」因此內外安然，皆無謠語。何、鄧二人死於非命，果應管輅之言。後人有詩贊管輅曰：<br />
　　傳得聖賢真妙訣，平原管輅相通神。「鬼幽」「鬼躁」分何、鄧，未喪先知是死人。<br />
　　卻說魏主曹芳封司馬懿為丞相，加九錫。懿謙辭不受。芳不准辭，令父子三人同領國事，二子各受重權。司馬懿謝恩回家，懿忽然想起：「曹爽全家雖誅，尚有夏侯玄守備雍州等處，係爽親族，倘思骨肉之情，驟然作亂，如何提備？必當處置。」即下詔遣使，往雍州取徵西大將軍夏侯玄赴洛陽議事。玄乃曹爽外弟。此時夏侯霸正在雍州把守隘口，聽知司馬懿取夏侯玄玄乃霸之姪，霸大駭驚懼，心中憂疑，慌引兵三千出城哨探。未知其意如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
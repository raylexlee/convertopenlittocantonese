<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　李傕郭汜殺樊稠</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>李傕郭汜殺樊稠</font></h4>
			　　李、郭二賊欲殺獻帝，張濟、樊稠諫曰：「不可。今日若便殺之，恐眾諸侯不服。且留為主，賺諸侯入關，先去其手足，殺之未遲，天下自然屬我等也。」李、郭曰：「然。」按兵不退，縱容軍士在城中擄掠。帝在樓上與李、郭曰：「王允已伏其誅，軍馬何故不退？」李、郭曰：「雖以報仇，未蒙恩赦，故不即退。」帝又問李、郭，李、郭曰：「臣等力扶漢朝，未蒙賜爵。」帝曰：「任卿所欲，寡人封之。」李、郭寫職銜入朝，勒要如此官品。帝即從之：李傕為車騎將軍、池陽侯，領司隸校尉、假節鉞。將軍本無節，假以節之者，欲以重其威也，節，《釋名》：節，毛上下相重，取象竹節。《光武本紀》注：節以竹為之，柄三尺，以旄牛尾為之，其毛三重。《蘇鶚演義》曰：古者，節長二尺。秦、漢以下，改為旌幡之形，後世漸長數尺。節，操也，謂持節者必盡人臣節操。《傳》：張志反以木為之，長尺五寸。書符又上，又以一板者，楷封以御史印章，所以為信。郭汜為後將軍、美陽侯、假節鉞，任其行事也，同秉朝政。樊稠為右將軍、萬年侯。張濟為驃騎將軍、平陽侯，領兵屯弘農地名。其餘李蒙、王方等，各為校尉。然後謝恩了，方始領兵出城，禁住劫掠。<br />
　　李、郭等追尋董卓屍首，止獲得些小皮骨，用香木雕成董卓形體。大設祭祀，修陳功德，用王者衣冠棺槨，富盛不可盡言。選良辰吉日，遷葬郿塢。臨葬之夜，天降大雷雨，平地水深數尺，霹靂震開卓墓，提出棺外，皮肉皆為粉粹。李傕候晴再葬，是夜又復如是。三葬皆廢。豈無天地神明乎？傕、汜既掌大權，殘虐百姓。後史官有詩曰：<br />
　　圭、讓誅夷卓又獰音能，諸侯還以卓為君。<br />
　　九州鼎沸言誅卓，卓死何曾肯罷兵！<br />
　　二賊吩咐心腹人，侍帝左右，看其動靜，如有不順者，皆斬之。獻帝此時度日如年。朝廷官員，並由二賊升降。當年傕、汜宣朱雋入朝，封為太僕，同領朝政。<br />
　　一日，人報自西一路軍馬，槍刀如雪霜，旗幡飛錦繡，兵約有十餘萬，飛奔長安而來。李、郭探知乃是西涼州太守、伏波將軍馬援之後，姓馬，名騰，字壽成；並州刺史韓遂。二將領軍來誅傕、汜，卻密使人暗地入長安來，與待中馬宇、諫議大夫種邵、左中郎將劉范三人為內應，共謀傕、汜。三人密奏獻帝，封馬騰為徵西將軍，韓遂為鎮西將軍，敕並力討賊。<br />
　　卻說傕、汜、濟、稠一同商議，未有良策。謀士賈詡曰：「馬、韓二軍遠來，利在速戰。若深溝高壘，堅守而拒之，彼兵不過百日，糧食盡絕，自然遁去。卻引兵自後追之，二將可擒矣。」李蒙、王方出曰：「此非好計。願借精兵萬人，立斬馬騰、韓遂之頭，獻於麾下。」賈詡曰：「若戰必敗。」李蒙、王方曰：「若吾二人敗，願獻六陽魁首。」賈詡曰：「汝若戰勝而回，吾卻輸首級與汝。」各納下軍令狀。詡曰：「長安西二百里，地名盩厔音周質。山峻路險，可以屯軍。張、樊兩將軍堅壁守之，李蒙、王方引兵於此隘口迎敵。長安城中，撥軍馬錢糧應付。」傕、汜大喜，點兵一萬五千人馬與李蒙、王方。<br />
　　二人忻喜而去，離長安二百八十里，扎住大寨。西涼州兵到，兩個引軍迎至。西涼軍馬攔路擺開陣勢，馬騰、韓遂聯轡而出。李蒙、王方在門旗下大罵曰：「馬騰！你是何處官軍，敢來擾我漢臣？」馬騰曰：「反國之賊，尚敢胡支！誰去擒之？」言未絕，一將軍陣中飛出。這個少年將軍，面如琢玉，眼若流星，虎體猿臂，彪腹狼腰。扶風茂陵人也，馬騰之子，名超，字孟起，時年一十七歲。手執長槍，坐下駿馬，跑出陣前。王方明欺馬超年幼，躍馬橫槍，徑來迎敵。兩般兵器起處，戰不到數合，一槍刺王方於馬下。馬超亦勒馬回陣。李蒙見刺死王方，一騎馬從馬超背後趕來。超已知道，故意俄延。蒙舉槍搠入來，馬超一頭閃在側邊，李蒙搠個空，馬奔入來，兩鞍相並，早挾了過去。初，李蒙見王方被搠死，蒙見超回陣，蒙後趕來。馬騰大叫：「有人暗算吾兒！」聲由未絕，李蒙早被馬超擒在馬下。軍士無主，望風奔逃。韓遂殺散軍士，將李蒙斬首，此是馬超第一場廝殺。史官有詩曰：<br />
　　威震西涼立大功，渭橋六戰最英雄。<br />
　　鋼槍舉處王方死，手到之時喪李蒙。<br />
　　西涼州得勝，雄兵直逼隘口下寨。<br />
　　李傕、郭汜聽知李蒙、王方皆被馬超殺了，方信賈詡有先見之明，重用其計，只理會緊守關防，從他搦戰，並然不出。果然西涼州軍未及兩月，糧草俱乏，商議回軍。<br />
　　長安城中馬宇家僮告變，言馬宇等外連馬騰、韓遂，欲謀內應外合。李傕、郭汜大怒，盡收馬宇、劉范、種邵三家老小良賤，於市斬之，把三顆首級直來馬、韓寨前號令。馬騰、韓遂計議：「糧盡軍慌，內應已泄，不如早回。」一面退軍。李傕、郭汜令張濟一軍趕馬騰，樊稠一軍趕韓遂。馬騰、韓遂二人分兵起身，前軍已遠，後軍不曾提備，張濟、樊稠生力軍趕來，西涼軍大敗。馬超在後死戰，張濟不敢去追。樊稠去趕韓遂，看看趕上，相近陳倉地名。遂勒馬回，迎樊稠而言曰：「故鄉之人，何如此無情？」樊稠也勒住馬而答曰：「上命不可違也。」韓遂曰：「天地反覆，未可知也。吾此來為國家。吾與汝同州之人，今雖小失，後圖大會。萬一有不如意時，還可相見乎？」樊稠回心，拍馬向前，與韓遂答話而別。樊稠收兵回寨。馬騰、韓遂復回涼州去了。<br />
　　李傕兄之子李別恨樊稠，見和韓遂耳語，回報其叔曰：「樊稠追韓遂到陳倉，被韓遂叫聲鄉人，稠立馬遂與共語，不知說甚，但見意愛甚密。」李傕大怒，便欲興兵討稠。賈翊曰：「目今人心未寧，頻動刀兵，深為不便。但設一宴，請張濟、樊稠言功，只消就席間擒而斬之。」李傕深喜，便令請張濟、樊稠。<br />
　　二將忻然赴宴。飲酒將半闌，李傕曰：「韓遂近有書來，言樊稠欲造反，何不就此擒之？」稠大驚失色，口未及言，刀斧手擁出，斬頭於案下。張濟俯伏於地。李傕扶起而言曰：「樊稠欲害吾，故先下手。君乃心腹之人，何驚懼哉？」就將樊稠軍撥與張濟管領，盡歡而別。後有詩曰：<br />
　　龍爭虎鬥甚時休？朝若賓朋暮寇仇。<br />
　　遞互相吞何日了？天教李傕殺樊稠。<br />
　　張濟回弘農去了。李傕用賈詡為尚書僕射。詡字文和，武威姑臧人也後為魏臣。李傕、郭汜自戰敗西涼兵，諸侯莫敢興兵。賈詡累諫李、郭使行仁義，納天下賢士。李、郭順從之。自是朝廷微有生意。<br />
　　獻帝方始稍安，青州黃巾又起，聚眾百萬，頭目不等，將兗州牧劉岱殺訖，劫掠良民。太僕朱雋保舉一人，可破群賊。李傕、郭汜問於雋曰：「衝之要地，非當世英雄，莫能據也。今黃巾鼎沸，誰可安之？」雋言出此人，教天下人不屬炎漢。此人是誰？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
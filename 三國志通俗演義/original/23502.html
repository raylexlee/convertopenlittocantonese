<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮博望燒屯</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮博望燒屯</font></h4>
			　　時建安十三年夏六月，夏侯惇欲領兵南征。荀彧諫曰：「劉備不可輕敵，更兼諸葛亮為軍師，將軍此去，必然有失。」惇曰：「吾視劉備如鼠輩耳，必擒之。」徐庶曰：「將軍不可輕視劉玄德，今又得諸葛亮，如虎生翅。」操曰；「諸葛亮何如人也？」庶曰：「此人複姓諸葛，名亮，字孔明，道號『臥龍先生』。上通天文，下曉地理；熟讀韜略，有鬼神不測之機，非等閒之輩也。」操曰：「比公若何？」庶曰：「某乃螢火之光，他如皓月之明，庶安敢比亮哉！」此是徐庶惑軍之計也，夏侯惇叱之曰：「元直之言謬矣。吾看諸葛如草芥耳，有何懼哉！吾若不一陣生擒劉備，活捉諸葛，願獻惇首與丞相！」操曰：「軍無戲言。」惇曰：「願責軍令狀。」操曰：「汝早報捷音，以慰吾心。」惇遂奮然而辭曹操，自引軍登程。<br />
　　卻說新野劉備自得孔明，以師禮待之，有雲長、張飛心中不悅，乃曰：「孔明年幼，有甚才學？兄長敬之太過！又未見他其實效驗！」玄德曰：「吾得孔明，猶魚得水也。汝弟兄不可復多言。」關、張見說，不言而退。玄德平生愛結帽。一日，有人送犛音犁牛尾至，玄德得尾而結之。孔明入見，正色而言曰：「明公無復有遠志，但事此而己耶？」玄德遂投於地而言曰：「是何言也！吾暫忘憂耳。」孔明曰：「明公自度，比劉荊州若何？」玄德曰：「不及。」孔明又曰：「明公自度，比曹操若何？」玄德曰：「誠不如也。」孔明曰：「今皆不及，而明公之眾不過數千人，以此待敵，萬一曹兵至，當何以迎之？」玄德曰：「備正愁其事，未得良策。」孔明曰：「可招募民兵，以充其數，亮自教之，可待敵也。」玄德遂招新野之民三千餘人，朝夕演教陣法，一進一退，不失其節。<br />
　　忽報曹操差夏侯惇引兵十萬，殺奔新野。關、張先知，張飛曰：「可著孔明前去迎敵便了。」正說之間，玄德請商議軍機之事。關、張入見，玄德曰：「夏侯惇引兵十萬，火急到來，如何迎敵？」雲長躊躕未決。張飛曰：「哥哥使『水』去便了。」玄德常言：「吾得孔明，如魚得水。」飛故言此也。玄德曰：「智賴孔明，勇須二弟，何須言也？」關、張出，玄德請孔明議事。玄德曰：「今夏侯惇引十萬兵到來，何以迎之？」孔明日：「但恐二弟不肯賓服。如欲亮行兵，須假劍、印。」玄德即便付之。孔明聚集眾將聽令。張飛與雲長曰：「聽令去，別作理會。」孔明曰：「博望離此九十里，左有山，名曰豫山；右有林，名曰安林，可以埋伏軍馬。雲長可引一千五百軍，往豫山埋伏，只等彼軍來到，放過休敵；其輜重糧草必在後面，但看南面火起，可縱兵出擊，就焚其糧草。益德可引一千五百軍，去安林背後山峪中埋伏。只看南面火起，便可出，向博望城舊屯糧草處，縱火掩之。關平、劉封可引五百軍，預備引火之物，於博望坡後兩邊等候，至初更兵到，便可放火矣。去樊城取回子龍，令為前部，不要贏，只要輸，把人馬迤邐退後。主公自引一枝軍馬，以為救援。依汁而行，勿使有失。」關、張問孔明曰：「我等皆離縣百里埋伏，你在何處？」孔明日：「我獨自守縣。」張飛大笑曰：「見其智也！我們都去廝殺，你在家裡坐的，此是何理？」孔明曰：「劍、印在此，違令者必斬！」玄德曰：「豈不聞『運籌帷幄之中，決勝千里之外』？兄弟不可違令。」張飛冷笑而去。飛與雲長曰：「我們且看他的計應也不應，那時卻來問他未遲。」二人去了。眾皆未知孔明韜略，不肯賓服。子龍引軍到了，孔明付計與子龍去畢，劉玄德問曰：「劉備若何？」孔明曰：「今日可引兵就博望山下屯住。來日黃昏，敵軍必到坡下，主公便棄走；放火為號，主公可復回掩殺，天明罷兵。亮與糜竺、糜芳引五百軍守縣。孫乾、簡雍準備慶喜筵席，安排功勞簿。」派撥已定，玄德亦疑。<br />
　　卻說夏侯惇並於禁，李典，兵至博望，選一半精兵作前隊，其餘跟隨糧草車行。是時，秋七月間，商飆音標徐起，人馬趲行。巳牌時候，夏侯惇在前，望見塵頭起處，便將人馬擺成陣勢。惇問曰：「此間何處？」鄉導官答曰：「前面便是博望坡，後面乃是羅川口。」惇傳令，教於禁、李典押住陣腳。惇親自出馬於陣前，副將同宗夏侯蘭、護軍韓浩及數十騎將，兩勢擺開。敵軍到處，夏侯惇大笑。眾將問曰：「將軍何故笑耶？」惇曰：「吾笑徐庶在丞相面前，誇諸葛亮村夫為天上之人；今觀他用兵，足可見之也。似此等軍馬為前部與吾作對，正如犬羊與虎豹鬥耳。吾在丞相面前一時誇口，要活捉劉備、諸葛，今必應前言也。不可停住，汝與吾弟催促軍馬，星夜土平新野，吾之願稱也。」遂自縱馬向前答話。新野之兵擺成陣勢，子龍出馬。惇罵曰：「劉備乃無義忘恩之徒！汝等軍士正如孤魂隨鬼耳！」子龍大罵曰：「汝等隨曹操，鼠賊也！」夏侯惇大怒，拍馬向前，來戰子龍。兩馬交戰，不數合，子龍詐敗退走。夏侯惇趕將來。眾軍先退，北軍掩殺將來，子龍押後陣抵當。約走十餘里，子龍回馬又戰，不數合又走。韓浩拍馬向前諫曰：「趙雲誘敵，恐有埋伏。」惇曰：「敵軍如此，雖十面埋伏，吾何懼哉！」趕到博望坡，一聲炮響，玄德自引軍一枝衝將過來，接應交戰。夏候惇回顧韓浩曰：「此即埋伏之兵也！吾今晚不到新野，誓不罷兵！」催軍前進掩殺。玄德、子龍抵當不住，迤邐退後便走。<br />
　　天色已晚，濃雲密布，又無月色，晝風不起，夜風不作；晝風既起，夜風必大。夏侯惇只顧催軍趕殺，前面敗軍自認隊伍而走。惇傳令，趲後軍掩殺。於禁、李典趕到窄狹處，兩邊都是蘆葦。典與禁曰：「欺敵者必敗。」禁曰：「敵軍甚猥音葦，不足畏也！」李典曰：「南道路狹，山川相逼，樹木叢雜，恐使火攻。」於禁曰：「曼成之言是也。吾速近前跟都督，你止住後軍。」李典勒回馬，大叫：「後軍慢行！」人馬走發，那裡攔當得住。於禁驟馬大叫：「前軍都督且住！」夏侯惇正走之間，見於禁從後軍而來，便問如何。禁曰：「愚意度之，南道路狹，山川相逼，樹木叢雜，恐使火攻。」夏侯惇猛省，言曰：「文則之言是也。」卻欲回馬，只聽背後喊聲震起，早望見一派火光燒著，隨後兩邊蘆葦亦著，四面八方盡皆是火，狂風大作，人馬自相踐踏，死者不計其數。夏侯惇冒煙突火而走，背後子龍趕來，軍馬擁並，如何得退？<br />
　　且說李典急奔回博望城時，火光中一軍攔住，當先一將乃關雲長也。李典縱馬軍混戰，奪路而走。夏侯惇、於禁見糧草車輛一帶火著，便投小路而走。夏侯蘭、韓浩來救糧草，正遇張飛。交馬數合，飛一槍刺夏侯蘭死於馬下，韓浩奪路走脫。只殺到天明，方收軍，殺的屍橫遍野，血流成河。後史官有詩曰：<br />
　　博望燒屯用火攻，綸巾羽扇笑談中。<br />
　　濃煙撲面山川黑，烈燄飛來宇宙紅。<br />
　　不致夏侯誇勇力，故教諸葛顯威風。<br />
　　直須驚碎曹瞞膽，初出茅廬第一功！<br />
　　夏侯惇收拾敗軍而回許昌。<br />
　　卻說孔明收軍，關、張二將上馬說：「孔明真英傑也！」行不數里，見一輛車，糜竺、糜芳兩邊簇擁，約有五百軍，視之，乃孔明也。二將下馬，拜伏於車前。須臾，玄德、趙雲、劉封、關平等皆至，收聚眾軍，糧草數百車，分賞將士，班師回。孫乾引新野父老出城迎接，望塵遮道，拜舞雀躍而喜曰：「吾屬全生，皆使君得賢人之功也！」回至縣中，孔明曰：「夏侯惇雖然敗去，曹操必自引兵矣！」玄德曰：「似此奈何？」孔明曰：「亮有一計，可敵操兵。」未知如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
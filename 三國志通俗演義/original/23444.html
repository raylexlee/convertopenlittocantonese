<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　王允授計誅董卓</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>王允授計誅董卓</font></h4>
			　　原來李儒到相府門，見從者言曰：「太師大怒，去尋呂布！」儒慌趕入時，見呂布奔走，曰：「太師殺我！」儒急奔入，正撞董卓倒於地上。儒急扶卓至書院中，再拜曰：「儒實為社稷之計，衝倒恩相。死罪！死罪！」卓曰：「叵耐逆賊玩弄吾之愛姬，誓必殺之！」儒曰：「恩相差矣。昔日楚莊王夜宴諸侯，令愛姬勸酒，忽狂風驟起，盡滅其燭。座上一人抱愛姬，姬手揪冠上纓，告知莊王。莊王曰：『酒後也。』命取金盤一面，盡撧其纓，然後秉明燭。其會曰：『撧纓會』。正不知戲愛姬者何人也。後莊王被秦兵圍住，見一大將，殺入陣中，救出莊王。王見其人身帶重傷，問之，答曰：『臣乃蔣雄也。昔『撧纓會』上，蒙大王不殺之恩，故來答報。』太師何不鑒『撧纓』之德，就此機會，以貂蟬賜呂布，布感大恩，必以死報太師也。」董卓方回嗔作喜曰：「汝可說與呂布，吾以貂蟬賜之。」儒曰：「漢祖以黃金二萬賜陳平，遂興大業。今日太師之所為，正類此。」儒謝而出。<br />
　　卓入後堂，喚貂蟬而問之曰：「汝何與呂布私通耶？」蟬泣曰：「妾將謂溫侯是太師之子，迴避之。這廝提戟趕來，到鳳儀亭邊，妾欲投荷花池，這廝抱住。正在生死之間，得太師來，救了性命。」董卓曰：「我欲將汝賜與呂布，何如？」蟬曰：「妾身已事大貴，今欲與家奴，妾寧死不辱！」遂掣壁間寶劍欲自刎。卓慌奪劍而擁抱曰：「吾戲汝！」貂蟬哭倒於卓懷，曰：「此必是李儒之計也！儒與布厚交，故設此計！」卓曰：「我安能捨汝耶？」貂蟬曰：「只恐太師不與妾為主。」卓曰：「吾寧舍性命，必當保汝！」貂蟬泣謝曰：「但恐此處不宜久居，必被呂布之害。」卓曰：「吾明日和你歸郿塢去受快樂。」貂蟬曰：「塢中可居否？」卓曰：「城中有三十年糧食，門外列數百萬軍兵。成事，則你為貴妃；不成事，則你亦為富貴人之妻也。慎勿憂慮。」貂蟬拜謝。<br />
　　次日，李儒入見曰：「今日良辰，可將貂蟬送與呂布。」卓變色曰：「汝之妻肯與呂布麼？」儒曰：「主公不可被婦人所惑。」卓曰：「甚婦人能惑我心？貂蟬之事，再勿多言，言則必斬」李儒仰天歎曰：「吾等皆死於婦人之手矣！」卓命左右：「逐出李儒，收拾車馬，今日便還郿塢。」百官俱各拜送。<br />
　　貂蟬在車上，遙見呂布於稠人之內，眼望車中。貂蟬虛掩其面，如痛哭之狀。卓車已去，布緩轡於土岡之上，望氈車而泣。背後一人在馬上雲：「溫侯何故遙望而發悲耶？」布視之，乃太原祁郡人，姓王，名允，字子師。布曰：「吾為公女耳。」允佯驚曰：「許多時尚未與將軍？」布曰：「老賊自寵幸已久矣！」允掩其面曰：「禽獸之所為也！」布將上件事一一告允，允曰：「同到敝處商議。」<br />
　　布隨入城，到允宅前下馬，入密室。允置酒款待布。布怒氣轉添，王允曰：「太師淫吾之女，奪將軍之妻，誠可為天下之笑端。非笑太師，笑允與將軍耳！允老羸無能之輩，不足為道；可憐將軍半世之英雄耳！」布就氣倒於地上。允慌急救之，曰：「老夫語失，將軍息怒。」布曰：「誓當殺此老賊，以雪吾恥！」允急掩其口：「將軍勿言，恐累及老夫，允族皆死！」布曰：「大丈夫生居天地之間，豈能鬱鬱久居人之手下乎！」允曰：「以將軍之才，過於韓信百輩；信尚為王，將軍豈可久做溫侯乎？」布曰：「吾殺老賊，奈是父子之道，恐惹後人議論。」允大笑曰：「將軍自姓呂，卓自姓董。擲戟之時，彼豈有父子情耶？」布奮然大怒曰：「非司徒之良言，則布亦為老賊之害矣！」允曰：「將軍若扶漢室，乃忠臣也。青史留名，萬古不朽；將軍若扶董卓，乃反臣也，史官下筆，罵名萬代。」布隨下拜曰：「布意已決，司徒勿疑。」允曰：「但恐事又不成，反招大禍。」布拔帶刀，刺臂出血為誓。允跪謝曰：「漢天下四百餘年，皆出將軍之賜也！天子已有密詔，將軍宜懷之，切勿洩漏。臨期有計，自當相報。」布慨然領諾而起。<br />
　　允即請僕射音夜士孫瑞、司隸校尉黃琬商議。瑞曰：「方今主有疾新愈，可遣一能言語者，著往郿塢，請卓議事，伏甲兵於朝門之內，引入誅之。此上策也。」琬曰：「何人敢去？」瑞曰：「呂布同郡騎都尉李肅，近日好生怨卓不與升用。令布說此人去，卓必不疑。」允曰：「善。」請布共議。布曰：「昔日吾殺丁建陽，亦此人也。今若不去，吾先斬之。」使人密請肅至，布曰：「昔日兄曾說布殺建陽而投卓；今卓不仁不義，亂理亂倫，上欺天子，下虐生靈，罪惡貫盈，神人共戮。汝可傳天子詔，往郿塢宣卓入朝。如見司徒有言，一齊下手，力扶漢室，共作忠臣。汝意若何？」肅曰：「吾亦要除老賊久矣，恨無爪牙。今天賜也！」遂折箭為誓。允曰：「汝若干事，豈愁顯官。」<br />
　　次日，李肅引十數騎前到郿塢。人報天子有詔。卓曰：「教喚入來。」李肅入，再拜訖。卓曰：「天子有甚詔制？」肅曰：「天子病體新痊，欲會文武於未央殿，待將天位讓與太師，故有此詔。肅知此詔為急，飛馬而來，拜賀主上。」卓曰：「王允如何？」肅曰：「王司徒已差修築受禪台，士孫瑞已草詔，只等主上到來。」卓大笑曰：「吾夜得夢，一龍罩身，今日得此佳兆，時節不可錯失。」便命大排車馬入京。肅曰：「願主上垂拱萬年，肅之子孫有賴矣！」卓曰：「吾登九五，汝為執金吾。」肅拜謝稱臣訖。卓臨行，謂貂蟬曰：「吾昔日許汝為貴妃，今翻定矣。」貂蟬謝。卓入辭母。母年九十餘。母曰：「吾兒何往？」卓曰：「兒今去長安順受禪，母親早晚為太后也。」母曰：「吾近日肉顫心驚，恐非吉兆。」李肅曰：「為萬代國之祖母，豈不預有警報！」卓曰：「吾心腹人所見甚明。」<br />
　　出塢上車，前遮後擁，數千軍兵，引不到三十里，車下忽折一輪。左右扶住，卓教牽過玉面逍遙馬來，卓整衣上馬。又行不到十餘里，玉面咆哮嘶喊，掣斷轡頭。卓問肅曰：「車折輪，馬斷轡，若何？」肅曰：「乃太師應紹漢禪，棄舊而換新也。」卓曰：「心腹人所見甚明。」次日，忽然狂風驟起，昏霧蔽天。卓問肅曰：「此何祥也？」肅曰：「主公登龍，必有紅光紫霧，以壯天威耳。」卓曰：「吾心腹人所見甚明。」<br />
　　卓至城外，百官出迎。王允、黃琬、楊瓚、淳於瓊、皇莆嵩皆伏道旁稱臣，言：「天子來日大會未央殿，有推代之議」卓令百官回：「來日平明下迎接。」呂布入賀曰：「大人來日當齋戒沐浴入城，以承萬代不磨之基業。」卓曰：「吾登九五，汝當總督天下兵馬。」布謝，就宿帳前。<br />
　　是夜間，數十小兒於郊外作歌，風吹歌聲入帳。歌曰：「千里草，何青青！十日下，猶不生！」歌罷，聲相悲切。卓問肅曰：「童謠何吉凶？」肅曰：「亦只是言劉氏滅、董氏興之意。」卓曰：「肅之言是也。」次日清晨，擺列入城。卓在車上，見一道人，青袍白巾，執一長竿，上縛布一丈，大書一「呂」字。卓問肅曰：「此道人何意？」肅曰：「心恙之人也。」呼將士推之，道人倒於地上，肅命拖在一壁。<br />
　　卓進內前，群臣各具朝服，迎謁於道。李肅手執寶劍，扶車而行。到北掖門，軍兵盡擋在門外，獨有御車二十餘人同入。董卓見王允等各各持寶劍立於殿門，卓大驚，問肅曰：「持劍者是何意？」肅推車輪。王允大呼曰：「反賊至此！武士何在？」兩旁轉出百餘人，持戈挺槊刺之。卓裹甲不入，裹甲者，披甲於內，而加衣於甲上。原來董卓恐人暗算，常披掩心鎧甲兩副。傷臂墮車。卓大呼曰：「呂布何在？」呂布從車後厲聲出曰：「有詔討賊！」一戟直透咽喉。李肅早割頭在手。布右手持戟，左手懷中取詔，大呼曰：「奉詔討賊臣董卓，其餘不問。」於是，內外將吏皆呼萬萬歲，拜伏在地。卓此時年五十四歲。漢獻帝初平三年，歲在壬早，四月二十二日也。史官有詩歎曰：<br />
　　董卓遷都漢帝憂，生靈滾滾喪荒丘。<br />
　　狗銜骸骨筋猶動，烏啄骷髏血尚流。<br />
　　眉塢追魂憑李肅，宮門取命有溫侯。<br />
　　奸雄已死戈矛下，直到如今罵未休。<br />
　　又詩曰：<br />
　　董卓欺君自古無，豈知天地有榮枯。<br />
　　宮門搠透方天戟，萬姓歌歡滿路途。<br />
　　又詩曰：<br />
　　霸業成時履帝王，不成且作富家郎。<br />
　　誰知天意無私曲，郿塢方成已滅亡。<br />
　　邵康節有詩曰：<br />
　　董卓無端擅大權，焚燒宮闕廢墳原。<br />
　　兩朝帝主遭魔障，四海生靈盡倒懸。<br />
　　力斬亂臣憑呂布，舌誅逆賊是貂蟬。<br />
　　世間造惡終須報，上有無窮不老天。<br />
　　論曰：<br />
　　董卓初以虓闞音梟坎為情，因遭崩剝之勢，故得蹈藉彝倫，毀裂畿服。夫以刳音枯肝斲音酌趾之性，則群生不足以猒其快，然猶折意縉紳，折，屈也，謂忍性屈情，擢用鄭泰、蔡邕、何顒、荀爽等。遲疑凌奪，尚有盜竊之道哉。及殘寇殘寇，謂傕、汜等。乘之，倒山傾海，昆岡之火，自茲而焚；《版》、《蕩》之篇，於焉已極。嗚呼，人之生也難矣！天地之不仁甚矣！<br />
　　贊曰：<br />
　　百六有會，《過》、《剝》成災。董卓滔天，乾逆三才。<br />
　　方夏崩沸，皇京煙埃。無禮雖及，餘祲遂廣。<br />
　　矢延王路，兵纏魏象。區服傾回，人神波蕩。祲，音侵，已詳見上節。<br />
　　呂布曰：「今董卓欺君者，皆李儒也，誰可擒了？」李肅應聲而出。朝門外發喊，報到李儒家奴已自綁縛獻來。王允曰：「卓賊家屬，盡在郿塢，誰去誅殺？」曰布曰：「某願往。」允教皇甫嵩、李肅一同呂布前去分揀。布領兵五萬人，飛奔郿塢來。<br />
　　當初董卓有四員心腹猛將：李傕、郭汜、張濟、樊稠，三千飛熊軍守郿塢，按月內大請大受。當時聽知董卓已死，呂布領大軍來，四個慌奔郿塢，領軍殺上涼州去了。<br />
　　呂布到郿塢，先取了貂蟬，送回長安。皇甫嵩雲：「內有八百良家子女，盡作一處。其餘但是董卓親屬，不分老幼，盡皆誅斬。」卓母九十有餘，慌出告曰：「乞饒我一命！」言猶未絕，頭已落地。宗族被誅者，男女一千五百餘人。收得塢內所藏黃金二三萬斤，銀八九萬斤，錦繡綺羅、珠翠玩好堆積如山，倉中米糧八百萬石。允令一半納官，一半犒賞軍士。<br />
　　殺董卓之時，日月清淨，微風不起，號令卓屍於通道。卓極肥胖，看屍軍士以火置卓臍中以為燈光，明照達旦，膏流滿地。百姓過者，手擲董卓之頭，至於碎爛。將李儒綁在街市時，百姓過者爭啖其肉。城內城外，若老若幼，踴躍歡忻，歌舞於道。男女貧者盡賣衣裝，酒肉相慶曰：「我等今番夜臥，皆可方占床席也！」卓弟旻、兄子璜等皆懸四足於城市。但是卓門下附勢者，皆下獄死。<br />
　　比王允會大臣作太平宴於都堂，忽人報曰：「有一人伏卓屍而哭。」允大怒曰：「長安士庶皆相慶賀，是何人敢如此也？速喚武士與吾擒來！」須臾，推至筵前，滿座公卿無不驚駭。畢竟是誰？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
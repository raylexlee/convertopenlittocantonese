<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹操引兵取壺關</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹操引兵取壺關</font></h4>
			　　曹丕向前拔劍斬之，見紅光滿目，遂按劍而問曰：「汝何人也？」劉氏曰：「妾乃袁將軍之妻也。」丕曰：「懷中所抱者何人？」劉氏曰：「此是次男袁熙之妻甄氏也。因熙出鎮幽州，甄氏不肯遠行，故留在此相伴。」丕拖近前，見披髮垢面。丕以衫袖拭其面觀之，見甄氏玉肌花貌，有傾國之色，遂對劉氏曰：「吾乃曹丞相之子也。願保汝家，汝勿憂慮。」按劍坐於堂上，眾將誰敢輒入。【後史官錄《甄皇后傳》云：<br />
　　《文昭甄皇后傳》曰：甄氏乃中山無極人，上蔡令甄逸之女。生於光和五年十二月丁酉日。其母張氏常夢中見一仙人，手執玉如意，立於其側；臨產之時，見仙人入房，以王衣蓋體，遂生甄氏。三歲喪父。後相士劉良相之，曰：「此女之貴，乃不可言。」自少至長，並不好戲弄。年八歲，門外有立騎馬戲者，家中人及諸姊皆上閣觀之，甄氏獨不行。姊怪，問之曰：「門外走馬為戲，老幼競觀，汝獨不觀，何也？」甄氏曰：「豈女子之所觀耶？」年九歲，喜讀書寫字，借諸兄筆硯使用。兄曰：「汝當習女工，何用讀書寫字。欲作女博士耶？」甄氏曰：「古之賢者，未有不學前世成敗，以為己誡。不知書，何由見之？」後天下兵亂，加以饑饉，百姓皆賣金銀珠玉寶物。時甄氏家巨富，盡收買藏之。甄氏時年數歲，乃白母曰：「今世亂，何多買寶物？此取禍亂之端也。匹夫無罪，懷壁為罪。又兼左右皆饑乏，不如以谷賑給親族鄰里，廣為恩惠也。」舉家皆稱其賢。年十四歲，時中兄喪，悲哀過制。甄氏事嫂極盡其勞，撫養兄子，慈愛甚篤。母性嚴，待諸婦有常，甄氏數諫曰：「兄不幸早終，嫂年少守寡，顧留一子，以大義言之，待之當如婦，愛之宜如女。」母感其言，遂流涕，令甄氏與嫂同處。後建安中，袁紹娶與中子袁熙為婦。熙出守幽州，留在冀州侍姑母。因此，被曹丕所見而納之。】<br />
　　眾將請曹操入城，操上馬，擺佈嚴整。時有許攸在馬後，將入城門，攸縱馬近前，以鞭指其城門曰：「阿瞞，汝不得我，不得冀州也。」操大笑曰：「汝言是也。」此是操智高處。操至紹府門下，問曰：「誰曾入此門去來？」末將對曰：「世子在內。」操急喚出，欲殺之。荀攸、郭嘉曰：「非世子，無以鎮壓此府也。」操方免之。劉氏出拜曰：「非世子，無以保全家也！願以女酬之。」操教喚出。甄氏拜於前。操視之，曰：「真吾兒婦也！」遂令曹丕納之。操見其女有貴相，故知是袁熙之妻，佯呆而不問，遂令丕納之。此是操明見，能識貴人也。<br />
　　操既定冀州，親往袁紹墓下祭之，再拜而哭甚哀，回顧語眾官曰：「吾想昔日與本初共起兵時，紹問吾曰：『若事不輯，方面何所可據？』吾問之曰：『足下意欲若何？』紹曰：『吾南據河，北阻燕、代，兼戎狄之眾，南向以爭天下，庶可以濟乎？』吾答曰：『吾任天下之智力，以道御之，無所不可。』此言未嘗忘之。今本初已喪，吾想此言而流涕也。」眾皆服其高見。操賜金帛糧斛，安紹妻劉氏之心，乃下令曰：「河北居民遭兵革之難，盡免今年租賦。」大事已定，寫表申朝，操自領冀州牧。<br />
　　次日，許褚躍馬出東門，正迎許攸。攸喚褚曰：「汝等無我，安能出入此門乎？」褚大怒曰：「吾等千生萬死，身冒血戰，奪得城池，汝安敢誇口也！」攸大罵曰：「此等皆匹夫起身耳，何足為道！」褚大怒，拔劍殺之，提頭來見曹操，說許攸如此無禮，「某殺之」。操曰：「子遠素與吾舊，故相戲耳，何故殺之？」深責許褚，令厚葬之。此是曹操奸雄處，心自有殺許攸之心，恐人議論，故詐言是也。後人有詩贊許攸曰：<br />
　　堪笑南陽一許攸，欲憑胸次傲王侯。<br />
　　不思曹操如熊虎，猶道吾才得冀州。<br />
　　操問其間誰知戶籍，冀民曰：「騎都尉崔琰曾數諫袁紹守境，紹不從，因此托疾在家。」操專人接之。琰字季珪，清河東武城人也。琰至，操命為本州別駕從事。操言曰：「昨按本州戶籍，可得三十萬眾，故為大州也。」琰對曰：「今天下分崩，九州幅裂，二袁兄弟親尋干戈；冀方烝民暴骨原野，未聞王師仁聲先路，存問風俗，救其塗炭，而校計甲兵，惟此為先，斯豈鄙州士女所望於明公哉？」操聞其言，改容謝之，待為上賓。<br />
　　操已定冀州，使人探袁譚消息。譚趁時取掠甘陵、安平、渤海、河間等處，聞知尚走中山，連夜攻之。尚兵虛弱，無心戰鬥，聞風而走。尚往幽州投奔袁熙，袁譚盡收其眾，欲復冀州。操使人召之，譚不至。操大怒，馳書罵，以絕其婚。操自統大軍徵袁譚，直抵平原。譚料非敵，遂棄平原，走保南皮今河間南皮縣。建安十年春正月，曹操進兵南皮，時天氣肅寒，河道盡凍，糧船不通。操傳令，差本處百姓敲冰拽船，以代軍士之勞。百姓聽知，皆望深山而逃。操大怒曰：「捕得百姓來，斬之！」百姓聞得，乃親往營中投首。操曰：「若不殺汝等，則吾號令不行；若殺汝等，吾無仁心也。汝等快往山中藏避，休被吾軍士擒之。」百姓皆垂淚而去。此操之奸雄也。遂兵進南皮。<br />
　　譚引驍將出城，與曹軍相敵。兩陣對圓，操出馬，以鞭指譚而罵曰：「吾厚待汝，汝何生異心也？」譚曰：「汝犯吾境界，奪吾城池，反說吾有異心，何也？」操大怒，遣徐晃出馬。譚使彭安相迎。兩馬相交，晃斬彭安於馬下。譚軍敗走，退入南皮。操速遣軍，四面圍住。譚使辛評見操，說投降。操曰：「袁譚年幼，反覆不常，吾難准信。看汝弟之面，就休回去。」評曰：「丞相差矣。某聞『主貴臣榮，主憂臣辱』。安可不回也。」操即遣之。評回見譚，言操不准投降。譚叱之曰：「汝弟見事曹操，汝懷二心耶？」評氣昏於地，須臾而死。譚甚悔之。後有贊曰：<br />
　　不顧其身，一言氣昏。全忠盡節，河北功臣。<br />
　　郭圖曰：「若與南軍鬥將，不能勝。來日盡驅百姓當先，軍繼其後，與曹操決一死戰，雌雄可分矣。」譚從其言，當夜盡驅南皮百姓，使皆執刀槍聽令。次日平旦，大開四門，軍在後，驅百姓在前，喊聲大舉，一齊擁出，直抵曹寨。兩軍混戰，自辰至午，勝負未分，殺人遍地。操見未獲全勝，操棄馬上山，親自擊鼓。將士見之，奮力向前，譚軍大敗，百姓掩殺。曹洪奮威突陣，正迎袁譚，舉刀亂砍，洪殺譚死於陣中。郭圖見陣大亂，急馳入城。樂進望見，拈弓搭箭射下城壕，一擁而入，人馬俱陷。操引兵入南皮，安撫百姓了當，忽有一彪軍來到，乃是袁熙部下戰將焦觸、張南。操自引軍迎之。二將皆倒戈卸甲，特來投降。操亦封為列侯。又黑山賊張燕引軍十萬來降，操封為平北將軍。操令樂進、李典會合張燕，打並州，攻高幹。操自引軍攻幽州，來破袁熙、袁尚。<br />
　　先說曹操教將袁譚首級各縣號令，曰：「敢有哭者，滅三族。」頭掛北門外。一人布冠衰衣，哭於頭下。左右拿來見操。操問之，乃北海營陵人也，姓王，名修，字叔治。乃青州別駕，因諫袁譚被逐。知譚死，故來哭屍。操曰：「汝知吾令否？」修曰：「已知。」操曰：「汝不怕累及三族耶？」修曰：「汝生逼他命，亡而不哭，非義也。畏死忘義，何以立世乎！吾受袁氏厚恩，若得收葬譚屍於殘土，然後全家受戳，瞑目無恨。」操曰：「河北義士何如此之多矣！可憐袁氏而不能用，能用則吾安敢正眼而觀此地也！」操遂禮修為上賓，以為司金中郎將。操又得王修，甚喜，問修曰：「今袁尚已投袁熙，當用何策取之？」修不答。操曰：「真乃忠臣也。」問郭嘉，嘉曰：「可使袁氏降將焦觸、張南等自攻之，可以取也。」操用其言，隨差焦觸、張南、呂曠、呂翔、馬延、張顗，各引本部兵，分三路進攻幽州。操兵緩行接應。<br />
　　袁尚知操兵到，前隊皆是河北降兵，二人商議棄城，引兵星夜奔遼西而去投烏丸番邦也。幽州刺史烏丸觸番人之名殺白馬為祭，聚幽州眾官，歃血為盟，共議背袁向曹之事。烏丸觸先歃血，言曰：「吾知曹丞相當世英雄，今往從之，如不遵令者腰斬。」依次歃血。至別駕韓珩前，珩乃擲刀於地而言曰：「吾受袁公父子厚恩，今主敗亡，智不能救，勇不能死，於義缺矣！若北面而降曹氏，吾不為也！」一席之人盡皆失色。烏丸觸曰：「夫興兵大事，當立大義。事之濟否，不待一人。韓珩既有志如此，聽其自便。」推珩而出。烏丸觸乃出城迎接三路軍馬，徑來投降。操大喜，加為鎮北將軍、幽州太守。<br />
　　操使探，「樂進、李典攻打並州，高幹見守壺關口，不能下」。操自勒兵前往。樂、李二將接著，說：「乾死拒住關，擊之不能下。」操集眾將，共議破乾之計。荀攸曰：「若破乾，須用詐降計方可。」操然之，喚降將呂曠、呂翔，附耳低言。呂曠等引軍數十，直抵關下，叫曰：「吾等為袁尚輕視，故降曹操。操多疑心，吾今改過，還扶舊主。可即開關相納。」高幹未信，只教二將自上關說話。二將卸甲棄馬而入，言曹操之過。乾曰：「曹軍新到，何計破之？」曠曰：「乘軍心不定，今夜劫寨。某等願當先。」乾喜，是夜教二呂當先，引萬餘軍前去。將至曹寨，背後喊聲大震，伏兵四起。高幹性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
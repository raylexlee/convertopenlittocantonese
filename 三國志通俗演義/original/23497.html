<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　劉玄德三顧茅廬</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>劉玄德三顧茅廬</font></h4>
			　　時建安十二年冬十一月，徐庶臨別玄德，故薦諸葛亮有王佐之才，自趲程回許昌。曹操聽知徐庶巳到，遂命荀彧、程昱等一班謀士出來迎接。入見操，參拜畢，操曰：「公乃高明遠見之士，何故屈身而事劉備耶？」庶曰：「幼自逃難，游於江湖，偶至新野，與劉備交會。老母幸蒙慈念，庶不勝愧感。」操曰：「令堂在此，汝可晨昏侍奉，盡人子之道。吾亦得聽清誨矣。」庶拜謝而出，急去見母，泣拜於堂下。徐母大驚曰：「汝緣何至此？」庶答曰：「近於新野從事劉豫州，偶得母書，故星夜至此。」徐母勃然大怒曰：「辱子飄蕩江湖二十餘年，吾以為汝習儒學業，日有進益，何期反不如初也！汝自幼讀書，須知忠孝之道不能兩全。必識曹操欺君罔上之賊。劉玄德仁義布於四海，誰不仰之？況乃漢室之胄。吾以為汝得其主矣。今憑一紙偽書，更不推辭，詳其虛實，遂棄明投暗，自取惡名，汝真匹夫也！吾有何面目與汝相見！玷辱祖宗之徒，空生於天地之間耳！」罵得徐庶伏於階下，不敢瞻視。母自轉於屏風後。少時，人忽報曰：「老夫人白縊於梁間。」庶慌入救時，母氣已絕。史官有詩贊曰：<br />
　　賢哉徐母，德被中土。守節無虧，於家有補。<br />
　　教子多方，處身自苦。氣若丘山，義刻肺腑。<br />
　　贊美豫州，毀陵魏武。不畏鼎鑊，不懼刀斧。<br />
　　惟恐後嗣，玷辱先祖。伏劍同流，斷機作伍。<br />
　　生得其名，死得其所。抑賢哉賢哉，流芳萬古！<br />
　　是日，徐庶哭絕於地，良久復甦。曹操使人齎禮弔問，破木為棺。操親往祭奠，厚葬於許昌之南原。徐庶居喪，操重賜之。<br />
　　操欲商議南征。荀彧諫曰：「天寒未可用兵。姑待春暖，可往冀州，引漳河之水作一池，名『玄武池』，於內教練水軍，然後長驅大進，可席捲而得矣。」操從之，遂按兵不動。<br />
　　卻說劉玄德安排禮物，欲往隆中謁孔明，只聽得門外人報：「有一先生，峨冠博帶，道貌非常，特來相探。」玄德曰：「此必是孔明也。」遂整衣出迎，視之，乃司馬徽也。玄德大喜，請入後堂高坐，乃拜問曰：「備自別仙顏，軍務繁雜，有失拜訪。幸臨光降，大慰仰慕之思。」徽曰：「近聞徐元直在使君處，特來一會。」玄德曰：「近因曹操囚下徐母，徐母遣人持書，取回許昌去矣。」徽曰：「中操之計也！吾素聞徐母大賢，雖遭曹操囚下，他安肯持書喚子？此書必詐也。徐元直不去，其母尚存；今若去之，母必亡矣！」玄德驚問其故，徽曰：「其母乃貞烈之人，必羞見其子也。」玄德遂問曰：「元直臨行，薦南陽諸葛亮，其人若何？」徽笑曰：「汝既去便罷，又惹他出來嘔血也！」此是司馬徽先見之明也，便知孔明肯盡心事其主也。玄德曰：「先生何出此言？」徽曰：「其人乃瑯琊郡人也，博陵崔州平、潁川石廣元．汝南孟公威並徐元直，為友甚密，常一處學業。此四人務於精熟，惟孔明獨觀其大略。每晨夜相隨，孔明自抱膝長嘯，而指四人曰：『汝等仕進可至刺史、郡守也。』眾皆問孔明其志若何，孔明但笑而不答，可見其人之志也。」玄德曰：「何穎川多賢乎？」徽曰：「昔有殷馗善觀天文，見群星聚於穎分，對人曰：『其地必聚賢士。』」後人有詩曰：<br />
　　蜀郡靈槎轉，豐池寶劍新。將軍臨北塞，天子出西秦。<br />
　　未到三台輔，曾為五老臣。今宵穎川客，誰識聚賢人？<br />
　　徽又曰：「孔明居於隆中，好為《梁父吟》，每自比管仲、樂毅，其才不可量也。」時有雲長在側，曰：「某聞管仲一匡天下，九合諸侯，孔子稱之曰：『微管仲，吾其披髮左衽矣。』樂毅克齊七十餘城。二人皆春秋名人，功蓋寰宇之士。孔明自比，豈不太過也？」徽曰：「孔明安敢妄比二人。以吾觀之，只可比這二人。」雲長曰：「可比那二人？」徽曰：「可比興周朝八百餘年姜子牙，旺漢江山四百餘載張子房也。」眾皆愕然。徽就下階相辭便行，玄德相留不住。徽仰天大笑：「雖臥龍得其主，不得其時！」言罷，飄然而去。玄德歎曰：「真隱居賢士也！」<br />
　　次日，玄德同關、張二人，將帶數十從者來隆中。遙望山畔數人，荷鋤耕於田間，而作歌曰：<br />
　　蒼天如圓蓋，陸地似棋局。世人黑白分，往來爭榮辱。<br />
　　榮者自安安，辱者定碌碌。南陽有隱者，高眠嘯不足。<br />
　　玄德聞其言，勒馬喚農夫而問之曰：「此歌何人所作？」農夫曰：「此歌乃臥龍先生之所作也。」玄德曰：「臥龍先生住於何處？」農夫遙指曰：「自此山之南，一帶高崗，乃臥龍崗也。崗前疏林內茅廬中，即孔明先生高臥之處也。」玄德謝之。行不數里，遙望臥龍崗，果然清景異常。後人單道臥龍居處，遂賦古風一篇雲：<br />
　　襄陽城西二十里，一帶高岡枕流水。<br />
　　高崗屈曲壓雲根，流水潺湲飛石髓。<br />
　　勢若困龍石上蟠，形如丹鳳鬆陰裡。<br />
　　柴門半掩閉茅廬，中有高人睡未起。<br />
　　修竹交加列翠屏，四時籬落野花馨。<br />
　　床頭堆積皆黃卷，座上往來無白丁。<br />
　　扣戶蒼猿時獻果，守門老鶴夜聽經。<br />
　　囊裡名琴藏古錦，壁懸寶劍掛七星。<br />
　　廬中先生獨幽雅，閒來親自勤耕稼。<br />
　　專待春雷驚夢回，一聲長嘯分天下。<br />
　　玄德來到莊前下馬，親扣柴門。一童出問，玄德曰：「漢左將軍、宜城亭侯、領豫州牧、見屯新野皇叔劉備，特來拜見先生。」童子曰：「我記不得許多名字。」玄德曰：「新野劉備來訪。」童子曰：「今早少出。」玄德曰：「何處去了？」童子曰：「蹤跡不定，不知何處去了。」玄德曰：「幾時歸？」童子曰：「不准。或三五日，或十數日。」玄德惆悵不已。張飛曰：「既不見，自歸去便了。」玄德曰：「更待片時。」雲長曰：「不如暫回，卻再使人來探，未為晚矣。」玄德曰：「然。」乃囑咐童子雲：「如先生回，可言劉備專訪。」遂上馬別茅廬。<br />
　　約行數里，勒馬回觀隆中景物，稱羨不已。果然山不高而秀雅，水不深而泉清；地不廣而平坦，林不大而茂盛；鬆篁交翠，猿鶴相親：觀之不己。忽見一人，神清氣爽，目秀眉清，容貌軒昂，丰姿英邁，頭戴逍遙烏巾，身穿青衣道袍，杖藜從山僻小路而來。玄德曰：「此必是臥龍先生也！」慌忙下馬，趨前施禮：「先生莫非臥龍否？」其人曰：「將軍是誰？」玄德曰：「豫州牧劉備也。」其人曰：「吾非孔明，乃孔明之友，博陵崔州平是也。」玄德曰：「久聞先生大名，請席地權坐，少請教一言。」二人對坐於林石之間。關、張侍立於側。州平曰：「將軍欲見孔明何為？」玄德曰：「方今天下大亂，盜賊蠭起，欲見孔明，求安邦定國之策。」州平笑曰：「公以定國為主，雖是良心，但恨不明治亂之道。」玄德請問曰：「何為治亂之道？」州平曰：「將軍不棄，聽訴一言。自古以來，治極生亂，亂極生治，如陰陽消長之道，寒暑往來之理。治不可無亂，亂極而入於治也。如寒盡則暖，暖盡則寒，四時之相傳也。自漢高祖斬白蛇，起義兵，襲秦之亂，而入於治也。至哀平之世二百年，太平日久，王莽篡逆，由治而入亂也。光武中興於東都，復整大漢天下，由亂而入治也。光武至今二百年，民安已久，故起干戈，此乃治入於亂也。方今禍亂之始，未可求定。豈不聞『天生天殺，何時是盡？人是人非，甚日而休？』久聞大道不足而化為術、術之不足而化為德，德之不足而化為仁，仁之不足而化為儉，儉之不足而化為仁義，仁義不足而化為三皇，三皇不足而化為五帝，五帝不足而化為三王，三王不足而化力五霸，五霸不足而化為四夷，四夷不足而化為七雄，七雄不足而化為秦、漢，秦、漢不足而化為黃巾，黃巾不足而化為曹操、孫權與劉將軍等輩，互相侵奪，殺害群生，此天理也。往是今非，昔非今是，何日而已？此常理也。將軍欲見孔明，而使之斡旋天地，扭捏乾坤，恐不易為也。」玄德曰：「深謝先生見教。不知孔明往於何處？」州平曰：「吾亦欲尋去，末見耳。」玄德曰：「請先生同往敝縣，若何？」州平曰：「山野之人，無意於功名久矣。容他日再會。」長揖而去。<br />
　　玄德與關、張上馬而行。雲長曰：「州平之言，若何？」玄德曰：「此隱者之言也，吾固知之。方今亂極之時，聖人有雲：『危邦不入，亂邦不居。天下有道則見，天下無道則隱。』此理固是，爭奈漢室將危，社稷疏崩，庶民有倒懸之急。吾乃漢室宗親，況有諸公竭力相輔，安可不治亂扶危，爭忍坐視也？」雲長曰：「此言正是。屈原雖知懷王不明，猶舍力而諫，宗族之故也。」玄德曰：「雲長知我心也。」遂回至新野。<br />
　　住數日，時值隆冬，玄德使人探孔明，回報曰：「諸葛亮己在莊上。」玄德便叫備馬。張飛曰：「量一村夫，何必哥哥自去，使人喚來便了。」玄德叱之曰：「汝不讀書，豈不聞孟子有雲：『齊暈公田，招虞人以旌，不至，將殺之。孔子曰：志士不忘在溝壑，勇士不忘喪其元，孔子奚取焉？取非其招而不往也。』今見賢不以其道，是欲入而自閉其門也。孔明此世之大賢，豈可召乎？」遂上馬來謁孔明。未知見否？還是如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　周瑜定計取荊州</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>周瑜定計取荊州</font></h4>
			　　孔明聽知魯肅到，教遠遠迎接，接到公廨，各來相見，玄德待以上賓。肅曰：「江左聽知令姪棄世，吳侯特具薄禮，遣某前來致祭。公瑾再三申敬於玄德公、孔明先生。」玄德、孔明起身稱謝，收了禮物，置酒相待。肅曰：「前者皇叔有言：『公子劉琦若在，荊州暫且居住。』今公子去世，必然見還。肅亦為此事而來。幾時可以交割？」玄德曰：「公且飲酒，有一個商量。」肅強飲數杯，連逼數次。玄德未及開言，孔明變色言曰：「子敬公好不通禮！我主人相待，直須要說到根前？自三皇五帝開天立極以來，『天下者，非一人之天下，乃天下人之天下也』。且休說遠。昔我高皇帝提三尺劍，斬白蛇，起義兵，成四百餘年之基業，傳至於今。不幸奸雄並起，宇宙瓜分，各處一方，自收賦稅；有日天道好還，復歸正統。我主人乃中山靖王之後，漢景帝玄孫，今皇上之叔，封疆之內，合分茅列土而居。加之劉景升乃我主之兄也，弟承兄業，有何不可？汝主乃錢塘小吏之子，素無功德於朝廷；今倚強惡，佔據六郡八十一州，尚自貪心不足，而欲吞漢上也。劉氏天下，我主劉倒無分，汝主姓孫合情佃也？況赤壁破曹兵，我主多負勤勞，眾將並皆用命，豈獨是汝東吳之力耶？若非我借東南風信，汝周郎安能展半籌耳？江南一破，休說二橋橋，姓。古從木傍。擄於銅雀宮，則汝等妻子皆不能保矣。適來我主人不即答應者，以子敬乃高明之士，必能察焉。子敬深通古今，善辨是非，何故出此言耶？」一席話，問得魯子敬緘口無言；半晌乃曰：「孔明之言，怕不有理。爭奈於魯肅身上，甚是不便。汝等做個損人安己麼？」孔明曰：「有何不便處？」肅曰：「昔日皇叔當陽受難時，是肅引孔明渡江見吳侯；後來周公瑾要興兵攻荊州，又是魯肅當回；後來說待公子去世還荊州，又是魯肅回話：今又不應前言，失其大信，魯肅無葬身之地矣！肅死無恨，使荊州之民立見塗炭，玄德公亦受萬代之恥笑也！願思忖焉。」孔明曰：「曹操統百萬虎狼之眾，動以天子為名，吾亦只以為疥癬之疾，豈懼周郎一小兒乎！若只說恐先生面上不好看，我教主人立紙文書，暫借荊州為本；待我主別圖得城池之時，便交付還東吳。此理如何？」肅曰：「孔明還奪得何處，還我荊州？」孔明曰：「中原急未可圖；西川劉璋闇弱，我主待圖之。若圖得西川，那時便還。」肅教立文書。玄德親筆寫成，押了字。代保人諸葛孔明也押了字。孔明曰：「玄德公是我主人，難道自家作保？煩子敬先生也押個字，回見吳侯，也好看。」肅曰：「某知皇叔乃仁義之人，必不相負。」遂押了字，收了文書。宴罷便辭。玄德、孔明送到船邊。與魯肅曰：「子敬見吳侯，善言伸意，休生妄想。若不容准我，我翻了面皮，連八十一州都奪了。只要兩家和氣，皆賴子敬一語之勞，休教曹賊笑話！」<br />
　　肅作別下船而回，先到柴桑郡見周瑜。瑜問曰：「子敬討荊州如何？」肅曰：「有文書在此。」呈與周瑜，瑜頓足曰：「子敬中諸葛亮之謀也！允與借地，實是混賴。說道取了西川便還，知他是幾時？假如十年不得西川，十年不還，知他誰後誰先？這等文書，如何中用，你卻與他做保！他若不還城池，必須連累足下，吳侯一怒，九族難保也！」魯肅聞言，癡呆了半晌，將文書擲地下，泣曰：「恐玄德不負於我。」瑜曰：「子敬乃誠實篤厚人也。劉備是梟雄之輩，梟雄者，勇健也。諸葛亮乃奸猾之徒，恐不似先生之心也。」肅曰：「若此，如之奈何？」瑜曰：「但念子敬是吾恩人，想借三千斛之事，吾如何不救你？你且寬心住數日，待江北探細的回，別有區畫。」魯肅跼蹐二音：局即。不安，捻指數日。<br />
　　細作回報：「荊州城中揚起布旛做好事，城外別建新墳，軍士各掛孝服。」瑜驚問曰：「沒了甚人？」細作曰：「劉玄德沒了甘夫人，即日安排殯葬。瑜與魯肅曰：「吾計成矣！使劉備束手就縛，荊州反掌可得！」肅曰：「計將安出？」瑜曰：「劉備喪妻，吳侯有一妹，極甚剛勇，侍婢數百，居常帶刀，房中軍器擺列遍滿，雖男子不及也。我修封申呈，敬達吳侯，便教人去荊州為媒，說劉備來入贅。賺到南徐，妻室不能勾得，幽囚在獄中，卻使人去討荊州換了劉備。一角交割了荊州城池，我別有個主意。於子敬身上，須無事也。」魯肅拜謝。寫了申呈，選快船送魯肅投南徐，徑見吳侯，先說借荊州一事，呈上文書。孫權曰：「若如此，何時取得？」肅曰：「有周都督申呈在此，用此計可得荊州。」權看畢，點頭暗喜，尋思誰人可去，猛然省曰：「非此人不可。」遂喚一人而至，姓呂，名范，字子衡，乃汝南細陽人也。權曰：「近聞劉玄德喪妻。吾有一妹，欲招此人為婿，永結親姻，共力破曹，以扶漢室。非子衡不可為媒，望作急往荊州一行。」范曰：「主公之命，安敢有違！」即日收拾船隻，帶數個從人，望荊州來。<br />
　　卻說玄德自沒了甘夫人，晝夜煩惱。一日，正與孔明閒敘，人報東吳差呂范到來。孔明笑曰：「此乃周瑜之計，必是荊州之故。亮只在屏風後潛聽。但有甚話，主公都應承了。留來人在驛中安歇，別作商議。」玄德教請呂范入。禮畢坐定，茶罷，玄德問曰：「子衡此降，必有見諭？」范曰：「某近聞公喪偶，有一門好親，故不避嫌，特來作媒。未知尊意若何？」玄德曰：「中年喪妻，大不幸也。肉尚未冷，安敢望此？」范曰：「人若無妻，如屋無梁，豈可中道而廢人倫也？吾主人吳侯有一妹，美而大賢，堪可以奉箕帚。若兩家共結秦、晉之歡，則曹賊不敢正視東南也。於國於家，並皆全美。望皇叔裁之，便可一行。」玄德曰：「此事吳侯知否？」范曰：「不先稟得吳侯允准，如何敢造次來說。」玄德曰：「吾已半百之年，鬢髮斑白；吳侯之妹，正當妙齡，恐非配偶。」范曰：「吳侯之妹，身雖女子，志勝男兒。常言：『若非天下英雄，吾不事之。』今皇叔名聞四海，德播華夷，正所謂淑女以配君子，豈可以年齒上下相嫌乎？」玄德曰：「公且少留，容某思之。」是日設宴相待，留於館舍。至晚，與孔明商議。孔明曰：「來意亮已知道了。適間卜《易》，得一大吉大利之兆。主公便可應允。先教孫乾和呂范去同見吳侯，面許已定，擇日便去就親。」玄德曰：「周瑜定計欲害劉備，豈可以身輕入危險之地乎！」孔明大笑曰：「雖是周瑜之計，豈能出諸葛亮之料乎！略用小謀，使周瑜半籌不展；吳侯之妹又屬主公，荊州萬無一失。」孔明定三條妙計，氣死周瑜。其計如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
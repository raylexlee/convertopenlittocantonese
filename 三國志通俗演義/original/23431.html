<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　何進謀殺十常侍</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>何進謀殺十常侍</font></h4>
			　　宮門外欄住的乃是司徒陳耽，徑入宮中，來見天子，諫曰：「劉諫議得何罪而賜誅戮？」帝曰：「毀謗大臣，冒瀆朕躬。」耽曰：「天下人民，欲食十常侍之肉，陛下敬如父母，豈有此理？且十常侍身無寸功，皆封列侯；況封諝等結連黃巾，欲為內亂，陛下今不自省，漢社稷立見崩摧矣！」帝曰：「封諝作亂，其事不明。十常侍中，豈無一二忠臣？」陳耽以頭撞階而諫。帝怒，命牽出，與劉陶皆下獄中。是夜，俱謀殺之。趙忠差人以孫堅為長沙太守，討區星。不五十日報捷，江夏平復。奏封孫堅為烏程侯；封劉焉益州牧，就討四川寇賊；封劉虞為幽州牧，領兵漁陽，徵張舉、張純。劉焉到川，狂寇皆降。焉開倉賑濟百姓，民感其恩。劉虞興兵討張舉，代州劉恢以書薦玄德見虞。虞大喜，令玄德為都尉，丘毅為先鋒，直抵賊巢，與賊大戰數日，挫動銳氣。張純專一兇暴，鞭撻士卒，因此帳下數十人商議，一齊心變，刺殺張純，將頭納獻，引眾來降。張舉見勢敗，亦自縊死。漁陽盡平。<br />
　　劉虞表來奏劉備大功，朝廷赦免鞭督郵之罪，除下密丞，後遷高堂尉。公孫瓚又表陳玄德前功，封為別部司馬，守平原縣令。玄德在平原，頗有錢糧軍馬，重整舊日氣象。劉虞平寇有功，官封太尉。中平六年夏四月，靈帝病篤，召大將軍何進入宮商議後事。弟何苗，官帶執金吾。何進起身屠家，因妹入宮為貴人。光和三年，為上生太子辯，故立為皇后。進為國舅，得權重任。王美人生太子協，何後鴆殺王美人，協得董後恩養。太子辯時年九歲。靈帝偏愛太子協，欲立之。十常侍知天子意，黃門蹇碩乃暗奏曰：「若欲立協，必先誅何進，以絕後患。」帝從之，宣進托以後事。進到宮門，司馬潘隱與進曰：「不可入宮。蹇碩欲謀殺汝！」<br />
　　進大驚，急歸私宅，招諸大臣，欲盡誅宦官。座上一人挺身出曰：「宦官之勢，起自衝、質之時；朝廷滋蔓極廣，安能盡誅？倘機不密，必有絕族之禍。請仔細詳之。」進視之，乃典軍校尉曹操。進叱之曰：「汝小輩，安知朝廷之大事！」正躊躇間，潘隱至，報帝崩於嘉德殿。時年三十四歲。「目今蹇碩與十常侍商議，秘不發喪，矯詔宣何進入宮，欲絕後患，冊立太子協為帝。」說未了，使命至，宣進速入，以定後事。操曰：「今日之計，先宜大正君位，然後圖賊。」進曰：「誰敢與吾正君討賊？」一人挺身便出，曰：「願借精兵五千，斬關入內，冊立新君，盡誅閹豎，掃清朝廷，以安天下，吾之願也。」視之，此人身長貌偉，行步有威，英雄蓋世，武勇超群。能折節下士，士多歸之。四世居三公位，門多故吏。汝南汝陽人也，司徒袁安之孫，袁逢之子。名紹，字本初，現為司隸校尉。<br />
　　何進大喜，遂點御林軍五千。紹披掛領入內。何進引何顒、荀攸、鄭泰等大臣三十餘員，相繼而入，就靈帝柩前，扶立太子辯即皇帝位。百官呼噪已畢，袁紹入宮收蹇碩。碩親領兵，從宮出來御紹。紹提劍直砍蹇碩，碩慌走。紹趕入御園，花陰下轉過中常侍郭勝，一刀把蹇碩砍翻，割頭而去，碩所領禁軍，盡皆降順。<br />
　　紹與何進曰：「中官結黨，可盡誅之！」張讓等知事急，慌入告何後曰：「始初設謀陷害大將軍者，皆是賽碩一人，並不乾臣等事。今大將軍信袁紹之言，盡欲誅臣等，乞娘娘憐憫！」言罷痛哭。何太后曰：「卿等勿憂，我當保之。」傳旨宣何進入，太后密謂曰：「我與汝出身寒微，非張讓等，焉能享此富貴？今蹇碩不仁，既已伏誅，汝何聽他人之言，欲盡誅宦官？枉惹萬代之笑。此事切不可行。」何進聽太后之言，而出與眾官曰「蹇碩設謀害吾，可族滅其家。其餘者，勿得妄加殘害。」袁紹曰：「今日若不斬草除根，終久必為喪身之本！」進叱之曰：「吾意已決，汝等多言者斬！」眾官皆退。次日，太后命何進參錄尚書事，其餘皆封官職。董太后宣張讓等入宮商議。後曰：「何進之妹，始初我抬舉他來。今日他孩兒即了帝位，內外臣僚皆是他心腹人，威權太重，我將如何？」讓奏曰：「娘娘可臨朝，垂簾聽政。封太子協為王。加國舅董重大官，掌握軍權。重用臣等各預軍國大事，漸可圖何進矣。」董太后大喜。次日設朝，董太后垂簾聽政，封太子協為陳留王，董重驃騎將軍，張讓等共預朝政。將及月餘，董太后奪權柄，朝廷事並聽區處。<br />
　　何太后見董太后專政，於宮中設一宴，請董太后赴席。酒至半酣，何太后起身，捧杯再拜，而勸董太后曰：「我等皆婦人也，參預朝政，非其所宜。昔呂后因握重權，宗族三千餘口皆被誅戮。今後我等宜深居九重，朝廷大事，任大老元臣自行商議，此國家之幸也。願垂聽焉。」董後大怒曰：「汝鴆死王美人，荒淫妒色。今汝子為君，倚兄何進之勢，輒敢亂言！吾敕驃騎斷汝兄首，如反掌耳！」何後亦怒曰：「吾以好言勸汝，何出言不遜耶？」董後曰：「汝家屠沽小輩，有何見識！」兩宮互相罵詈。張讓等各勸歸宮。<br />
　　何後連夜召進入宮，盡告其事。進出，召三公共議。來早設朝，廷臣奏：「孝仁董太后交通州郡，辜較財利，不宜臨朝聽政，合遷於河間安置，限日下出國門。」一面驅人發起董後，一面點三千禁軍圍繞驃騎將軍董重府宅，追索印綬。董重知事已危急，自刎於後堂。家人舉哀，軍士方散。張讓、段珪見董後一枝已廢，遂皆以金珠玩好，結構何進弟何苗並其母舞陽君，令早晚入何太后處，善言遮蔽。因此十常侍又得近幸。<br />
　　六月，何進暗使人鴆殺董後於河間驛庭，舉柩回京，葬於文陵。進托病不出。司隸校尉袁紹，入見進曰：「張讓、段珪等流言於外，言主公鴆殺董後，欲謀大事。乘此時不誅閹豎，後必為大禍。昔日竇武欲誅內寵，機謀不密，反受其殃。今主公兄弟部曲將吏，皆英俊名士，若盡力命，事在掌握。此天贊之時，不可失也。」進曰：「且容商議。」左右密報張讓，讓等去告報何苗，又送賄賂太多。苗入內，來奏何後雲：「大將軍輔佐新君，不行仁慈以安天下，專務殺伐以危社稷。今國無事，又欲害十常侍，此取亂之道也。」後納其言。少頃，何進入白後，欲誅中涓。何後曰：「中官統領禁省，漢家故事也。先帝新棄天下，爾欲誅殺舊臣，非重宗廟也。」進雖外幕大名，內無決斷，不言而出。<br />
　　袁紹迎進而問曰：」大事若何？」進曰：「太后不允，如之奈何？」紹曰：「可召四方英雄之士，勒兵來京，盡誅閹豎。此時事急，不容太后不從。」進曰：「此計大妙，免得我違太后之意。」差人便召赴京師。主薄陳琳趨步上階，連叫：「不可！不可！」進曰：「有何不可？」琳曰：「俗說『自掩其目，去捕燕雀』，是自欺也。微物尚不可欺以得志，況國家大事，其可詐立乎？今將軍總皇威，掌兵要，龍驤虎步，高下在心，若欲誅宦官，如鼓洪爐燎毛髮耳。但當速發雷霆，行權立斷，則天人順之。卻反外檄大臣，臨犯京闕，英雄聚會，各懷一心，所謂倒持干戈，授人以柄，功必不成，生大亂矣。」何進笑曰：「此懦夫之見也！」傍邊一人鼓掌大笑曰：「此事易如反掌，何必多議論也？」視之，乃曹操也。進曰：「有何高見？」曹操道出甚話來？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
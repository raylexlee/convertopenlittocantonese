<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　關雲長千里獨行</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>關雲長千里獨行</font></h4>
			　　卻說要去追關公者，眾視之，乃猿臂將軍蔡陽也。原來曹操部下只有蔡陽不服關公，常有讒譖之意，故要去趕。操曰：「事主不忘其本，乃天下之義士也；來去明白，乃天下之丈夫也。汝等皆可效之。」後史官覽關公傳而言曰：「兩盡其忠，世稱義勇。」遂賦詩曰：<br />
　　刺良恩已報曹公，辭魏歸劉兩盡忠。<br />
　　威鎮許都謀涉遠，當時義勇有誰同！<br />
　　曹操叱退蔡陽，不肯教去。程昱曰：「關某不辭丞相，不奉鈞命，何如？」操曰：「使歸故主，以全其義。」昱日：「丞相雖能捨之，諸將皆不平也。」操曰：「何為不平？」昱曰：「關某有三罪，以致眾怒。且關某昔日在下邳，事急來降，丞相遂拜為偏將軍，三日一小宴，五日一大宴，上馬金，下馬銀。雖建奇功，即拜壽亭侯之職，恩榮極矣。一旦棄丞相而去，不能盡忠。其罪一也。不得丞相之命，飄然便行，欲殺門吏，不遵國法。其罪二也。知故主之微恩，忘丞相之大德，亂言片楮，冒瀆鈞威。其罪三也。今關某若歸袁紹，是縱虎傷人也。不若遣蔡陽趕上誅之，絕此後患。」操曰：「不然。吾昔日曾許之，今日故舍之。若追而殺之，天下人皆言我失信也！彼各為其主，勿追也。」遂喝退。後史官裴鬆之評曰：<br />
　　曹公知公而心嘉其志，去不遣追以成其義，自非有王霸之度，孰能至於此乎？斯實曹氏之休美！<br />
　　宋賢有詩曰：<br />
　　功成自合歸玄德，解印封金離許都。<br />
　　不羨金銀光照室，惟思恩義走長途。<br />
　　人言俊傑千年少，我道將軍萬古無。<br />
　　不是追兵無鐵騎，曹公尤重去時書。<br />
　　又詩曰：<br />
　　三國初爭勢未分，獨行謀策最機深。<br />
　　不追關將令歸主，便有中原霸業心。此言曹公平生好處，為不殺玄德，不追關公也。因此，可見曹操有寬仁大德之心，可作中原之主。<br />
　　程昱曰：「雲長不辭而去，終是缺禮。」操曰：「彼曾到相府幾次，被吾避之。吾所賜金帛皆留還我，此雲長乃千金不可易其志，真仗義疏財大丈夫也！此等之人，吾深敬之！」程昱曰：「久後為禍，丞相休悔！」操曰：「雲長非負義之人也。彼各為主，豈容人情耶？想雲長此去不遠，吾一發結識他，做個大人情。先教張遼去請住他，我與他送行，將一盤金銀為路費，一領錦袍作秋衣，教他時時想我。」程昱曰：「雲長必不回來。」操曰：「吾引數十騎去，使張遼單騎先去請。」<br />
　　卻說雲長所騎赤兔馬，日行千里，本是趕不上；須要相傍車仗而行，不敢縱馬，按住絲韁，緩緩而走。忽聽有人叫：「雲長且慢行！」關公自思想：「呼我字者，必不是害吾之人。」遂叫車仗從人只管大路緊行，「吾自理會」。回頭視之，見張遼拍馬而至。關公持青龍刀，勒住赤兔馬，問曰：「文遠莫非來擒我乎？」遼曰：「吾身無片甲，手無軍器，何必生疑？丞相知兄遠行，特來相送，並無傷害之心。」公曰：「丞相此來，必有他意。」遼曰：「丞相已言『彼各為主，勿追也』，容兄自去，以全其義。為不曾相送，自輕身而來也。特令小弟先來請住兄長。」公曰：「便是丞相領鐵騎來，吾願單騎決一死戰！」<br />
　　關公約回數十步，立馬於霸陵橋上望之。見操引數騎飛奔前來，背後皆是許褚、徐晃、於禁、李典之輩。操見關公橫刀立馬於橋上，令諸將勒住馬匹，左右擺開。關公見眾將手中皆無軍器，因此放心。操曰：「雲長何故行之太速耶？」關公馬上欠身施禮，曰：「關某日前曾稟丞相。今故主在袁紹處，不由某不星夜去也。累次造府，不得參見，故拜書告辭，封金解印，納還丞相。萬望丞相不忘昔日之言。」操曰：「吾以取信於天下，安肯有負前言？恐將軍於路缺費，特具路費相送。」一將馬上托過黃金一盤。公曰：「累蒙恩賜，尚有餘資。留此黃金以賞戰士，關某途中不勞恩賜也。」操曰：「特以少酬大功萬一耳。」公曰：「久感丞相大恩，微勞不足補報；異日萍水相會，別當酬之。」操笑而答曰：「雲長忠義之士，恨吾薄福，不得相從。錦袍一領，略表寸心。」令一將下馬，雙手捧袍過來。雲長恐操有變，不下馬來，用青龍刀尖挑卻錦袍披於身上，勒馬回頭稱謝曰：「蒙丞相賜袍。」遂下橋望北而去。許褚曰：「此人無禮太甚，可以擒之！」操曰：「彼一人一騎，吾二十餘人，安得不疑焉？吾言既出，不可追之。」曹操自引諸將回城；於路嗟歎曰：「汝等眾將當效雲長，以成萬世不朽之清名也！」後有詩曰：<br />
　　將軍降漢不降曹，千里尋兄豈憚勞。<br />
　　送別許都關外路，刀尖曾挑錦征袍。<br />
　　關公來趕車仗。約行三十里不見。雲長正慌，走馬四下尋之。忽見山頭一人高叫：「雲長且住！」公舉目視之，見一人約年二十有餘，黃巾錦衣，持槍跨馬，引百餘步卒下山。公問曰：「汝何人也？」少年棄槍下馬，拜伏於地。雲長恐詐，勒馬停刀，問曰：「壯士願通姓名。」答曰：「吾本貫襄陽人也，姓廖，名化，字元儉。因漢末世亂，流落江湖劫掠，自己聚眾五百餘人。恰才同伴杜遠下山巡哨，誤將兩院夫人劫掠上山。吾問從者，雲是大漢劉皇叔夫人。吾即拜於地下，問其來意，為說將軍盛德，吾欲送下山來。杜遠其言不遜，被某殺之，今獻頭與將軍請罪。」關公曰：「二夫人何在？」化曰：「恐傷害，留在山中。」公教急請下山。<br />
　　不時，百餘人簇擁車仗前來。公即下馬，提刀於車前，問候曰：「嫂嫂受驚，關某之罪也！」二夫人曰：「若非廖將軍保全，已被杜遠所辱。」公問左右曰：「廖化怎生救夫人？」左右曰：「杜遠劫上山去就要與廖化各分一人為妻。廖化問起根由，好生拜敬；杜遠不從，已被廖化殺之。」關公聽言，遂來拜謝廖化。化欲以部下人送關公。公尋思此人終是黃巾賊之類，若用為伴，人必恥笑，公乃辭謝曰：「感謝厚意。爭奈曾與曹公說誓，願千里獨行。日後相逢，必當重謝。」廖化拜送金帛，雲長不受。化遂拜別，自引人伴投山峪中去了。後來化為將軍。<br />
　　雲長將操送袍事告與二嫂，隨車仗而行。漸漸天晚，投一孤莊安歇。莊主出迎，鬚髮皆白，問曰：「來的將軍姓甚？」關公下馬，向前施禮曰：「某乃劉皇叔之弟關某也。」老人曰：「莫非斬顏良、文丑的關公否？」公曰：「便是。」老人大喜，便請入莊。關公曰：「車上有夫人。」老人喚妻女出請。甘、糜二夫人下車上草堂，關公叉手立於二夫人之側。老人請公坐，公曰「嫂嫂在上，安敢就坐！」老人曰：「公異姓，何如此之敬也？」公曰：「某曾共劉玄德、張益德結義兄弟，誓同生死。二嫂相從於兵甲之中，未嘗敢缺禮。」老人曰：「將軍天下之義士也！」遂教妻女於草堂上相待二夫人，老人於小齋款待關公。公問姓名，老人曰：「吾姓胡，名華，桓帝朝時為議郎，致仕回鄉。今有小兒胡班，見在滎陽太守王植下為從事。將軍必由那裡經過，就付書與小兒相會。」公求胡華書，遂告以辭曹公之事。胡華感歎不已。當夜，二夫人宿於正房，關公秉燭而坐。<br />
　　次日天曉，胡華饋送飲饌。關公請二嫂上車，辭別胡華，披甲提刀上馬，投洛陽來。前至一關，名東嶺關。把關將姓孔，名秀，是操步下將，引五百軍馬在嶺上把隘音愛。此是三州隘口。關公押車仗上嶺，嶺上軍士報知孔秀。秀遂提劍出關，喝關公下馬。公只得下馬，與孔秀施禮。秀曰：「將軍何往？」公曰：「已辭曹公，特往河北尋兄劉玄德去。」秀曰：「河北袁紹，正是曹丞相對頭。將軍此去，必有來文。」公曰：「因行慌速，不曾討得。」秀曰：「若無來文，將軍且在關下住，待我差人稟過丞相，方可放行。」關公曰：「待汝去稟，誤了我行程。」秀曰：「一日不稟，要住一日；一年不稟，要住一年。「雲長怒曰：「汝何相侮耶？」秀曰：「法度所拘，不得不如此。當今亂世，龍爭虎鬥之時，若無文憑，枉說英堆！」雲長曰：「汝不容我過去？」秀曰：「汝要過去，留下老小質當。」雲長奮怒，舉刀欲殺孔秀。秀急閉關而去。畢竟如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
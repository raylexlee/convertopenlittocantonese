<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹孟德謀殺董卓</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹孟德謀殺董卓</font></h4>
			　　曹操曰：「近日操進身以事董卓者，實有意以圖之。今卓甚愛，有事必共議之。聞司徒有七寶刀一口，願借與操入相府可刺殺之，萬死無恨！」王允曰：「孟德果有是心，漢天下甚幸！」操遂言誓於允前。取七寶刀與操，其刀長尺餘，七寶嵌飾，極其鋒利。操帶之。良久，皆散。<br />
　　操平明徑入相府，問：「丞相出來否？」人指雲：「出在書院中坐久。」操徑入，見卓坐於床上，側首布侍立。卓問曰：「孟德來何晚？」操曰：「馬羸，行遲。」卓曰：「吾有西涼州進到良馬，吾兒呂布，可親去選一騎賜與孟德。」<br />
　　布趨步出，操思曰：「董卓合死！」意欲拔刀，懼卓有力，不敢下手。卓胖大，不耐久坐，遂倒身而臥，轉身背卻。操又思曰：「此賊當休！」急掣寶刀在手。卓仰面看衣鏡中，見操挾刀靶，急回身，問曰：「孟德何為？」呂布已牽馬在閣外，操刀已出鞘，就倒轉刀靶，跪下，曰：「操有寶刀一口，獻上恩相。」卓接視之，果寶刀也，遞與呂布收了。操解鞘與之。<br />
　　卓引操看馬。操遂拜謝曰：「願試一騎。」卓就教與鞍轡。操牽馬出相府，加鞭望東門而去。布對卓曰：「恰才曹操有刺父之狀，及被喝破，故推獻刀。」卓曰：「吾亦甚疑。」<br />
　　兩個正未決，忽李儒至，卓以其事告之。儒曰：「操無老小，必有下處，差人急喚。如操無疑而便來，則是獻刀；如遲疑推托而不來，此必行刺，便可擒而問之。」卓然其說，差獄卒四五人往喚多時，回覆雲：「操不曾到下處，乘著黃馬，飛出東門。門吏問之，操雲：『丞相差他有緊急公事。』縱馬而出。」李儒曰：「操賊心虛，逃竄而去。」卓大怒曰：「我如此重用，反欲害吾！」令遍行文書，描其摸樣，畫影圖形，星夜捉拿此賊：拿住者千金賞，封萬戶侯。儒曰：「必有同設謀者，拿住曹操可知矣。」文書曉夜行。<br />
　　曹操日行夜住，奔譙郡來。路經中牟縣過，把關者見之，曰：「朝廷捕獲曹操，此必是也！」當住問曰：「汝何姓？那裡來？」操曰：「我覆姓皇甫，從泗州來。」把關者曰：「朝廷捕獲曹操，你的服色、摸樣正對。」拖見縣令。操賴道：「我是客人。」縣令曰：「我在洛陽求官，認得曹操，捉來便知。」奪了馬，擁至庭下。縣令喝曰：「我認得你，如何隱諱？且把來監下，來日起解。萬戶侯我做，千金賞分與眾人。」把關人賞了皆散。<br />
　　至晚，縣令引親隨人取出曹操，於後院問之：「我聞丞相待你甚厚，何故自取其禍？」操曰：「燕雀安知鴻鵠之志哉！汝既拿住，便當解去請賞，何必多問！」縣令曰：「汝休小覷我。我亦有沖天之志，奈何未遇其主耳。」操曰：「吾乃相國曹參之後，祖宗四百年食漢祿矣，不思報本，與禽獸何異？吾屈身而事董賊者，實欲與國家除害耳。今事不成，此乃天意也！」縣令曰：「孟德此行，將欲何往？」操曰：「吾歸鄉中，發嬌詔於四海，使天下諸侯共興兵誅董卓，吾之願也。奈何天不從之！」縣令聞之，乃親釋其縛，扶之上座，酌酒再拜曰：「公乃天下忠義之士也，吾棄官而從之。」操問姓名，縣令曰：「某姓陳，名宮，字公台。老母妻子皆在東郡。宮願從公，更衣易馬，共謀大事。」是夜，收拾盤費，陳宮與曹操各背劍乘馬，投故鄉來。<br />
　　三日至成皋，天色向晚，曹以鞭指林深處而言曰：「此間有一人，姓呂，名伯奢，是吾父親拜義弟兄。就往問家中信息，覓一宿，若何？」宮曰：「最好。」二人到莊門下馬，入見伯奢，下拜。奢曰：「我聞朝廷遍行文書，捉你太緊，你父避陳留去了。賢姪如何到此？」操告以前事：「今番不是陳縣令，已粉骨碎身矣。」伯奢拜陳宮曰：「小姪若非使君，曹氏滅門矣。」言罷，與操曰：「賢姪相陪使君，寬懷安坐。老夫家無好酒，容往西村沽一樽以待使君。」言迄，上驢去了。<br />
　　操坐久，聞莊後磨刀之聲。操與宮曰：「呂伯奢非吾至親，此去可疑，當竊聽之。」二人潛步入草堂後，但聞人語曰：「縛而殺之。」操曰：「不先下手，吾死矣！」與宮拔劍直入，不問男女，皆殺之，殺死八口。搜至廚下，見縛一豬欲殺。陳宮曰：「孟德多心，誤殺好人！」操曰：「可急上馬！」<br />
　　二人行不到二里，見呂伯奢驢鞍前鞽懸酒二瓶，手抱果木而來。伯奢叫曰：「賢姪何故便去？」操曰：「被獲之人，不敢久住。」伯奢曰：「吾已吩咐宰一豬相款使君，何憎一宿？」操不顧，策馬便行。又不到數步，操拔劍復回，叫伯奢曰：「此來者何人？」伯奢回頭看時，操將伯奢砍於驢下。宮曰：「恰才誤耳，今何故也？」操曰：「伯奢到家，見殺死親子，安肯罷休？吾等必遭禍矣。」宮曰：「非也。知而故殺，大不義也！」操曰：「寧使我負天下人，休教天下人負我！」陳宮默然。後晉恒溫說：「兩句言語，叫萬代人罵道是：雖不流芳百世，亦可以遺臭萬年。」曹操說出這兩句言語，教萬代人罵。<br />
　　當夜，陳宮行數里，月明中敲開店門覓宿，先餵了馬匹。操先睡，陳宮尋思：「我將謂曹操是好人，棄官跟將他來，原是狼心狗行之徒。今日留之，必為後患。」拔劍來殺曹操，未知性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
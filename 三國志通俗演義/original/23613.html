<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　司馬懿智取街亭</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>司馬懿智取街亭</font></h4>
			　　卻說魏主曹叡駕居長安，一邊撥五萬軍，命二人領之，以助曹真：一人乃穎川陽翟人也，姓辛，名毗，字佐治，為軍師；一人乃涿郡容城人也，姓孫，名禮，字德達，為護軍。二人奉詔而去。於是司馬懿引二十萬軍出關下寨，請先鋒張郃至帳下曰：「吾平生知汝忠勇，故在天子前保舉，以退蜀兵，非同小可。諸葛亮乃當世之英雄，用兵如神，天下之人無不懼之。見屯兵於祁山，聲勢甚大，不作準備者，欺曹子丹無謀也。他不知吾來。吾今先算下地理有十餘處，皆峻險僻靜之路。諸葛亮平素謹慎仔細，不肯造次行事，他卻不知吾境內地理；若是吾用兵，先從子午谷徑取長安，早得多時矣。他非無謀，只怕有失，不肯弄險，必然軍出斜谷，來取郿城也；若取郿城，必分兵兩路，一軍取箕谷矣。此二處，吾發檄文令子丹拒守郿城，若兵來不可出戰；令孫禮、辛毗截住箕谷道口，若兵來則出奇兵擊之。此萬全之計也。」郃曰：「將軍之兵欲往何處去也？」懿曰：「吾素知秦嶺之西有一條路，地名街亭；傍有一城，名列柳城：此二處皆是漢中之咽喉，諸葛亮欺子丹無備，定從此處進也。吾與汝徑取街亭，望陽平關不遠矣。諸葛亮若知吾斷其街亭要路，絕其糧道，則隴西一境不能安守，必然連夜奔回漢中去也。彼若回動，吾以奇兵於小路擊之，可全勝矣；若不歸時，吾卻將諸處小路盡皆壘斷，俱以兵守之。一月無糧，蜀兵皆饑餓死也，諸葛亮必被吾所擒矣！」張郃大悟，乃拜伏於地曰：「都督神算也！」懿曰：「雖然如此，諸葛亮不比孟達。汝為先鋒，勿輕進。當傳與諸將，循山四路，遠遠哨探。如無伏兵，方可前進。若是怠慢，必中諸葛亮之計也。」張郃受計，引軍而行。司馬懿遣人持檄文來見曹真，真乃依計行之。<br />
　　卻說孔明在祁山寨中，與諸將曰：「吾料孟達必死於司馬懿之手矣。使人探視去了，至今未回。」忽報新城打細人到來。孔明喚入問之，細作告曰：「司馬懿倍道而行，八日到新城。孟達措手不及，又被申耽、申儀、李輔、鄧賢為內應，孟達被亂軍中所殺。今司馬懿撤兵到長安，見了魏主，同張郃引兵出關，來拒丞相之師也。」孔明大驚曰：「孟達做事不密，死之當然；今司馬懿出關，必取街亭，斷吾咽喉之路也，誰可去守？」言未畢，參軍馬謖曰：「某願往。」孔明曰：「街亭雖然小可之地，干係有泰山之重。倘街亭有失，吾大軍皆休矣。汝雖深通謀略，此地奈無城廓，又無險阻，所守極難。」謖曰：「某自幼曆學到今，豈不知兵法也？量一街亭，不能守之，要某何用耶？」孔明曰：「街亭正北，吾之咽喉；若咽喉斷絕，吾豈能生也？街亭一失，蜀兵休矣！況司馬懿非等閒之輩；更有先鋒張郃之勇，智謀過人，乃魏之名將也，恐汝不能敵之。」謖曰：「休道司馬懿、張郃，便是曹叡親來，有何懼哉！若有差失，乞斬全家。」孔明曰：「軍中無戲言。」謖曰：「願責軍令狀！」孔明從之。謖遂寫了軍令狀呈上。孔明曰：「吾與汝二萬五千精兵，再撥一員上將相助你去。」即喚王平，吩咐曰：「吾素知汝平生謹慎，故托汝去。汝可小心謹守<br />
　　此地。下寨當要道之處，使賊兵急且不能偷過也。如安了營寨，便畫四至八道地理圖本將來。凡事商議停當而行，不可輕易。如所守無危，則是取長安第一之功也。戒之！戒之！」二人拜辭，引兵而去。<br />
　　孔明尋思，恐二人有失，又喚高翔曰：「街亭東北上有一城，名列柳城，乃山僻小路，此可以屯軍。與汝一萬兵，去此城屯紮。但街亭危，可引兵救之。」高翔引兵而去。孔明又思高翔非張郃之對手，必得一員大將，屯兵於街亭之右，足可防之，遂喚魏延曰：「汝引本部兵，去街亭之後屯紮。待兵來，汝可應之。」延曰：「某為前部，理合當先破敵，萬死不辭，何故置某於安閒之處耶？』孔明曰：「今汝接應街亭，當陽平關衝要道路，總守漢中咽喉。此乃大都督之任也，何為安閒乎？汝勿以等閒視之，失吾大事。前鋒破敵者，乃偏裨之將也。汝宜小心，以代吾權！」魏延大喜，引兵而去。孔明恰才心安，乃喚趙雲、鄧芝，吩咐曰：「今司馬懿出兵，與舊日不同。汝二人各引一軍，出箕谷以為疑兵。如逢魏兵，或戰或不戰，以驚其心。吾自統大軍，由斜谷徑取郿城；若得郿城，長安可破矣。」二人受命而去。孔明令姜維作先鋒，兵出斜谷。<br />
　　卻說馬謖、王平兵至街亭，看了地勢，馬謖笑曰：「丞相何故多心也？量此山僻之處，魏兵如何敢來！」王平曰：「雖然魏兵不敢來，可就此五路總口下寨；卻令軍士伐木為柵，以圖久計。」謖曰：「當道豈是下寨之地也？此處側邊一山，四面皆不相連，且樹木極廣，此乃天賜之險也。可就此山上屯軍。」平曰：「參軍差矣。若屯兵當道，築起城垣，賊兵總有十萬，不能過也。今若棄此要路，屯兵於山上，倘魏兵驟至，四面圍定，將何策保之？」謖大笑曰：「汝真女子之見！兵法雲：『憑高視下，勢如劈竹。』若魏兵到來，吾教他片甲不歸也！」平曰：「吾累隨丞相經陣，每到之處，丞相盡意指教。今觀此山，乃絕地也，若魏兵絕吾汲水之道，軍不戰自亂矣。」謖曰：「汝莫亂道！孫子雲：『置之死地而後生。』若魏兵絕吾汲水之道，是自取死耳，吾軍豈不死戰，以一可當百也？吾素讀兵書，深通謀略，丞相諸事尚問於吾，汝何等之人，安敢阻耶？」平曰：「若參軍欲在山上下寨，可分兵五千與吾，自於山西下一小寨，為掎角之勢。倘魏兵至，可以應之。」王平累次苦諫，馬謖堅執不從。忽然山中居民，成隊飛奔而來，報說魏兵到了。王平辭去。馬謖曰：「汝既不聽吾令，與汝五千兵。待吾破了魏兵，到丞相面前，須分不的功也。」王平引兵，離山十里下寨，畫成圖本，星夜差人去稟孔明，卻說馬謖自於山上下寨。又聞高翔屯軍於列柳城，魏延屯軍於中路，馬謖並無懼怯之意。<br />
　　卻說司馬懿在城中，令次子司馬昭去探前路，又令先鋒張邰引馬步軍前去哨探，若街亭有兵守禦，即按兵不行。小卒依令探了一遍，回說街亭有軍守把，皆屯於山上。司馬昭回見父曰：「街亭有兵守把。」懿歎曰：「諸葛亮真乃神人，吾不如也！」昭笑曰：「父親何故自墮志氣耶？愚男料街亭易取。」懿問曰：「汝安敢出此言也？」昭曰：「男與小卒親自哨見，當道並無寨柵，路傍有一軍，皆屯於山上，故知可破也。」懿大喜曰：「若兵果在山上，乃天意使吾成功矣！」遂更換衣服，引十餘騎，自來視之。是夜，天晴月朗，直至山下，周圍巡哨了一遍方回。馬謖在山上見之，大笑曰：「彼若有命，不來圍山！」傳令與諸將：「倘兵來，只看山頂上紅旗招動，即四面皆下。」<br />
　　卻說司馬懿回到寨中，使人打聽是何將引兵守街亭。一人報曰：「乃馬良之弟馬謖也。」懿笑曰：「此乃庸才耳！諸葛亮雖有才智，不識人物，此輩為將，何事不誤！」又喚張郃問曰：「街亭左右別有軍否？」郃曰：「離山十里，有王平安營。」懿曰：「汝可引一軍，當住王平來路。吾令申耽、申儀引兩路兵圍山，先斷了他汲水道路，蜀兵自亂矣；卻乘勢擊之，街亭可取也。」當夜調度已定。<br />
　　次日天明，張郃引兵先往背後去了。司馬懿大驅軍馬一擁而進，喊聲起處，把山四面圍定，但有汲水道路，皆以精兵圍之。馬謖在山上看時，只見魏兵漫山遍野，旌旗隊伍甚是嚴整。蜀兵見之，盡喪其膽，不敢下山。馬謖將紅旗招動，軍將皆你我相推，無一人敢動。謖大怒，自殺二將。眾軍驚懼，只得努力下山來衝魏兵。魏兵端然不動。蜀兵又退上山去。馬謖見事不諧，教軍謹守寨門，只等外應。<br />
　　卻說王平見魏兵到，引軍殺來，正遇張郃。戰有數十餘合，平力窮勢孤，復退去。魏兵自辰時困至戌時，山上無水，軍不得食，寨中大亂，馬謖禁止不住。攘到半夜時分，山南蜀兵大開寨門，下山降魏，盡被殺之。司馬懿令人於沿山放火，軍士驚慌。馬謖料守不住，驅兵殺下山西。懿放條大路，讓過馬謖。背後張郃引兵追來。趕到三十餘里，前面鼓角齊鳴，一彪軍出，放過馬謖，攔住張郃，視之，乃前督部、鎮北將軍、都亭侯魏延也。延揮刀驟馬，直取張郃。郃回軍便走。延驅兵趕來，復奪街亭。趕到五十餘里，一聲喊起，兩邊伏兵齊出：左邊司馬懿，右邊司馬昭，卻抄在魏延背後，把延困在垓心。張郃復來，三路兵合在一處。要擒魏延。未知延之性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
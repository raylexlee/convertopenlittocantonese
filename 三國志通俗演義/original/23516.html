<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　黃蓋獻計破曹操</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>黃蓋獻計破曹操</font></h4>
			　　當日席上，周瑜先出掌中字，孔明視之，乃一「火」字也。孔明亦出手中字，與周瑜視之，亦是「火」字。因此皆大笑而揩之。瑜曰：「既兩計相同，再無疑矣。幸勿洩漏。」孔明曰：「兩家之事，豈有洩漏之理乎？予料曹操雖經兩番，必不信又如此也。都督盡行之。」飲酒罷分散，餘皆不知。<br />
　　卻說曹操折了許多箭，心中氣悶。荀攸進曰：「江東有周瑜、諸葛亮二人用計，大江之阻，極切難知。於軍中可選二人去東吳詐降，內為國賊，以通消息，方可圖謀也。」操曰：「正合吾意。汝料軍中，誰可行此計？」攸曰：「蔡瑁被誅，蔡氏家族皆在軍中。有二人乃蔡瑁之房族蔡中、蔡和，見為副將軍。丞相可以恩結之，東吳必不疑矣。」操當夜喚二人入帳，囑付曰：「汝昆仲可引小軍，去東吳詐降。但有動靜，使人密報。事成之後，加汝為列侯，重賜食邑。休生變心！」二人曰：「吾等妻子皆在荊州，安有別心？丞相勿疑。某二人必取周瑜、諸葛亮之首級。」操重賞。次日帶五百軍，小船數隻，順風而下，望南岸來。<br />
　　卻說周瑜曉夜不眠，理會進兵之策。忽報江北有數隻小船來到江口，稱說蔡瑁之弟蔡中、蔡和，特來投降。周瑜大喜，教喚來。不時喚至帳下，二人哭拜曰：「吾兄無罪，被曹賊誅之。今欲報仇，特來投降。望賜收錄，願為前部。」瑜取金帛賞勞了當，加為上將，與甘寧引一枝軍馬，以為前部。中、和二人拜謝，遂為中計。瑜密喚甘寧，吩咐曰：「此二人非投降者，操使過江，透漏消息。只做不知，休要阻當。」寧曰：「此是何意？」瑜曰：「此二人不帶家小，必乃詐降。吾欲將計就計而行，要教他通報消息。汝可慇懃相待，就裡提防。每日書畫卯、酉，約會同來。至期破敵，先要殺他兩個祭旗。汝勿有誤。」甘寧得令，魯肅來見瑜曰：「這兩個多是詐降。」瑜正色曰：「操殺他兄，正欲復仇，何詐之有！你若如此疑惑，安能容天下之士乎？」肅無言可答，遂去告孔明。孔明大笑。肅曰：「先生何故大笑？」孔明曰：「吾笑子敬不識公瑾之用計耳。大江隔遠，細作極難往來，操使蔡中、蔡和詐降，使不疑也。公瑾計上用計，正要他通消息。『兵不厭詐』，公瑾之謀是也。」肅方省悟。<br />
　　卻說黃蓋潛入中軍，來見周瑜。瑜問曰：「公覆夜至，必有良謀。」蓋曰：「他眾我寡，難以久持，何不用火以攻之？」瑜曰：「誰教公獻此計？」蓋曰：「某出己意，非他人之所教也。」瑜曰：「吾正欲如此，故留蔡中、蔡和詐降之人以通報消息，但所恨無一人獻詐降計耳。」蓋曰：「某願行此計。」瑜曰：「不受苦楚，如何肯信？」蓋曰：「某自破虜將軍重用到今，雖肝膽塗地，心亦無怨。」瑜頓首謝曰：「君若肯行此計，乃江東之萬幸也！」蓋曰：「某死亦無怨！」遂謝而出。<br />
　　次日，周瑜鳴鼓大會，諸將咸集，列於帳下。孔明亦在坐次。周瑜曰：「操引百萬之眾，連絡三百餘里，非一日可破。吾糧草蓄積，累年積月，諸將船上各止許關三個月糧草，準備禦敵。」言未畢，黃蓋進曰：「都督教關多少糧草？」瑜曰：「只支三個月。」蓋曰：「便支三十個月，破敵也難！都督既受大任，相持許久，未見有奇計，空勞我等筋力也。他眾我寡，執迷不悟，只可依張子布之言，棄甲倒戈，北面而降，此為上策。」瑜勃然變色，大怒曰：「吾奉吳主之命，籌畫己定，若有再言降者，必斬之！」眾將面面相看，「今兩軍相敵之際，汝為先鋒，安敢出此言，慢吾軍心耶？不斬汝首，難以服人！」喝左右推出斬首示眾。黃蓋大叫曰：「吾自隨破虜將軍，縱橫東南，己歷三世，那有你來？」瑜大怒，喝斬。甘寧進前告曰：「公覆東吳之舊臣，可以恕之。」瑜喝寧曰：「汝何等之人，敢多言亂吾法度耶！」先喝左右將甘寧亂棒打出。眾官皆跪而告曰：「蓋為先鋒，犯罪可誅，但於軍不利。都督寬宥，權且寄罪。破賊之後，問亦未遲。」瑜怒不息。眾官苦苦哀告，瑜指黃蓋曰：「若不看眾官面皮，決斬汝首！既犯吾令，且暫免死。左右拖翻，打一百脊杖，以正其罪！」諸官又告，瑜掀翻案桌，叱退諸官，便教行杖。左右將蓋剝去衣服，拖翻在地。咬牙切齒，喝令毒打。打至五十，諸官又告。瑜躍起身，指著蓋曰：「汝敢小覷我耶？且寄下五十棍，再有怠慢，二罪俱罰！」恨聲不絕，入於帳中。<br />
　　眾官扶起黃蓋，打得皮開肉綻，鮮血淋漓，扶至帳中，昏絕幾番。動問之人，無不下淚。魯肅也來看問。回到孔明船中，肅問孔明曰：「今日公瑾責罪於公覆，我等是他部下，不敢犯顏苦勸；先生是客，何故袖手旁觀，不發一語？」孔明笑曰：「子敬欺我耶？」肅曰：「某與先生渡江以來，未嘗有事相欺，何故出此言也？」孔明曰：「子敬如何不知？兵法有『神鬼不測之機』。今日公瑾欲殺黃蓋，故毒打之，乃其計也。吾何勸之？」肅方悟。孔明曰：「不用苦肉計，何以瞞操？今必令黃蓋詐降，卻教蔡中、蔡和報其事矣。如子敬見公瑾，切勿言亮知之，只說亮也埋怨。」肅回見瑜，邀入帳內。肅曰：「今日何故痛責黃蓋也？」瑜曰：「諸將怨否？」肅曰：「多有心中不平者，不敢明言也。」瑜曰：「孔明知否？」肅曰：「他也埋怨都督忒情薄。」瑜笑曰：「今番須瞞過也。」肅曰：「何謂也？」瑜曰：「今日打黃蓋，乃計也。欲令他詐降，先須用苦肉計瞞過曹操，就中用火攻之，可決勝也。」肅乃暗思孔明之高才，不敢明言。<br />
　　卻說黃蓋臥於帳中，諸將皆來動問。蓋不言語，但長吁不已。小軍忽報參軍特來動問。蓋令人請入，對面而坐。蓋叱退左右。闞澤曰：「將軍莫非與都督有仇？」蓋曰：「非也。某觀看軍中，絕無一人可以為心腹者。惟先生素有忠義之心，故敢以心腹告之。」闞澤曰：「公之受責，莫非苦肉計也？」蓋曰：「何以知之？」澤曰：「以公瑾一動一靜，某已料九分，故特來相探。」蓋曰：「某受吳侯三世之恩，無以為報，故獻此計，以破曹賊。肉雖受苦，亦無恨也。」澤曰：「公之告我，莫非要澤獻詐降書否？」蓋曰：「實有此意，未知肯仗義否？」闞澤言無數句，惹起赤壁鏖兵。未知若何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹孟德許田射鹿</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹孟德許田射鹿</font></h4>
			　　曹操劍下，玄德攀住臂膊，雲長跪於面前。玄德曰：「此等赤心之人，正可容留。」雲長曰：「關某素知文遠忠義之士，吾以性命保之。」操擲劍，大笑曰：「我亦知文遠忠義之士，故相戲之耳。」此是曹公奸雄處。曹操親自釋遼之縛，自與衣穿，曰：「縱使殺吾妻子，亦不記仇。」遼遂降。操拜遼為中郎將，賜爵關內侯，使張遼招安臧霸。霸聞呂布已死，張遼投降，遂引本部軍數百人來降操。操皆賜金帛衣服。臧霸亦招安孫觀、吳敦、尹禮來降，獨有昌豨未肯歸順。操封臧霸為瑯琊相。孫觀等各各加官，令守青、徐沿海地面。<br />
　　操將呂布妻小並貂蟬載回許都，盡將錢帛分犒三軍。操離下邳還許都，路過徐州，百姓焚香遮道，請留劉使君為牧。操曰：「劉使君功勞大，必當面見君畢，回來未遲。」百姓叩謝。操馬上顧玄德曰：「待公朝畢，還徐州未遲。」玄德稱謝。操喚車騎將軍車胄權領徐州。大軍回許昌，出征人員各各封官賜賞，留玄德在相府左近宅院歇定。<br />
　　次日，獻帝設朝，操引玄德見帝。玄德具朝服，拜舞於階下。帝宣上殿，操奏前功。帝曰：「卿祖何人？」玄德不覺淚下。帝驚問曰：「卿何傷感？」玄德曰：「適蒙聖問，因此傷感先祖。臣乃中山靖王之後，漢景帝閣下玄孫，劉雄之孫，劉弘之子也。先祖劉貞封涿鹿縣陸城亭侯，因此家緣流落。臣有辱先祖，所以下淚。」帝教取宗族世譜檢看，令宗正卿宣讀。譜有曰：<br />
　　漢景帝生十四子，第七子乃中山靖王劉勝。勝生陸城亭侯劉貞。貞生沛侯劉昂。昂生漳侯劉祿。祿生沂水侯劉戀。戀生欽陽侯劉英。英生安國侯劉建。建生廣陵侯劉哀。哀生膠水侯劉憲。憲生祖邑侯劉舒。舒生祁陽侯劉誼。誼生原澤侯劉必。必生潁川侯劉達。達生豐靈侯劉不疑。不疑生濟川侯劉惠。惠生東郡范令劉雄。雄生劉弘。弘不仕。劉備乃劉弘之子也。<br />
　　帝排世譜，乃帝之皇叔也。帝亦下淚，請入偏殿，卻敘叔姪之禮。帝暗思：「曹操弄權，國務大事，分毫不由朕主。今得此英雄之叔，皇天指路矣。」帝設宴待之，令曹操議定官職。操拜玄德左將軍之職，封宜城亭侯。玄德拜謝，恩畢出朝。自此皆稱為劉皇叔。<br />
　　操回府，荀彧等一班兒謀士入見操曰：「今天子認劉備為皇叔，恐無益於主公乎。」操答曰：「玄德與吾結為昆仲，安肯外向耶？」劉曄曰：「吾觀玄德世之杰士，非池中之物也。」操曰：「好亦交三十年，惡亦交三十年。好惡吾自有主意。」於是操與玄德出則同輿，坐則同席，美食相分，恩若兄弟。程昱入說操曰：「今呂布已滅，天下震動，可行王霸之機乎？」操曰：「不可。朝廷股肱尚多，未宜輕舉。吾且請帝田獵，以觀動靜。」昱曰：「丞相之見，深可見矣。」<br />
　　一日，操揀選良馬名鷹俊犬，弓矢俱備，先令聚兵城外，操入請天子田獵。帝曰：「田獵恐非正道乎？」操曰：「古之帝王，春蒐音搜夏苗，秋獮冬狩，四時出郊，以示武於天下。今四海擾攘之時，若出田獵，其利有四：陛下久處深宮，神力疲倦，馳騁音逞於弓馬之間，爽神暢體，其利一也。耀武揚威，以示四方，其利二也。軍閒則困，困則生疾，奔走無逸，其利三也。自天子至於公卿，不可不習射以生力，其利四也。」帝即上逍遙馬，帶雕弓、金鈚箭，排鑾駕出城。玄德、關、張各彎弓插箭，內穿掩心甲，各持兵器，引數十騎隨鑾駕出許昌。百姓見關、張跟在背後，看了人馬兵器，無不稱奇。操騎爪黃飛電馬，引十萬之眾，與天子獵於許田地名。操令軍士周回排二百餘里。操與天子只爭一馬頭，背後都是操的心腹之人。文武百官，遠遠侍從，誰敢近前。各帶一付弓箭，惟天子可帶雕弓。雕弓，赤色泥金弓也。壺中所插之箭，各有號帖，惟天子用金鈚箭箭頭嵌金也。當日獻帝馳馬到許田，劉玄德起居道傍。帝曰：「朕要看皇叔今日射獵。」玄德謝畢上馬，忽見草中趕起一兔，帝令玄德射之，一箭正中其兔。帝亦稱賀。玄德拜謝上馬，轉過土坡，忽見荊棘叢中。趕出一隻大鹿，正衝而來。帝連射三箭不中。帝覷操曰：「卿射之。」操就討天子雕弓、金鈚箭，扣滿，正中鹿背，倒於草中。眾群臣將校，皆謂天子射中，踴躍而來，同呼「萬歲」。曹操縱馬而來，遮於天子之前，以迎當之。眾皆失色。玄德背後雲長大怒，剔起臥蠶眉，睜環丹鳳眼，提刀拍馬便出，要斬曹操。玄德會其意，搖首送目，不肯令出。關公乃仁義之人，見兄如此，便不敢動。操獨視玄德。玄德慌，欠身稱曰：「丞相神射，世所罕及！」操笑曰：「是天子洪福耳！」馬上與天子賀罷，不還雕弓，就懸帶之。老臣無不嗟呀。圍場已罷，宴於許田。天子促歸，於是駕回許都，各自歸歇。<br />
　　玄德與雲長曰：「汝今日何躁暴也？」雲長曰：「欺君罔上之賊，某實難容耳！欲與國家除害，兄何止之？」玄德曰：「『投鼠忌器』耳。操起奸計，自奏天子出許都圍獵，將帝時時窺視，與帝相離一馬之地；其他心腹之人，周回遠近圍侍，爾豈不知也？吾觀弟怒急止之，何也？乃見操心腹之賊，牙爪數多，倘失大事，而未成功，有傷天子，罪反作我等也。吾故止之。」雲長曰：「今日不殺奸雄操賊，大哥你看，後必有禍矣！」玄德曰：「慎宜秘之。」不在話下。<br />
　　卻說漢獻帝駕還許都，歸宮室，到晚泣訴與伏皇后曰：「可憐朕自即位以來，奸雄並起。先受董卓之殃，後遭傕、汜之亂。常人不受之苦，吾與汝輩當之。得見曹操以為重扶社稷之臣，今獨專國政。此賊節生奸計多端，專權弄國，分毫不由朕躬。殿上見之，有若芒刺。今在圍場上，自迎呼噪，早晚圖謀，必奪天下。欲至臨期，吾夫婦未知死於何處也！」伏皇后曰：「公卿子孫四百餘年，乃食漢祿者就無一人效股肱之力而救國難乎？」言訖，夫婦共哭於宮中。未畢，忽一人自外而入殿曰：「帝與後目下休憂。吾舉一人與帝誅賊除害，以安國家，以保社稷。」帝視之，乃是伏皇后之父、皇丈伏完也。帝掩淚而問曰：「皇丈知朕腹中之事也？」完曰：「許田射獵之事，雖不見操賊有奪天下之心，真乃是趙高也！」帝曰：「滿朝之人，非操宗族，則出門下，誰肯盡忠而討賊耶？」完曰：「若非國戚，不敢相告。老臣無權，難舉此事。車騎將軍、國舅董承可也。」帝曰：「舅氏多赴國難，朕躬素知，可宣入內，共議大事。」完曰：「陛下左右皆操賊心腹，倘有一泄，為禍不輕。臣有一計，可令董國舅盡力保駕。」其計如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孔明火燒木柵寨</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孔明火燒木柵寨</font></h4>
			　　卻說司馬懿被張翼、廖化一陣殺敗，匹馬單槍，遙望密林中奔走。張翼收住軍馬，廖化拍馬趕來。馬尾相接，懿繞樹而轉。化一刀砍去，正砍在樹上；及拔出刀時，司馬懿早走出林外。廖化隨後趕出，不知去向，但見金盔落在林邊。化取盔捎在馬上，望東趕來，全無蹤跡。原來司馬懿將金盔落於林東，卻往西走去了，所以廖化趕不著。化出了谷口，遇見姜維，同回大寨來見孔明。張嶷早驅木牛流馬到寨，交割已畢，獲糧萬餘石。廖化獻上金盔，立為頭功。魏延心中不悅，口出怨言。孔明只推不知。<br />
　　卻說司馬懿逃回本寨，心中甚惱。忽使命齎詔至，言東吳三路入寇，令懿等堅守勿失。懿受命已畢，深溝高壘，堅守不出。<br />
　　於是孔明令蜀兵與魏人相雜種田：軍一分，民二分，並不侵犯，如擾害者，斬首示眾。魏民受恩，安心樂業。司馬懿正在帳中憂悶，長子司馬師入帳告曰：「蜀兵劫去許多糧米，又令蜀兵相雜，屯田於渭濱，以為長久之計。軍士不許擾害，違者誅之。似此國家大患，何日得除？父親何不與孔明約日大戰，以決雌雄？」懿曰：「吾非不如孔明，奈無計也。」師曰：「有智使智，無智使力。父今統百萬之眾，何懼此人耶？」忽報魏延將金盔前來搦戰，百般辱罵，只要都督出馬。懿笑曰：「聖人有雲：『小不忍則亂大謀。』但堅守為上。」諸將依令不出。魏延辱罵良久方回。<br />
　　卻說馬岱造成木柵，來告孔明曰：「某營中已掘深塹，多積乾柴，將引火之物灌入其中；周圍山上虛搭窩鋪，皆是柴草，內外皆伏地雷。目今月餘，正值炎天，此計可施也。」孔明附耳囑之曰：「可將葫蘆谷後路塞斷，暗伏兵於谷中。若司馬懿追到，任意入谷，但見人馬塞滿了道路，便將地雷乾柴一齊放起火來，乃是汝之功也。若見蜀兵與魏兵交戰者，晝舉七星號帶於谷口，夜設七盞明燈於山上，此乃引魏兵入谷之號也。吾素知汝忠義，故委此大任，切勿有失。」孔明又喚魏延，密囑曰：「汝引五百兵去魏寨搦戰，誘引司馬懿交鋒，不可取勝，只詐敗，望渭東走去。懿必追趕，汝卻望七星旗處而入，夜則望七盞燈處而走，便入於山谷內，吾自有捉司馬懿之計。」魏延引兵受計而去。孔明又喚高翔，吩咐曰：「汝將木牛流馬，或二十為一群，或以五十為一群，裝載米糧，於山路往來行走。如魏兵搶去，便是汝之功。」高翔將木牛流馬驅駕，如計施行去了。孔明將祁山兵一一調去，只作屯田之故：「你我皆不相接，如別兵來戰，只詐敗而勿勝；若司馬懿自來，方並力只攻渭南，斷其歸路。」孔明分撥已畢，自引一軍近上方谷下營。<br />
　　且說夏侯惠、夏侯和來大寨告司馬懿曰：「今蜀兵四散結營，各處屯田，以為久計。若不趁時除之，縱彼安居日久，深根固蒂，難以動搖。」懿曰：「只怕是孔明之計。」二人又曰：「若都督如此設疑，生民何日太平耶？我二人自當努力，不勞都督費心矣。」懿曰：「且教汝二兄分頭出戰可也。」遂令夏侯霸、夏侯威，各引五千兵去訖。懿坐待回音。<br />
　　卻說夏侯霸、夏侯威分兵兩路，正行之間，忽見蜀兵驅木牛流馬而來。兩人一齊吶喊殺將過去，蜀兵大敗奔走，搶到木牛流馬五六十匹，金鼓旗旛不計其數，俱令人解報司馬懿知道。次日又劫到人馬百餘，亦解赴大寨來。懿審其虛實，魏兵告曰：「孔明只料我兵堅守不出，盡將蜀兵四散屯田，以為久計也。」懿即將蜀兵盡皆放回。夏侯和問曰：「搶來蜀人，不殺放之，何也？」懿曰：「量此些小之兵又非大將，殺之無益。放回本寨，令說魏將寬仁厚德，釋彼戰心，效呂蒙取荊州之計也。今後再有搶到蜀人，當用好言撫慰，仍重賞有功之人。」諸將聽令而去。<br />
　　卻說孔明令高翔虛作運糧，屯於上方谷內，既入還出，人莫知之。夏侯霸、夏侯威每日取勝，約有十餘日。因是司馬懿見蜀兵累敗，心中歡喜。忽報擒到蜀兵一百餘人。懿喚至帳下，問曰：「孔明今在何處？」眾皆告曰：「每日運糧屯在上方谷內。諸葛丞相不在祁山，在上方谷山西十里下營安住。」懿備細問了，將各人賜酒食，犒勞已畢，盡皆放了。當日天晚，司馬懿喚眾將吩咐曰：「今孔明不在祁山，自引一軍在上方谷安營。汝等明日一齊並力共取祁山寨，吾自去接應。」各人受令而退。長子司馬師曰：「父欲攻其後者，何也？」懿曰：「祁山乃蜀人之根本也，若見我兵攻之，各營必盡來救矣。我卻取上方谷，燒其糧草，蜀人首尾不接，必大敗走也。」二子服曰：「父之言是也。」懿即令張虎、樂綝，吩咐曰：「汝二人各引五千兵在後救應，軍中設下火把。」<br />
　　卻說孔明正在山上，遙望見魏兵或三千一行，或五千一行，隊伍紛紛，前後顧盼，料必來取祁山大寨，便令眾將勒兵等候：「若司馬懿自來，便劫魏寨，奪了渭南。」眾將收拾已畢。<br />
　　卻說魏兵皆奔祁山寨來，蜀兵四下一齊吶喊，虛作救應之勢。司馬懿看見蜀兵去救祁山寨柵，心中大喜，乃引二子並中軍護衛精兵，殺奔上方谷來。<br />
　　且說魏延只盼司馬懿到來，忽見一枝兵殺到，延縱馬視之，乃司馬懿也。懿大喝曰：「魏延休走！」延舞刀相迎。戰不十合，延撥回馬走，懿隨後趕來。延只望七星旗處而走。懿見魏延一人，軍馬又少，放心追趕。懿卻分兵三枝：司馬師在左，司馬昭在右，懿自居中，一齊攻殺將來。延遙望見谷口內有七星號帶飄揚，乃引五百兵皆退入谷中去。懿追到谷口，先令人哨探，回報曰：「谷內並無伏兵，山上皆是草房。」懿曰：「此必是屯糧之所。」遂大驅士卒皆入谷中。懿忽見草房中盡是乾柴，前面魏延勒馬橫刀而立。懿大駭，乃與二子曰：「倘有蜀兵斷其谷口，如之奈何？」急退兵時，只聽得喊聲大震，山上火把一齊丟將下來，燒斷谷口。懿大驚無措，將兵斂在一處。山上火箭射下，地雷一齊突出，草房內乾柴皆著。魏延望後谷中而走，只見谷口壘斷，仰天長歎曰：「吾今休矣！」司馬懿見火光甚急，乃下馬抱二子大哭曰：「吾父子斷死於此處矣！」正哭之間，忽然狂風大作，黑霧漫空，一聲霹靂響處，驟雨盆傾，滿谷之火盡皆澆滅：地雷不響，火器無功。滂沱大雨自申時只下至酉時，平地水深三尺。司馬懿喜曰：「不就此時殺出，更待何時！」即引敗兵奮力殺出。馬岱軍少，不敢追之。忽一彪軍殺到，退了馬岱，復來接應司馬懿。眾視之，乃張虎、樂綝也，遂合兵一處，同歸渭南大寨。此時大寨已被蜀兵奪了，郭淮、孫禮正在浮橋上與蜀兵交戰。司馬懿引兵衝殺過橋來，蜀兵退去。懿燒斷浮橋，據住北岸。<br />
　　且說魏兵在祁山攻打蜀寨，聽知魏兵大敗，失了渭南大寨，軍心大慌；火急退時，四面蜀兵殺到，魏兵大敗，十傷八九，死者無數，生者奔過渭北逃生。<br />
　　卻說孔明望見司馬懿被魏延誘入谷時，不勝忻喜。馬岱一齊放火，將欲盡情燒死。忽天降大雨，火不能著，人報走了司馬懿。孔明聞知，仰天長歎曰：「謀事在人，成事在天！」後人有詩贊孔明這八個字曰：<br />
　　烈火萬堆藏木柵，片時司馬命難全。忽然大雨滂沱下，謀事須人成事天！<br />
　　又詩曰：<br />
　　丞相安排烈火燒，滂沱大雨降青霄。孔明妙極如成就，爭得山河屬晉朝！<br />
　　卻說孔明收兵，回到渭南大寨，安營已畢，魏延告曰：「馬岱將葫蘆谷後口壘斷，若非天降大雨，延同五百軍皆燒死谷內！」此乃孔明欲將司馬懿、魏延皆要燒死，不想天降大雨，二人得生。後孔明死時，遺計與馬岱，將延斬之。孔明大怒，喚馬岱深責曰：「文長乃吾之大將，吾當初授計時，只教燒司馬懿，如何將文長也困於谷中？幸朝廷福大，天降驟雨，方才保全；倘有疏虞，又失吾右臂也。」大叱：「武士！推出斬首回報！」未知馬岱性命畢竟若何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
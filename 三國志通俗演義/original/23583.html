<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　廢獻帝曹丕篡漢</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>廢獻帝曹丕篡漢</font></h4>
			　　卻說賈詡、華歆、王朗同中郎將李伏、太史丞許芝，引文武官僚，直入內殿，來見獻帝。華歆奏曰：「伏睹魏王自登寶位以來，佈德四方，仁及萬物，越古超今，雖唐、虞無以過此。群臣會議，言漢祚已終，伏望陛下效堯、舜之道，以山川社稷禪與魏王，上合天心，下合民意，則陛下安閒無憂矣！祖宗幸甚！生靈幸甚！臣等議定，故乃奏知。」帝大驚，半晌無言，覷百官而哭曰：「朕想高祖提三尺劍，平秦滅楚，而創天下，世統相傳，四百年矣。朕雖不才，又無過惡，安忍將祖宗大業等閒棄了？汝百官再從公計議。」華歆引李伏、許芝近前奏曰：「陛下若不信，可問此二人。」李伏奏曰：「自魏王即位以來，麒麟降生，鳳凰來儀，黃龍出現，嘉禾瑞草，甘露下降。此是上天垂象，魏當代漢也。」許芝又奏曰：「臣等職掌司天，夜觀乾象，見炎漢氣數已終，陛下帝星隱匿不明；魏國乾象，極天際地，言之難盡。更兼上應圖讖，其讖曰：『鬼在邊，委相連；當代漢，無可言。言在東，午在西；兩日並光上下移。』以此論之，陛下可早禪位。『鬼在邊，委相連』，乃『魏』字也；『言在東，午在西』，乃『許』字也；『兩日並光上下移』，乃『昌』字也。此是魏在許昌，應受漢禪也。願陛下察之。」帝曰：「祥瑞圖讖，皆虛謬之事，奈何以虛誕之事，而舍萬世不朽之基業乎？」華歆又曰：「陛下差矣。昔日，三皇、五帝以德相讓，無德讓有德也。三皇次後，各傳子孫。至於桀、紂無道，天下伐之。春秋強霸，各相吞併，有福者居之，後並入秦，方歸於漢也。『天下者，非一人之天下，乃天下人之天下也。』非陛下祖公公傳繼天下，宜早退之，不可久疑，遲則生變矣。」王朗又奏曰：「自古以來，有興必有廢，有盛必有衰，豈有不亡之道？安有不敗之家？陛下漢朝相傳四百餘年，氣運已極，不可自執迷而惹禍也。」帝大哭，入後殿而去。百官哂笑而退。<br />
　　次日，官僚又集於大殿，令宦官入請獻帝。帝怯懼，不敢出。曹皇后曰：「今百官請陛下設朝問政，何相推也？」帝泣曰：「汝兄欲篡漢室，故令百官相逼，朕故不出。」曹氏大怒曰：「汝言吾兄為篡國之賊，汝高祖只是豐沛一嗜酒匹夫，無籍小輩，尚且劫奪秦朝天下。吾父掃清海內，吾兄累有大功，有何不可為帝？汝即位三十餘年，若不得吾父兄，汝為韲粉矣！」言訖，便要上車出外。帝大驚，慌更衣出前殿。華歆出班奏曰：「陛下依臣之言，免遭大禍。」帝痛哭曰：「卿等皆食漢祿久矣，中間多有漢朝功臣子孫，何無一人與聯分憂也？」歆曰：「陛下之意不以天下禪於魏，旦夕蕭牆有禍，非臣等不忠於陛下也。」帝曰：「誰敢以弒朕耶？」歆曰：「天下之人，皆知陛下無人君之福，以致四海大亂。若非魏王在朝，弒陛下者，塞滿公庭矣！陛下尚不知恩以報其德，直欲令天下人共伐陛下也？」帝曰：「昔日桀、紂無道，殘暴生靈，故惹天下人伐之。聯自即位以來，三十餘年，兢兢業業，未嘗敢行半點非禮之事，天下之人，誰忍伐之？」歆大怒，厲聲而言曰：「陛下無德無福，而居大位，甚於殘暴之君也！」帝大驚，拂袖而起。王朗以目視華歆，歆縱步向前，扯住龍袍，變色而言曰：「許與不許，從與不從，早發一言！」帝戰慄不能答。<br />
　　忽曹洪、曹休二人帶劍上殿，厲聲問曰：「符寶郎安在？」班部中一人出曰：「符寶郎在此！」洪拔劍索要玉璽，符寶郎祖弼叱之曰：「玉璽乃天子之寶，安能善與汝哉？」洪喝武士捉出斬之，祖弼大罵不絕而死。<br />
　　帝體戰不息。只見階下披甲持戈數百餘人，皆是魏兵，帝乃流涕出血，歎曰：「祖宗天下，何期今日廢之！朕死於九泉之下，有何面目而見先帝乎！」泣告群臣曰：「朕願將天下禪與魏王，幸留殘喘，以終天年。」賈詡曰：「臣等安有負陛下也？陛下可急降詔以安眾心。」帝哭聲不絕，乃令桓階、陳群草禪國之詔，令華歆齎捧詔璽，引百官直至魏王宮獻納。於是曹丕忻然而喜，開讀詔曰：<br />
　　朕在位三十二年，遭天下蕩覆，幸賴祖宗之靈，危而復存。然今仰瞻天文，俯察民心，炎精之數既終，行運在乎曹氏。是以前王既樹神武之跡，今王久光耀明德以應其期，是曆數昭明，信可知矣。夫大道之行，天下為公，選賢與能，故唐堯不私於厥子，而名播於無窮。朕羨而慕焉，聯今追踵堯典，禪位與丞相魏王。毋得辭焉。<br />
　　曹丕聽畢，便欲受之。司馬懿諫曰：「王上不可輕也。雖然詔璽已至，可上表謙辭，以絕天下人之謗也。」丕遂從之，急令王朗作表，齎回璽綬，虛辭謙讓。<br />
　　王朗等入內奏帝。其表曰：<br />
　　臣丕頓首受詔，伏惟陛下以垂世之詔，禪無功之臣，使臣聞知，肝膽摧裂，不知所措。竊以堯遜大位於賢，巢、由避跡，後世稱之。臣才鮮德薄，安敢奉命？請於盛世別求大賢，以禮讓之，則免萬年之議論也。臣謹納還璽綬，待死闕下。臣不勝惶怖戰慄之至！謹表。<br />
　　獻帝覽畢，甚是驚疑，回顧群臣曰：「魏王謙遜，如之奈何？」華歆奏曰：「陛下欲學唐堯乎？」帝曰：「何謂也？」歆曰：「昔唐堯有二女，長曰娥皇，次曰女英。為禪位於舜，舜堅辭不受，遂以二女妻之，後世稱為大聖之德。今陛下亦有二公主，何不效唐堯以妻魏王乎？」<br />
　　帝不得已，遂復令桓階草詔，令高廟使張音持節奉璽，並載二公主徑入魏王宮。曹丕開讀詔曰：<br />
　　咨爾魏王，上書謙讓。朕竊為漢道凌遲，為日已久；幸賴武王德膺符運，奮揚神武，芟夷兇暴，清定區夏。今王纘承前緒，至德光昭，聲教被四海，仁風扇鬼區，天之曆數實在爾躬。昔虞舜有大功二十，而放勛禪以天下；大禹有疏導之績，而重華禪以帝位。漢承堯運，有傳聖之義，加順靈祇，紹天明命，釐降二女，以嬪於魏。使行御史大夫張音，持節奉皇帝璽綬，永為人君，萬國敬仰天威，允執其中，天祿永終，敬之哉！時延康元年冬十月乙卯詔。<br />
　　曹丕忻喜，暗與賈詡曰：「雖二次有詔，孤但恐天下不能除篡逆之名也。」詡曰：「此事極易，可再命張音齎回璽綬，卻教華歆令漢帝築一台，名『受禪台』，擇吉日良辰，集大小公卿、四夷八方之人，盡到台下，令天子親捧璽綬，禪天下與王，可以絕智者之口也。」丕大喜，即令張音捧回璽綬，仍作表謙辭。<br />
　　音回奏獻帝。帝問群臣曰：「魏王無意，卿等若何？」華歆奏曰：「陛下可築一台，名曰『受禪台』，集公卿庶民，明白禪位，則陛下子子孫孫，必蒙魏恩矣。」漢帝從之，乃遣太常院官卜地於繁陽，築起三層高台，擇於十月庚午日寅時。<br />
　　當時，獻帝請魏王曹丕登台，受禪台下集大小官僚四百餘員，御林虎賁禁軍三十餘萬，並匈奴單于化外之人，帝親捧玉璽奉曹丕，丕受之，台下群臣跪聽讀冊曰：<br />
　　咨爾魏王：昔者唐堯禪位於虞舜，舜亦以命禹，天命不於常，惟歸有德。漢道陵遲，世失其序，降及朕躬，大亂茲昏，群凶肆逆，宇內顛覆。賴武王神武，拯茲難於四方，惟清區夏，以保綏我宗廟，豈予一人獲乂，俾九服實受其賜。今王欽承前緒，光於乃德，恢文、武之大業，昭爾考之弘烈。皇靈降瑞，人神告徵；誕惟亮彩，師錫朕命。僉曰：爾度克協於虞舜，用率我唐典，敬遜爾位。於戲！天之曆數在爾躬，允執其中，天祿永終；君其祗順大禮，饗茲萬國，以肅承天命。<br />
　　讀冊已畢，魏王曹丕即受八般大禮，登了帝位。賈詡引大小官僚朝於台下。改延康元年為黃初元年，國號大魏。丕傳聖旨，普赦天下罪犯。諡父曹操為太祖武德皇帝。華歆奏曰：「天無二日，民無二主。既已交割天下，可令劉氏安置何地？」言訖，扶獻帝跪於台下聽旨。賈詡奏曰：「可以封為公卿，即日便行。」丕遂封帝為山陽公。華歆按劍指帝，厲聲而言曰：「立一帝，廢一帝，古之常禮！今上仁慈，不忍加害，封汝為山陽公。今日便行，非宣召，不許入朝！」獻帝含淚拜謝，上馬而去。台下軍民、夷狄、大小人等見之，傷感不已。丕與群臣曰：「舜、禹之事，朕知之矣！」群臣皆呼萬歲三聲。後人觀此受禪台，有詩歎曰：<br />
　　鳶鴟玃鼠腥狐臊，鬼吹野火燒蓬蒿。此台名禪人不禪，斯地雖高道不高。<br />
　　黃土一堆真可恥，虛在巍巍半空裡。壞卻唐、虞揖讓風，奸臣賊子從此起！<br />
　　又詩曰：<br />
　　兩漢經營四百年，小平津畔獨潸然。黃初不解唐、虞意，築土成台教晉宣。<br />
　　又宋賢有詩曰：<br />
　　壘土曾營受禪台，欺凌漢帝若嬰孩。誰知天意無私曲，不久依然換主來！<br />
　　又諷刺曹丕詩曰：<br />
　　曹丕強霸奪乾坤，積惡遭殃及子孫。受禪高台猶自濕，誰知司馬又稱尊！<br />
　　又詩曰：<br />
　　當年曹氏強吞劉，自謂兒孫樂萬秋。受禪層台司馬上，山陽還得似陳留。後晉武帝司馬炎廢魏主曹奐為陳留王，乃天報也。<br />
　　漢獻帝望山陽而去，百官請曹丕答謝天地。丕方下拜，忽然台前起一陣怪風，飛沙走石，急如驟雨，對面不見；台上燈燭，盡皆吹滅。丕驚倒於台上，百官急來救之。未知曹丕性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
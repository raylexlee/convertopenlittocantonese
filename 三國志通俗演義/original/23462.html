<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　白門曹操斬呂布</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>白門曹操斬呂布</font></h4>
			　　呂布欲殺陳宮。高順、張遼曰：「公台忠義之人，言從心出，願主詳之。」布擲劍而笑曰：「吾戲汝耳！願公台教我拒曹之策。」宮辭無計可施。布求懇之，宮曰：「只恐將軍不從。」布曰：「公之良言，安肯不從！」宮曰：「曹操遠來，勢不能久。若將軍以步騎出屯為勢於外，宮將餘眾閉守於內，操若攻將軍，宮引兵而攻其背；若來攻城，將軍為救於後。不過旬日，操軍食盡，可一鼓而破。此乃犄角之勢。」布曰：「公言極善。」遂議分兵。布歸府，收拾戎裝。此時冬寒，在側從人多帶綿衣。妻嚴氏曰：「君何往？」布曰：「陳宮教我為犄角之勢如此。」嚴氏曰：「昔曹操待公台如赤子，猶舍而來。今將軍厚公台不過曹操，而欲委全城，捐妻子，孤軍遠出，若一旦有變，妾豈得為將軍之妻乎？」布曰：「夫人所見如何？有言吾必從之。」遂三日不出。<br />
　　宮入見布，請曰：「操軍已大張聲勢，四面圍至，若不早出，必受其困。」布曰：「吾思遠出，不如堅守。」宮曰：「近聞曹操糧少，遣人往許都去取，早晚將至。將軍可引精兵猛將出絕糧道。此計最毒也。」布曰：「公言極善。」又入內對嚴氏曰：「曹操糧食將至，我出斷之便回，汝宜寬心。」嚴氏泣曰：「將軍自出斷糧，必然陳宮、高順守城。我聞宮、順素不和睦，將軍一去，宮、順必不同心共守城池。如有差失，將軍當以何地而立乎？願將軍詳聽，勿被宮等所誤也。妻昔在長安已為將軍所棄，幸賴龐舒私藏妾身耳。今須不顧妾也？將軍前程萬里！」言畢痛哭。布愁悶不決，入告貂蟬。貂蟬曰：「將軍與妾作主，勿輕騎自出。」布曰：「汝無憂慮。吾有畫戟、赤兔馬，天下人誰敢近我！」布出，謂陳宮曰：「操軍糧至者，詐也。操多詭計，吾未敢輕動。」宮長歎而出，曰：「我等皆死無葬身之地矣！」<br />
　　布終日不出，只同嚴氏、貂蟬飲酒，以解愁悶。陳宮下謀士許汜、王楷求見呂布。布問曰：「二公有何解圍之策？」許汜曰：「今袁術在淮南，聲勢大振。舊曾許女為婚，將軍何不求解？術兵一至，內外攻擊，操兵必敗矣。」布大喜，遣人修書，就著汜、楷去。許汜曰：「須得一軍引路衝出，方可得去。」布教張遼、郝萌兩個引兵一千，送出隘口。許汜、王楷辭了呂布。張遼在前，郝萌在後，夜至二更，殺出城去。抹過玄德寨，眾將追趕不迭，已出隘口。張遼一半軍回，郝萌五百人馬，跟汜、楷去了。張遼回來，雲長攔住，各有顧盼之心，不肯下手。高順、侯成出城，引兵救護張遼回來了。<br />
　　且說許汜等至壽春，拜見袁術，呈上書信。術曰：「前者殺吾使命，賴吾婚姻。今復相問，何也？」汜曰：「此是操用奸計，以致如此。明上詳訖納之。」當時袁術僭號，故稱「明上」。術曰：「汝不是操軍困逼甚急，豈肯以女許吾之子？」汜曰：「明上今不救布，布必敗矣。布若一破，明上亦破矣。」術曰：「奉先反覆無信，可先送女，然後傾國而救之。」<br />
　　汜、楷謝了，和郝萌回。到玄德寨邊，汜曰：「日間不可過。夜半吾二人當先，汝可斷後。」郝萌結束了，夜過玄德寨。正行之次，張飛出寨攔路，郝萌交馬一合，生擒過去。汜、楷已至城邊，大叫：「城上救人！」折了五百軍馬並郝萌。<br />
　　卻說張飛解郝萌見玄德。玄德問了，押往大寨見操。萌說求救袁術，許女為婚。操怒，教推出斬於軍門，喚主簿告示各寨：「如有走透呂布並將士者，亦按軍律處治。」各寨悚然，晝夜不寢。玄德至寨，吩咐關、張曰：「我等正當淮南路上衝要之處，倘有疏失，王法無親。二弟須宜用心。吾今日夜不敢卸甲矣。」飛曰：「捉了呂布健將，不賜重賞，反相唬嚇！」玄德曰：「非也。曹操統數十萬雄兵，不以軍令，何以服人？弟勿犯之。」關、張應諾而退。<br />
　　卻說汜、楷見呂布，言袁術先欲得兒婦，後起傾國之兵救援。布曰：「如何送去？」汜曰：「非將軍不可。」布曰：「今日如何？」汜曰：「今日乃兇神之辰，不可出城。明日大利，宜用戌、亥時，可以上馬。」布教張遼、侯成引三千軍馬，安排一輛小車在外：「我親送二百餘里，卻使你兩個去。」<br />
　　次日天晚，呂布將女以綿纏身，用甲包裹，布遂上赤兔馬，負女於背上，手提畫戟。時正二更，夜月微明，放開城門，布當先出城，張遼、侯成跟著。將次到玄德寨邊，一聲鼓響，雲長攔住去路，大叫：「休走！」戰不十合，布斜刺便走。張飛早引一軍來迎。布無心戀戰，只要衝路而走。玄德自引一軍又來，兩軍混戰。呂布雖勇，終是縛一女在身上，只恐傷著，不敢來突重圍。後面徐晃、許褚皆殺來，箭如雨點。眾軍皆大叫曰：「不要走了呂布！」布見軍來太急，只得回下邳。玄德收軍，徐晃、許褚歸寨，端的不曾走透一個。布歸城中，心內憂悶，只是飲酒。<br />
　　卻說曹操圍城，兩月不下。忽報：「河內張楊出兵東市，欲救呂布，部將楊丑殺之，將頭欲獻丞相，卻被張楊部將眭固殺之，反投犬城去了。」操遣史渙追斬之。眭，音錐，姓也，名固，字白兔。固殺楊丑，兵屯射犬。時有巫試固曰：「將軍字白兔，而此邑名犬兔。見犬其勢必驚，可急移去。」固不從，遂被史渙斬之。操聚眾將曰：「吾圍兩月，不克下邳，北有西涼之憂，東有表、繡之患，使吾食無甘味。幸爾張楊自滅，吾欲舍布還都，暫且息戰。」荀攸急止之，曰：「不可。某觀呂布有勇而無謀，今累戰皆敗，銳氣墮衰矣。三軍以將為主，將衰則軍無奮心。彼陳宮雖有謀而遲。今布之氣未復，宮之謀未定，速急攻之，布必可獲也。」郭嘉曰：「某有一計，勝如二十萬兵。布雖勇，不能逃也。」荀彧曰：「莫非決沂、泗之水乎？」嘉曰：「然。」操大喜，差一萬軍，即決兩河之水。諸軍皆居高原，坐視水淹下邳。下邳城中，眾軍夜聞水聲，飛報呂布。布曰：「吾有赤兔馬，渡水如平地，吾何懼哉！」痛飲美酒，以待天時。布因酒色過傷身體，容顏消減，取鏡照之，大驚曰：「吾被酒色傷矣！自今日斷之。城中但飲酒者皆斬。」<br />
　　侯成有馬十五匹，被後槽數人盜去，欲獻玄德。侯成知覺，趕上奪回，盡將後槽人殺之。諸將合禮，與侯成作賀。成釀五六斛酒，殺十餘口豬，未敢吃飲。成先將酒五瓶、豬一隻，敬詣布前，跪告曰：「托將軍虎威，追得失馬。眾將皆來作賀。釀得些酒，獵得數豬，未敢先飲食，先奉上微意。」布大怒曰：「吾禁酒，汝釀酒召將士會飲，作兄弟同謀伐我也！推轉斬之！」高順等入告，布怒曰：「故犯吾令，理合斬之。今看諸將面，且打一百。」眾將哀告，打了五十背花。成歸，盡棄其酒肉。眾皆相謂曰：「此心變矣！」時宋憲、魏續共來探視，成潛地下淚曰：「非公等，則成死矣！」憲曰：「布只以妻為念，視我等如草芥。」續曰：「軍圍城外，水繞壕邊，吾等死無地矣！」憲曰：「東門無水，我等棄布而走，若何？」續曰：「非丈夫也。何不擒布獻之，吾等全身遠害？」成曰：「我因追馬受責。布所倚仗者，赤兔馬也。汝二人獻門擒布，吾先盜馬去而報曹公，若何？」三人商量定了大策。侯成暗來馬院觀其動靜，見槽上人皆睡，盜赤兔馬走東門。魏續放出，佯作追趕之勢。來到操寨，備言獻馬一事；宋憲、魏續插白旗為號，準備獻門。曹操得消息，押榜數十張，令軍射入城去。榜曰：<br />
　　今奉明詔，征伐呂布。如有抗拒大軍者，滿門誅滅。如城內上至將校，下至庶民，如獻呂布之首者，重加官賞。大將軍曹。押字。<br />
　　次日平明，城外將校、大小諸將，一齊吶喊，震動天地。呂布大驚，慌提畫戟上城，各門點視，來責罵魏續，走透侯成，欲待治罪。城下望見白旗插在城上，曹軍打城，勢如雨點。布自迎敵。城裡城外箭如飛蝗，炮似驟雨。從平明打到日中，城外軍退。布少憩音契樓中，坐於椅上睡著。宋憲趕退左右，先盜其畫戟。憲、續二將齊上，綁了呂布。布急喚左右，魏續殺散，把白旗一招，大兵齊至城下。魏續大叫：「已生擒呂布也！」夏侯淵尚未信。宋憲就城上擲下呂布畫戟來，大開城門，一擁而入。高順、張遼都在西門，水圍難出，城上城下將士擁出，皆被生擒。陳宮就南門邊，被徐晃捉了。操差人入城，不許劫掠良民。<br />
　　操坐在門樓上，使人請玄德同關、張至樓上。操令玄德坐於側。操令提過一干人來。呂布雖然身長一丈，被數條索縛作一團。布叫曰：「縛之太急，乞緩之！」曹操喝曰：「縛虎不得不急也！」布曰：「容伸一言而死！」操曰：「且稍解寬。」主簿王必趨進曰：「布，勍音擎虜也，其眾近在外，不可寬也。」操曰：「本欲少緩，主簿不從耳。」布見侯成、魏續皆立於側，布曰：「我待諸將不薄，安忍反也？」宋憲曰：「聽妻言，不用將計，安為厚也？」布默然。先擁高順至前，操問曰：「汝有何言？」高順不答。操怒曰：「推下斬之！」<br />
　　押過陳宮來。操曰：「公台自別來無恙？」宮曰：「汝心術不正，吾故棄之。」操曰：「吾心不正，爾如何事布？」宮曰：「布雖無謀，不似你諂詐奸雄也。」操曰：「公台自謂智謀有餘，今竟如何？」宮顧呂布曰：「但此人不從吾言！若從吾言，亦未必被擒也。」操笑曰：「今日之事，當如何？」宮曰：「為臣不忠，為子不孝，死自甘心也。」操曰：「卿如是，奈老母如何？」宮曰：「吾聞將以孝治天下者不害人之親，老母之存亡，在於明公也。」操曰：「若卿妻子何如？」宮曰：「吾聞施仁政於天下者不絕人之祀，妻子之存亡，亦在於明公也。」操有留戀之心。宮曰：「請出就戮，以明軍法。」遂步下樓，牽之不住。操起身泣而送之，宮並不回顧。臨行，操與從者曰：「即送公台老母妻子，回許都吾府中恩養。怠慢者斬！」後曹公養其母，嫁其女，待之甚厚。此乃曹公之德也。宮聞不言，伸頸受刑。眾皆下淚。操以棺槨盛之，遷葬許都。史官有廟祠，贊曰：<br />
　　生死無二志，丈夫何壯哉！不從金石論，空負棟樑才。<br />
　　輔主真堪敬，辭親實可哀。白門身死日，誰肯似公台！<br />
　　又詩一首，歎曰：<br />
　　亞父忠言逢霸主，子胥剜目遇夫差。<br />
　　白門樓下公台死，致令今人發歎嗟。<br />
　　又歎陳宮不識人，忠義之氣，凜然千古。其詩曰：<br />
　　不識游魚不識龍，要誅玄德拒曹公。<br />
　　雖然背卻蒼天意，誰似忠心映日紅？<br />
　　操送下樓，布與玄德見，曰：「公為坐上客，布為階下虜，何不發一言而相寬乎？」玄德點頭。操知其意，令人押過呂布來。布曰：「明公所患，不過於布。布今以服，天下不足憂矣。明公為步將，令布為騎將，則天下不足慮矣。」操回顧玄德曰：「呂布欲如何？」玄德答曰：「明公不見事丁建陽、董卓乎？」操頷之。頷，音含，首肯也。操點頭而允之，布目視玄德曰：「是兒最無信者！」操遂令牽布下樓縊之。布回首曰：「『大耳兒』！不記轅門射戟時？」操大笑。忽一人大叫曰：「呂布匹夫，何怕死也！」視之，眾刀斧手擁張遼至。操教縊死呂布，然後梟首。有詩曰：<br />
　　夜讀三分傳，堪嗟呂奉先。背恩誅董卓，忘義殺丁原。<br />
　　倚仗英雄氣，不從忠直言。白門身死日，猶自望哀憐！<br />
　　宋賢有詩歎曰：<br />
　　洪水滔滔淹下邳，當年呂布受擒時：<br />
　　空餘赤兔千里馬，謾有方天戟一枝。<br />
　　縛虎望寬何太懦，養鷹休飽聽何疑。<br />
　　戀妻不納陳宮諫，枉罵無恩「大耳兒」。<br />
　　羅隱有一絕句責玄德。詩曰：<br />
　　傷人餓虎縛休寬，董卓、丁原血未乾。<br />
　　玄德既知能啖父，爭如留取養曹瞞。<br />
　　贊曰：<br />
　　焉作庸牧，以希後福。曷之負荷，地墮身逐。<br />
　　術既叨貪，布亦翻覆。<br />
　　須臾，縊死呂布。時建安三年十二月也。武士獻上呂布首級。<br />
　　操令押過張遼來。操指遼曰：「這人好面善。」遼曰：「我兩個在濮陽那裡相見，如何忘了？」操大笑曰：「你原來也記得！」遼曰：「只是可惜！」操曰：「可惜甚的？」遼曰：「只可惜火不大；若火大，燒殺你這國賊！」操大怒曰：「敗將安敢辱吾！」拔劍在手，親自來殺張遼。遼引頸待誅。曹操劍下一人攀住臂膊，一人跪於面前。二人救張遼者乃是誰人也，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　玄德風雪訪孔明</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>玄德風雪訪孔明</font></h4>
			　　建安十二年冬十二月中，天氣嚴寒，彤雲密布，玄德同關、張引十數人，前赴隆中，求訪孔明。行不數里，忽然朔風凜凜，瑞雪霏霏；山如玉簇，林似銀妝。張飛曰：「天寒地凍，尚不用兵，豈宜遠見無益之人乎！且回新野，以避風雪。」玄德曰：「吾正欲教孔明見吾慇懃之意，如兄弟怕冷，汝可先回。」飛曰：「死且不怕，豈怕冷乎！但恐哥哥空勞神思。」玄德曰：「汝勿多言，相隨同去。」將近茅廬，見路傍酒店中，一人作歌。玄德勒馬於酒旗下，昕其歌曰：<br />
　　壯士功名尚未成，嗚呼又不遇陽春！<br />
　　君不見，東海老叟辭荊榛，石橋壯士誰能伸？<br />
　　廣施三百六十鈞，風雅遂與文王親。<br />
　　八百諸侯不期會，黃龍負舟涉孟津。<br />
　　牧野一戰血漂杵，朝歌一旦誅紂君！<br />
　　又不見，高陽酒徒起草中，長揖山中隆準公。<br />
　　高談大霸驚人耳，二女濯足何賢逢。<br />
　　入關馳騁誇雄辯，指麾眾將如轉蓬。<br />
　　東下齊城七十二，更有何人能繼蹤？<br />
　　二人功跡尚如此，至今誰肯論英雄！<br />
　　又一人擊桌而歌曰：<br />
　　吾皇提劍清寰海，一定強秦四百載。<br />
　　桓、靈未久火德衰，奸臣賊子調鼎鼐。<br />
　　青蛇飛下御座傍，又見妖虹降玉堂。<br />
　　群盜四方如蟻聚，奸雄萬里皆鷹揚。<br />
　　吾儕大嘯空拍手，悶來村店飲村酒。<br />
　　獨善其身盡日安，何須萬古名不朽！<br />
　　二人歌罷，大笑。玄德曰：「此必是臥龍先生！」遂下馬入店，見二人憑桌對坐飲酒。上首者，白面長鬚；下首者，清奇古貌。玄德曰：「二公何者是臥龍先生也？」面白者曰：「將軍欲尋臥龍何干？」玄德曰：「劉備乃漢左將軍，領豫州牧，見居新野城。今欲訪見先生，求濟世安民之術。」面白者曰：「吾等非是臥龍，皆臥龍之友也。吾乃穎川石廣元，此是汝南孟公威，皆隱居於此。」玄德大喜曰：「備隨行有馬匹，敢請二公同往臥龍莊上共語。」廣元曰：「吾等皆山野慵懶之徒，不省治國之事，空在世無益。君請上馬，可見臥龍矣。」<br />
　　玄德辭二隱者，上馬投臥龍崗來。至莊前下馬扣門。童子出。玄德曰：「先生在莊上否？」童子曰：「見在堂上讀書。」玄德遂跟童子入，見草堂之上，一人擁爐抱膝歌曰：<br />
　　鳳翱翔於萬里兮，無梧不棲。<br />
　　吾困守於一方兮，非主不依。<br />
　　自躬耕於隴畝兮，以待天時。<br />
　　聊寄傲於琴書兮，吟詠乎詩。<br />
　　逢明主於一朝兮，更有何遲。<br />
　　展經綸於天下兮，開創鎡基。<br />
　　救生靈於塗炭兮，到處平夷。<br />
　　立功名於金石兮，拂袖而歸。<br />
　　玄德上草堂施禮曰：「備久慕先生，無緣拜會。昨因徐元直稱薦，敬到仙莊，不遇空回。今特冒風雪而來，得見仙顏，實為萬幸！」<br />
　　那個少年慌忙答禮而言曰：「將軍莫非劉豫州，欲見家兄否？」玄德驚訝而問曰：「先生又非臥龍耶？」其人曰：「臥龍乃二家兄也，道號臥龍。一母所生三人：大家兄諸葛瑾，見在江東孫仲謀處為幕賓；二家兄諸葛亮，與某躬耕於此；某乃孔明之弟，諸葛均也。」玄德曰：「令兄先生往何處閒遊？」均曰：「博陵崔州平相邀同游，不在莊上二日矣。」玄德曰：「二人何處閒遊？」均曰：「或駕小舟游於江湖之中，或訪僧道於山嶺之上，或尋朋友於村僻之中，或樂琴棋於洞府之內：往來莫測，不知去所。」玄德曰：「劉備如此緣分淺簿，兩番不遇大賢！」嗟呀不已。均曰：「少坐獻茶。」張飛曰：「既先生不在，請哥哥上馬。」玄德曰：「吾已親詣此間，如何無一語而回？」玄德請問曰：「備聞令兄熟諳韜略，日看兵書，可得聞乎？」均曰：「不知。」飛曰：「問他則甚！風雪甚緊，不如早歸。」玄德叱之曰：「汝豈知玄機乎？」均曰：「家兄不在，不敢久留車騎，容日卻去回禮。」玄德曰：「豈敢望先生枉駕來臨。數日之後，備當又至矣。願借紙筆，留一書，上達令兄，以表劉備慇懃之意也。」均遂具文房四寶。玄德呵開凍筆，拂展雲箋。其書曰：<br />
　　漢左將軍、宜城亭侯、司隸校尉、領豫州牧劉備，歲經兩番，相謁仙莊，不遇空回，惆悵怏怏，不可言也！竊念備漢朝苗裔，忝居皇叔，濫當典郡之階，職係將軍之列。伏睹朝廷陵替，綱紀崩摧，當群雄亂國之時，惡黨欺君之日，備心肺俱酸，肝膽幾裂。雖有匡濟之忠誠，奈無經綸之妙策。仰啟先生，仁慈惻隱，忠義慨然，展呂望之良才，施子房之大器。備敬之如神明，望之如山鬥，懇求一見而不可得，再容卜日，齋戒薰沐，特拜尊顏。乞垂電覽，鑒察幸幸！建安十二年十二月吉日，備再拜。<br />
　　玄德寫罷，遞與諸葛均，均送出莊門外。玄得再三慇懃致意，均皆領諾入莊。<br />
　　玄德上馬，忽見童子招手籬外，叫曰：「老先生來也！」玄德視之，見一人暖帽遮頭，狐裘被體，騎一驢，後隨帶一青衣小童，攜一葫蘆酒，踏雪而來；轉過小橋，口誦《梁父吟》一首。詩曰：<br />
　　一夜北風寒，萬里彤雲厚。空中亂雪飄，改盡江山舊。<br />
　　仰面觀太虛，想是玉龍鬥。紛紛鱗甲飛，頃刻遍宇宙。<br />
　　白髮銀絲翁，豈懼皇天漏？騎驢過小橋，獨歎梅花瘦！<br />
　　玄德問之曰：「此必是臥龍先生也！」滾鞍下馬，向前施禮曰：「先生冒寒不易，劉備等候久矣。」那人慌忙下驢，進前作揖。諸葛均在後曰：「此非臥龍家兄，乃家兄岳父黃承彥也。」玄德問曰：「適間所誦之吟，極其高妙，乃何人所作？」黃承彥曰：「老夫在女婿家，觀《梁父吟》記得這一篇。卻才過橋，偶望籬落間梅花，感而誦之。」玄德曰：「曾見令婿否？」黃承彥曰：「便是老夫徑來看拙女小婿矣。」黃承彥乃河南名士，一見諸葛孔明而異之。後孔明要娶妻，承彥曰：「聞君擇婦，吾有一醜女，黃頭而色黑，才堪相配，肯容納乎？」孔明伒然而娶之。時人乃笑孔明，為之諺曰：「莫學孔明擇婦，正□阿承醜女。」玄德聞言，辭別承彥，上馬而行。正值風雪滿天，回望臥龍崗，悒怏不已。後人有詩，單道風雪訪孔明。其詩曰：<br />
　　一天風雪訪賢良，不遇空回意感傷。<br />
　　凍合溪橋山石滑，寒侵鞍馬路途長。<br />
　　當頭片片梨花落，撲面紛紛柳絮狂。<br />
　　回首停鞭遙望處，爛銀堆滿臥龍崗。<br />
　　又詩曰：<br />
　　見說南陽隱士賢，相邀不見又空還。<br />
　　野猿怯冷號林麓，塞雁驚寒下水灣。<br />
　　著地亂雲迷草徑，搖天殺氣撼柴關。<br />
　　蕭蕭鞍馬歸來處，一望瀰漫雪滿山。<br />
　　玄德回新野之後，荏苒新春，命卜省揲蓍音舌屍。擇日已定，遂齋戒三日，薰沐更衣，準備鞍馬車仗，再往臥龍崗謁諸葛孔明。時關、張聞之不悅，乃挺身攔住而諫之。未知其言還是如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
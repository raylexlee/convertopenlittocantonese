<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮傍略四郡</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮傍略四郡</font></h4>
			　　卻說周瑜聽知孔明借東吳力而取荊州，如何不氣？氣傷箭瘡，半晌方蘇。眾將皆在面前勸解。周瑜大怒曰：「若不殺諸葛亮村夫，怎息吾心中怨氣！程德謀可助吾之力，即目起兵打南郡，定要歸還東吳，是我之願。」正商議之間，人報魯子敬至。接入帳中，瑜曰：「吾欲起軍與劉備、諸葛亮共決勝負，復奪城池。」魯肅曰：「不可。方今與曹操共決雌雄，尚未分成敗；主人吳侯見攻打合淝未下。不爭自家互相吞併，曹兵乘虛而來，其國危矣。況劉玄德舊曾與曹操至厚，倘逼得緊急，獻了城池，一同攻東吳，如之奈何？」瑜曰：「吾等用計決策，損兵馬、費錢糧，他圖見成。吾乃思之，深可恨也！」肅曰：「公瑾且耐。容某親見玄德，將理去說他；若說不通，那時動兵未遲。」諸將曰：「子敬之言甚善。」<br />
　　周瑜便令魯肅往南郡去，來到城下叫門。趙雲出問，肅曰：「我要見劉玄德有話說。」雲答曰：「主人與軍師在荊州城中。」肅徑奔荊州。見旌旗整列，肅自忖度：「孔明非常人也！」軍士報復，孔明令大開城門，接肅入衙。共講禮畢，申謝罷，玄德與肅分賓主而坐。孔明斜僉相陪。茶罷，肅曰：「主人吳侯，都督公瑾，教某再三申意於皇叔：前者操引百萬之眾，名下江南，實是來擒皇叔；今江東廢了錢糧，折了人馬，帶傷者不可勝數，幸得殺退曹兵，救了皇叔。所有荊州九郡，合當歸於東吳。今皇叔用詭計，奪占荊、襄，此何理也？望明白一言，以決去就。」孔明曰：「子敬乃高名之士，何為出此言也？昔日荊、襄九郡，非是東吳之地，乃荊王劉景升之基業。吾主人乃劉景升之弟也。景升雖亡，其子尚在；以叔輔姪，而取荊州，有何不可？豈不聞『物見主』之言乎？」肅曰：「若公子劉琦占住，尚自可矣；今公子在江夏，須不在這裡！」孔明曰：「子敬要見，有何難哉！喚左右請公子出相見便了。」劉琦從屏風後兩從者扶出。琦與肅曰：「病軀不能施禮，子敬勿罪也。」魯肅吃了一驚。原來孔明比及得了城時，防東吳來爭，卻先取公子在城中，至此以為解手。肅默然無語，良久言曰：「公子若在，如何？不在，如何？」孔明曰：「公子在一日，守一日；若不在，別有商議。」肅曰：「若公子不在，須還與東吳。」孔明曰：「子敬之言是也。」遂設大宴，相待魯肅。<br />
　　肅當日出城，連夜回寨，見周瑜言公子之事。瑜曰：「劉琦正青春年少，如何便得他死？這荊州何日圖之？」肅曰：「都督放心。只在魯肅身上，務要教荊、襄還東吳。」瑜曰：「子敬有何所見？」肅曰：「吾觀劉琦過於酒色，病入四肢，見今面色羸瘦，氣喘嘔血，不過半年，其人必死。那時徵討荊州，劉備須沒得推故。」周瑜猶自忿氣未消，忽報吳侯遣使至。瑜令請入，使曰：「主人圍合淝，累戰未勝，急令都督盡收軍回。」周瑜只得休兵罷戰，拘集眾多軍馬，且回柴桑郡養病，令程普部領戰船士卒，卻來合淝軍前聽調。<br />
　　卻說劉玄德自得南郡、荊、襄，心中大喜，與孔明商議久遠之計。忽然階下一人，上廳獻策。此人乃山陽人也，姓伊，名籍，字機伯。玄德感舊日之恩，十分相敬，坐而問之。籍曰：「要知荊州久安之計，何不求賢士以問之？」玄德曰：「願公一言，以薦賢者。」籍曰：「荊、襄世家，兄弟五人，惟一人大賢者，眉間有白毛，襄陽宜城人也，姓馬，名良，字季常。其四人並有才名，鄉里為之諺曰：『馬氏五常，白眉最良。』其弟馬謖，字幼常。後隨孔明六出祁山。街亭敗績，斬之。亦異人也。」玄德遂命請之。馬良至，入見玄德，禮畢高坐。玄德求久遠之策，良曰：「襄陽受敵之地，恐不可久守。好令公子劉琦於此養病，招諭舊士以守之，就表奏琦為荊州刺史，以安民心。然後南征四郡，積收錢糧，以為根本。此是能保荊、襄久遠之計也。」玄德問曰：「四郡，即目何人為守？」良曰：「武陵郡太守金旋今屬鼎州，長沙郡太守韓玄今屬譚州，桂陽郡太守趙范，今屬郴州，尚有桂林路之名。零陵郡太守劉度今屬永州。若取得這四郡，乃魚米之鄉，漢上可保長久矣。」玄德大喜，遂問四郡先取何郡，後取何郡。良曰：「湘江之西，零陵最近，可先取之；次取武陵。然後湘江之東，取桂陽；長沙為後。」玄德甚喜，遂用馬良為從事官，伊籍副之。請孔明商議送劉琦回襄陽，替雲長回荊州。便議調兵起發取零陵郡，差張飛為先鋒，趙雲合後，孔明、玄德為中軍，人馬一萬五千。留雲長守荊州，糜竺、劉封守江陵。時建安十四年春正月也，孔明調兵起行。<br />
　　卻說劉度在零陵城中，聽知孔明軍馬到來，喚其子劉延商議。延曰：「父親放心，他雖有張飛、趙雲之勇，何足懼哉！兒觀本州上將邢道榮，有萬夫不當之勇，使開山大斧，重六十斤，可以迎敵。」劉度喚至邢道榮，自誇胸中武藝不讓古之廉頗、李牧，度重賞。劉延與邢道榮引兵萬餘，離城三十里，依山靠水下寨。探馬報說：「孔明自引一軍到來。」兩邊陣圓相對。邢道榮出馬，橫大斧厲聲高叫：「反國之賊，安敢侵吾境界！」對陣中一簇黃旗出。旗幟分開，中間一輛四輪車，車中端坐一人，頭戴綸巾，身披鶴氅，手執羽扇，用扇招邢道榮曰：「吾乃南陽諸葛孔明也。曹操引百萬之眾，被吾聊施小計，片甲不回。今來招安汝等，何不早降？」道榮大笑曰：「赤壁鏖兵，乃周郎之謀也，乾汝何事？敢來誑語！」掄大斧徑殺過來。孔明教回車，望陣中走，陣門復閉。被道榮徑衝殺過來，陣勢急分兩下而走。道榮遙望中央一簇黃旗，料是孔明，只望黃旗而趕。抹過山腳，黃旗扎住，忽地中央分開，不見四輪車。一將挺矛躍馬，大喝一聲，直取道榮，乃是燕人張益德也。道榮輪大斧來迎，戰不數合，氣力不加，撥馬便走。益德隨後趕來，喊聲大震，兩下伏兵齊出。道榮捨死衝過，前面一員大將攔住去路，乃常山趙於龍也。道榮措手不及，滾馬受降。子龍縛來寨中，見玄德、孔明。擁至帳下，玄德大怒，喝令教斬。孔明急止之曰：「且留人。」乃問道榮曰：「汝若與吾捉了劉延，便准你投降。」道榮連聲願往。孔明曰：「如何得捉？」道榮曰：「軍師若肯放某回去，某自有巧說。今晚軍師調兵劫寨，某為內應，活捉劉延，獻與軍師，城中劉度自然降矣。」玄德不肯。孔明曰：「邢將軍非謬言也，可放之。」道榮得放回寨，盡實告訴劉延。延曰：「如之奈何？」道榮曰：「將計就計。今夜將兵伏於寨外，寨中虛立旗旛，待孔明來劫寨時，就而擒之。」劉延依計。<br />
　　當夜二更，果然有一軍到寨口，每人各有草把，一齊點著，火燄燒空。劉延、道榮兩下殺來，火軍便退。兩軍乘勢趕來，趕了十餘里，軍皆不見。劉延叫道榮急回，火光未滅，寨中突出一將，乃燕人張益德也。劉延叫道榮不可入寨，卻去劫孔明寨便了。回軍走不十里，趙雲引一軍出。雲一槍刺道榮於馬下。劉延急撥馬便走，被張飛活捉過來，綁縛回見孔明。延曰：「邢道榮教某如此，實非本心也。」押過劉延，孔明令釋其縛，與衣穿了，賜酒壓驚，教人送入城勸父投降；如其不降，打破城池，滿門盡誅。把馬送劉延回零陵城見父，說孔明之德。子、父即時齎印綬離城，徑到大寨納降。孔明教劉度復為郡守，以供錢糧；其子劉延於荊州隨軍辦事。零陵一郡居民，盡皆喜悅。玄德入城，安撫已畢，遂乃勒兵來取桂陽。未知勝負如何，下回便見分曉。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
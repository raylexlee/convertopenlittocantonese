<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　劉玄德平定益州</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>劉玄德平定益州</font></h4>
			　　玄德曰：「孔明乃吾之心腹也，倘有疏虞，吾必亡矣。雖有良謀，吾不忍令君去。」孔明堅意要行。玄德再三拗住。正躊躕間，忽報子龍有書，薦西川一人來降。玄德召入問之。其人乃建寧俞元人也，姓李，名恢，字德昂。玄德曰：「向日聞公苦諫劉璋，今何故歸我也？」恢曰：「吾聞『良禽相木而棲，賢臣擇主而佐』。前諫劉益州者，以盡人臣之心。既不能用，知必敗矣。今主公仁德布於蜀中，是知其必成也，故來歸之。是背暗投明，古人所貴。願垂察焉。」玄德曰：「先生此來，必有益於劉備也。」恢曰：「今聞馬超在此，進退兩難之際。恢昔在隴西，有一面之交，特來說馬超歸降，若何？」孔明曰：「正欲得一人替吾一往。願聞公之說詞。」李恢於孔明耳畔陳說如此如此。孔明大喜，即時遣李恢行。<br />
　　恢至超寨，先使人通姓名。馬超曰：「吾知李恢平生好說詞，必來說我。」先喚二十個刀斧手伏於帳下，超囑曰：「令汝砍，即砍為肉醬！」須臾，李恢昂然而入。馬超端坐帳中不動，叱李恢曰：「汝來為何？」恢曰：「特來作說客耳。」超曰：「吾匣中寶劍新磨，請汝試劍！」恢曰：「其言不通，便請試劍。」遂笑曰：「將軍之禍不遠矣！但恐新磨之劍不能試吾之頭，將欲自試矣！」超曰：「吾有何禍？」恢曰：「吾聞越之西子，善毀者不能閉其美；齊之無鹽，善美者不能掩其丑。修短者不能用其長，造惡者不能為其善。『日中則昃，月滿則虧』，此天下之常理也。今曹操與將軍有殺父之仇，隴西有切齒之恨；前不能救劉璋而退荊州之兵，後不能制楊鬆而見張魯之面。目下四海難容，一身無主。若有渭橋之敗，冀城之失，何面目見天下大丈夫乎？」超頓首謝曰：「公言極善，但超無路可行。」恢曰：「汝既欲聽吾言，帳外何故伏刀手乎？」超盡叱退。恢曰：「劉皇叔禮賢待士，吾知其必成，故舍劉璋而歸之。公何不背暗投明，以圖上報父母之仇，下立金玉之德？可彰萬世之高名也。」馬超大喜，喚楊柏入，一劍斬之，將頭共恢一同上關，來降玄德。<br />
　　玄德親自接入，待以上賓之禮。超頓首謝曰：「今遇明主，乃撥雲霧而睹青天也！」賓主大喜。孫乾已回。玄德覆命霍峻、孟達守關，便撤兵來取成都。子龍、黃忠接入綿竹。人報劉晙、馬漢引軍到。子龍曰：「某來未曾效尺寸之功，當擒此二人！」言訖，上馬引軍出。玄德在城中管待馬超吃酒，未曾安席，子龍斬二人之頭獻於筵前。馬超亦驚，倍加敬重。超曰：「不須主公軍馬廝殺，超自喚出劉璋來降。如不肯降，超自與弟馬岱取成都，雙手奉獻。」玄德大喜，是日盡歡。<br />
　　卻說敗兵回到益州，報劉璋。璋大驚，閉戶不出。人報城北馬超救兵到。劉璋方敢登城望之，見馬超、馬岱立於城下，大叫：「請劉季玉答話！」劉璋在城上問之。超在馬上以鞭指曰：「吾本領張魯兵來救益州，誰想張魯聽信楊鬆讒言，反欲害我。今歸降劉皇叔。汝可開門納土拜降，免致生靈受苦。如或執迷，吾先攻城矣！便宜回報。」馬超說了，退軍下寨。劉璋驚得面如土色，氣絕倒於城上。眾官救醒。璋曰：「吾之不明，悔之不及！不若開門投降，以救滿城百姓。」董和曰：「城中尚有積兵三萬餘人，錢帛糧草可支一年。況軍民皆有死戰之心，願主公勿憂。」劉璋曰：「吾父子在蜀二十餘年，無恩德以加百姓。攻戰三年，肉血捐於草野，皆我罪也。我心何安？不如投降，以安百姓。」眾群下聞之，無不墮淚。忽一人進曰：「主公之言，正合天意。」視之，乃巴西西充國人也，姓譙，名周，字允南。此人素曉天文。璋問之，周答曰：「某夜觀乾象，見群星聚於蜀郡，其大星光如皓月，乃帝王之象也。況一載之前，小兒謠曰：『若要吃新飯，須待先主來。』此乃預兆。不可逆天道。」黃權、劉巴皆欲砍之，劉璋當住。人報蜀郡太守許靖，逾城投降。劉璋大哭歸宮。成都之民，盡皆感傷。<br />
　　次日，人報劉皇叔下幕賓簡雍在城下喚門。璋令開門接入。雍坐車中，傲睨自若。忽一人掣劍大喝曰：「小輩得志，傍若無人！汝敢藐視吾蜀都人物耶！」雍慌下車迎之。此人乃廣漢綿竹人也，姓秦，名宓，字子敕。雍笑曰：「不識賢兄，幸勿見責。」遂同入見璋。璋待為上賓。雍席間說玄德寬弘愛士，並無相害之意。一席話，說劉璋大喜，留住一宿。次日，劉璋齎印綬文籍，與簡雍同車出城投降。玄德出寨迎接，握手流淚曰：「非吾不行仁義，奈勢不得已也！」共入寨，交割印綬文籍，並馬入城。<br />
　　玄德入成都，百姓香花燈燭，迎門而接。玄德到公廳，升堂坐定，郡內諸官皆拜於堂下，惟黃權、劉巴閉門不出。眾武官忿氣，欲往殺之。玄德慌忙傳令曰：「如有人害此二人者，夷其三族！」因此，蜀中文武盡皆歡服焉。玄德親自登門，請此二人出仕。二人感玄德大恩，乃出。孔明請曰：「今西川平定，難容二主，可將劉璋送去荊州。」玄德曰：「吾方得蜀郡，未可令季玉速去。」孔明曰：「劉璋失基業者，皆因太弱也。主公若以婦人之仁，臨事不決，恐此土難以長久。」玄德從之，設一大宴，請劉璋歸於府中，收拾財物，佩領振威將軍印綬，令將妻子良賤，盡赴南郡公安住歇，即日起行。<br />
　　玄德自領益州牧。其所降文武盡皆重賞，定擬名爵：嚴顏為前將軍，法正為蜀郡太守，董和為掌軍中郎將，許靖為左將軍長史，龐義為營中司馬，劉巴為左將軍，黃權為右將軍。其餘吳懿、費觀、彭羕、卓膺、李嚴、吳蘭、雷銅、李恢、張翼、秦宓、譙周、呂義、霍峻、鄧芝、楊洪、周群、費禕、孟達蜀中降將、文武官員六十餘人，並皆處用。諸葛亮為軍師將軍，關雲長為蕩寇將軍、壽亭侯，張飛為徵虜將軍、新亭侯，趙雲為鎮遠將軍，黃忠為徵西將軍，魏延為揚武將軍，馬超為平西將軍、都亭侯，孫乾、簡雍、糜竺、糜芳、劉封、吳班、關平、周倉、廖化、馬良、馬謖、蔣琬、伊籍及舊日荊、襄一般文武官員，並皆重用。遣使送黃金五百斤、白銀一千斤、錢五千萬、蜀錦一千匹與雲長。諸葛亮、張飛、法正、趙雲如數而贈。以下各各重加賞賜。殺牛宰馬，大餉士卒，開倉賑濟百姓，民心大悅。<br />
　　益州既定，玄德欲將成都有名田宅分賜諸官。趙雲諫曰：「昔者霍去病以匈奴未滅，將士安用為家。何況今日國賊暴虐，不同匈奴，豈可求安也？須待天下都定，然後各還鄉里，歸耕本土，乃其宜耳。益州人民，累遭兵火，田宅皆空。今歸還百姓，令安居復業，方可使出賦役，自然心服。不宜奪之為私愛也。」玄德聞之大喜，使諸葛軍師定擬治國條例，刑法頗重。法正曰：「昔高祖約法三章，黎民皆感其德。願軍師寬刑省法，以慰民望。」孔明曰：「君知其一，未知其二。秦朝用臣商鞅音養，酷法暴虐，萬民皆怨，匹夫大呼，天下土崩；高祖寬仁，可以弘濟。今劉璋闇弱，父子相承，有累世之恩，法度陵替，德政不舉，威刑不肅，君臣之道，盡已廢矣。凡人寵之以位，位極則殘；順之以恩，恩竭則慢，以致喪國，實由於此。吾今威之以法，法行則知恩；限之以爵，爵加則知其榮。榮恩並著，上下同心，為治之道，於斯明矣。凡治政者，要識時務也。」法正遂拜報。自此軍民安堵。四十一州地面，分兵按察，並皆平定矣。<br />
　　當日，玄德與孔明都在堂上坐，忽報關平來謝所賜金銀事。拜罷了，呈上書。玄德賜酒與關平，問雲長別有甚言語。平曰：「父親知馬超武藝過人，要入川來與孟起比試高低，就教稟伯父此事。」玄德大驚曰：「若雲長入蜀，與孟起比試，勢不兩立。」孔明曰：「無妨。亮自作書回之。」玄德只恐雲長性急，便教孔明作書，發付關平星夜回到荊州見父。雲長問曰：「我欲與馬孟起比試，汝曾說否？」平答曰：「軍師有書在此。」雲長拆開視之。其書云：<br />
　　亮聞將軍欲與孟起分別高下。以亮度之，孟起兼資文武，雄烈過人，一世之杰士，黥布、彭越之徒；當與益德並驅爭先，猶未及美髯公之絕倫逸群也。今公受任守據荊州，不為不重；倘一入川，若荊州有失，罪莫大焉。言雖狂簡，以冀明照。建安十九年秋七月，亮頓首拜知。<br />
　　雲長看畢，自綽其髯，笑曰：「孔明知我心也。」將書遍示賓客，遂無入蜀之意。<br />
　　卻說東吳孫權知玄德併吞西川，將劉璋遂於公安，遂召張昭、顧雍商議。權曰：「當初劉備借我荊州時，說取了西川便還荊州。今已得巴、蜀四十一州，須用取索漢上諸郡。如其不還，即動干戈。」張昭曰：「吳中方寧，不可動兵。昭有一計，使劉備將荊州雙手奉還主公。」孫權問計如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
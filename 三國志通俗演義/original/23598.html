<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮一擒孟獲</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮一擒孟獲</font></h4>
			　　卻說呂凱遂取一圖，呈於孔明曰：「自歷仕以來，知蠻夷欲反久矣。故差人入南蠻之境，於路察看可屯兵下寨之處，及敵戰截殺之場，畫成一圖，名曰『平蠻指掌圖』，以待後賢。今遇明公不敢密藏，謹以獻之。」孔明觀畢大喜，就用呂凱為行軍教授，兼鄉導使。<br />
　　於是孔明提兵大進，深入南蠻之境。正行軍之次，忽報天子有使命至。孔明令請入中軍，但見一人素冠白衣而進，乃襄陽宜城人也，姓馬，名謖，字幼常。為兄馬良新亡，因此掛孝。孔明問之，謖答曰：「今傳主上敕命，賜眾軍酒帛。」孔明觀詔已畢，依命一一俵散。眾軍忻喜而受。訖，遂留馬謖在帳中敘話。孔明見謖高談闊論，甚是愛之，愈加敬重，乃問曰：「吾奉天子明詔，削平蠻夷；久聞幼常高見，乞賜教之。」謖曰：「愚有片言，望丞相納之：且蠻夷之地，恃其地遠山險，不服中國久矣；雖今日便破之，明日又復反矣。丞相大軍到彼，必然平復也。但班師之日，必用北伐曹丕；蠻兵若知內虛，其反亦速矣。若盡誅戮蠻夷種類，非仁人之心，又不可倉卒除也。夫用兵之道：『攻心為上，攻城為下；心戰為上，兵戰為下。』願丞相但服其心，足以服蠻夷矣。」孔明歎曰：「幼常足知吾肺腑也！公之所言，正合吾意。」於是孔明遂令馬謖為參軍，即統大兵前進。<br />
　　卻說蠻王孟獲，聽知孔明將雍闓等以智破之，乃聚三洞元帥商議，第一洞乃金環三結元帥，第二洞乃董荼奴元帥，第三洞乃阿會喃元帥：此是三洞之主，各有蠻兵五六萬，皆聽孟獲調用。卻說三洞元帥入見孟獲，獲曰：「今諸葛丞相領大軍來伐我等，侵我境界，不得不並力敵之。汝三人何不先往擒來？」金環三結元帥應聲要去，董荼奴、阿會喃二元帥亦要前去：三人互相爭先。獲曰：「汝三人既要都去，可分兵三路而進。如得勝者，便為洞主。」金環三結取中路，董荼奴取左路，阿會喃取右路。各引五萬蠻兵，依令而行。<br />
　　卻說孔明在寨中正分撥之間，忽哨馬飛報來，說三洞元帥分兵三路到來。孔明聽畢，即喚趙雲至，不曾吩咐；又喚魏延至，又不吩咐；卻喚馬忠、王平皆至。孔明囑曰：「今蠻兵三路而來，吾欲令子龍，文長去，此二人不識地理，未敢用之。王平可往左路迎敵，馬忠可往右路迎敵。吾卻使子龍，文長隨後接應。今日整頓軍馬，來日平明進發。」二人聽令而去。又喚張嶷，張翼吩咐曰：「汝二人同領一軍，往中路迎敵。今日整典軍馬，來日與王平、馬忠約會而進。吾欲令子龍、文長去取，奈二人不識地理，未敢用之。」張嶷、張翼聽令去了。<br />
　　趙雲、魏延見孔明不用，各有慍色。孔明曰：「吾非不用汝二人，但因中年，恐被蠻夷所算，失其銳氣也。」趙雲曰：「倘我等識地理，若何？」孔明曰：「汝二人只宜小心，休得妄動也。」雲請魏延到自己寨內，商議曰：「吾二人為前鋒，卻說不識地理而不肯用。今用此後輩，吾等豈不羞乎？」延曰：「吾二人就如今上馬去探之，捉住土人，便叫引進，以敵蠻兵，大事可成也。」雲從之，遂上馬徑取中路而來。行不數里，遠望見塵頭起處，二人縱馬上山坡看時，果見數騎蠻兵先來探聽。二人兩路衝出，蠻兵見了，大驚而走。趙雲、魏延各生擒幾人，回到本寨，以酒食待之，卻細問其路。蠻兵深感其德，乃告曰：「前面是金環三結元帥大寨，正在山口。寨邊東西兩路，卻通五溪洞元帥董荼奴並諸洞使、阿會喃各寨之後。」趙雲、魏延聽知此話，遂點精兵五千，教擒來蠻兵引路。比及起軍，時已二更，月明星朗，浩浩而行。剛到金環三結大寨之時，約有四更，蠻兵方起造飯，準備天明廝殺。趙雲、魏延兩路殺入，蠻兵大亂。雲直殺入中軍，正逢金環三結元帥，交馬只一合，雲一槍刺於馬下，就梟其首級。餘軍潰散。魏延便分兵一半，望東路董荼奴寨來；趙雲分兵一半，望西路抄阿會喃寨來。比及殺到蠻兵大寨之時，天已平明。<br />
　　先說魏延殺奔董荼奴寨來，董荼奴聽知寨後有軍殺至，便引軍出寨拒敵。忽然寨前門一聲喊處，蠻兵大亂。原來王平軍馬早已到了。兩下夾攻，蠻兵大敗。董荼奴奪路走脫，魏延追趕不上。<br />
　　卻說趙雲引兵殺到阿會喃寨後之時，馬忠已殺至寨前。兩下夾攻，蠻王大敗，阿會喃乘亂走脫。各自收軍，會見孔明。孔明問曰：「三洞蠻兵，走了兩洞之主，金環三結元帥首級安在？」趙雲將首級獻功。眾皆言曰：「董荼奴、阿會喃皆棄馬越嶺而去，因此趕他不上。」孔明大笑：「二人吾已擒下了。」趙、魏二人並諸將皆不信。無片時，張嶷解董荼奴到，張翼押阿會喃到。眾皆驚訝。孔明曰：「吾觀呂凱圖本，已知他各人下的寨子，故以言激子龍、文長之銳氣，教深入重地，先破金環三結。子龍、文長卻分兵左右寨後抄出，以王平。馬忠應之、非子龍、文長，不可當此任也，吾料董荼奴、阿會喃必從便徑山路而走，故遣張嶷、張翼以伏兵待之，吾故擒矣。」諸將皆拜伏曰：「丞相神算，鬼神莫測！」<br />
　　孔明令押過董荼奴、阿會喃至帳下，盡去其縛，以酒食衣服賜之，令各自歸洞，勿得助惡。二人泣拜，各投小路而去。孔明與諸將曰：「來日孟獲必然親自引兵廝殺，就此擒矣。」喚趙雲、魏延至，付與計策，各引五千兵分兩路而去；又喚張嶷、張翼受計，各引三千兵去了；又喚王平獨引一軍，受計而去。孔明分撥已畢，坐於帳上待之。<br />
　　卻說蠻王孟獲在帳中正坐，忽哨馬報來，說三洞元帥俱被孔明捉將去了，部下之兵各自潰散。獲大怒，遂起蠻兵迤邐進發，正遇王平軍馬。兩陣對圓，王平出馬，橫刀望之，只見門旗開處，數百蠻夷騎將兩翼擺開，中間孟獲出馬，頭頂嵌寶紫金冠，身披纓絡紅錦袍，腰繫碾玉獅子帶，腳穿鷹嘴抹綠靴，騎一匹卷毛赤兔馬，懸兩口鬆紋廂寶劍，昂然觀望，回顧左右蠻將曰：「人人每每來說諸葛亮善能用兵，善分隊伍，吾尚信之；今觀此陣，旌旗雜亂，隊伍交錯，刀槍器械無一可能勝吾者，始知前日之言謬也。早知如此，吾反多時矣。誰敢去擒蜀將，以振軍威？」言未盡，一將應聲而出，名喚忙牙長，使一口截頭大刀，騎一匹黃驃馬，來取王平。二將交鋒，戰不數合，王平便走。孟獲驅兵大進，迤邐追趕，平且戰且走，約退二十餘里，正追殺之間，忽然喊聲大起，左有張嶷，右有張翼，兩路兵殺出，截斷歸路。王平引兵殺回，三路夾攻，蠻兵大敗。孟獲引手下將死戰得脫，望錦帶山而逃。背後三路兵追殺將來。獲正奔走之間，前面喊聲大震，一彪軍攔住，為首大將乃常山趙子龍也。獲見了大驚，慌忙奔錦帶山小路而去。子龍衝殺一陣，蠻兵大敗，生擒者無數。<br />
　　且說孟獲止與數十騎奔入山谷之中，背後追兵至近，前面路狹，馬不能行，盡皆棄了馬匹，爬山越嶺而逃，忽然山谷中一聲鼓響，乃是魏延，受了孔明計策，引五百步軍伏於此處，把孟獲並手下將士盡皆擒了，並不曾走了一人，都解到大寨來見孔明。<br />
　　卻說孔明早已殺牛宰馬，設宴在寨，卻教帳中擺開七重圍子手，刀槍劍戟，燦若雪霜；又執御賜黃金鉞斧，曲柄傘蓋，前後羽葆鼓吹，左右排開御林軍，布列得十分嚴整，各各抖擻精神。孔明端坐於帳中，只見蠻兵紛紛穰穰，解到無數。孔明喚南蠻將士到帳中，盡去其縛而言曰：「汝等皆是好百姓，不幸被孟獲所拘，今受驚嚇。吾想汝等父母妻子兄弟，必倚門而望；若聽知陣敗，定然割肚牽腸，眼中流血也。吾今盡放汝等回去，以安各人父母兄弟妻子之心。」言訖，皆以酒食待之，又賜酒肉米糧而歸。蠻兵深感其恩，泣拜而去。<br />
　　孔明卻喚武士押過孟獲來。不移時，前推後擁，縛至帳前，獲跪於地下。孔明曰：「先帝待汝不薄，汝何敢背反也？」獲曰：「兩川之地皆是他人所佔地土，汝主倚強奪之，自稱為帝。吾世居此處，汝等無禮，侵我境內州郡，何為反耶？」孔明曰：「吾已擒汝，汝心下肯服否？」獲曰：「錦帶山僻道路窄狹，誤遭汝手，如何服耶？」孔明曰：「汝即不服，吾放汝，若何？」獲曰：「汝若放回吾去，再整軍馬，共決雌雄；若能再擒，吾心方服也。」孔明笑曰：「放汝回去。」即令去其縛，與衣服穿了，又賜酒肉食之，臨行又與了鞍馬，差人送出路徑，望本寨而去。未知再來交戰若何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
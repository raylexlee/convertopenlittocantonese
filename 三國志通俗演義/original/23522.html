<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　周公瑾赤壁鏖兵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>周公瑾赤壁鏖兵</font></h4>
			　　卻說周公瑾當聞徐、丁二將，言孔明神機妙算如此，瑜遂有和曹害劉之心。魯肅聞而諫曰：「都督豈可以小失而廢大事？曹操甚於劉備十倍，若不破曹，喪無日矣。曹破之後，攻劉未遲。」周瑜從肅之言，喚集諸將聽令，先教甘寧：「帶了蔡中並降卒沿南岸而進，只打北軍旗號，直取烏林地面，正當曹操屯糧之所，深入軍中，舉火為號。只留下蔡和一人在帳下，我有用處。」甘寧領計去了。第二喚太史慈吩咐：「你可領三千兵，直奔黃州地界，斷曹操合淝接應之兵，就逼曹兵，放火為號；盡看紅旗，便是吳侯接應兵到。」這兩隊兵最遠，先發。第三喚呂蒙領三千兵，往烏林接應甘寧，焚燒曹操寨柵。第四喚凌統引三千軍，直截夷陵界首，只看烏林火起，以兵應之。第五喚董襲引三千軍，直取漢陽，從漢川殺潰曹操寨中，看白旗接應。第六喚潘璋引三千軍，盡打白旗，隨從取漢陽，接應董襲。六隊船隻，各自分路去了。卻令黃蓋使小卒馳書報操雲：言定今夜二更，但看船頭上插青龍牙旗，即黃某之糧船也。云云。黃蓋一面發書，一面安排火船停當。周瑜背後撥四隻戰船，以為策應：第一隊領兵軍官韓當，第二隊領兵軍官周泰，第三隊領兵軍官蔣欽，第四隊領兵軍官陳武。四隊各引戰船三百隻，前面各擺列火船二十隻壓陣。周瑜、程普在大艨艟上調兵，左有徐盛，右有丁奉，只留魯肅共闞澤、龐統及眾謀士守寨，伺候上功。<br />
　　卻說吳侯孫權差使者持兵符至，說已差陸遜為先鋒，直抵蘄黃地面進兵，吳侯自為後應。周瑜調兵整整有法，程普欽服不已。瑜又差人西山放火炮，南屏山舉號旗。一齊準備已定，只等黃昏。<br />
　　話分兩頭。卻說劉玄德在於夏口，專候孔明回，忽見一宗船到，乃是公子劉琦自來探消息。玄德請敵樓上坐，說：「東南風起多時，子龍去接孔明，至今不見到，吾心甚憂。」小校指樊口港中：「一帆風送扁舟來到，必軍師也。」玄德、劉琦下樓迎接。須臾到岸，孔明、子龍登岸。玄德笑容鞠躬，問候畢，孔明曰：「但無閒暇，告訴周折。前者所約軍馬戰船，皆已辦否？」玄德曰：「收拾久矣，只候軍師調用。」孔明與趙雲曰：「子龍可帶三千軍馬渡江，徑取烏林小路，揀樹林蘆葦密處埋伏。今夜四更已後，曹操必然從那條路奔走。等他軍馬過，就半中間放起火來。雖然不殺他盡絕，也殺一半。」趙雲曰：「烏林有兩條路：一條通南郡，一條取荊州，不知向那條路來？」孔明曰：「南郡勢迫，曹操不敢往；必來荊州，然後大軍投許昌而去。」子龍領計去了。又喚張飛曰：「益德你可引三千兵渡江，截斷夷陵這條路，去葫蘆谷口埋伏。曹操不敢走南夷陵，必望北夷陵去。來日雨過，必然來埋鍋造飯。只看煙起，便就山邊放起火。雖然不捉得曹操，益德這場功，料也不善。」張飛領計去了。又喚糜竺、糜芳、劉封三人各駕船隻，繞江剿擄敗軍，奪取器械，三人領計去了。孔明起身與公子劉琦曰：「武昌一望之地，尤為緊要。公子便回，率領所部之兵，陳於岸口。操一敗，必有逃來者，就而擒之，卻不可輕離城郭也。」劉琦便辭玄德、孔明去了。孔明與玄德曰：「主公可於樊口屯兵，憑高而望，坐看今夜周郎成大功也。」<br />
　　時有雲長在側，孔明全然不睬他。雲長思之半響，忍耐不住，乃高聲曰：「關某自隨兄長征戰，許多年來未嘗相離。今日逢大敵，不肯委用，此是何意？」孔明笑曰：「雲長勿怪。某本欲煩足下把一個最緊要的隘口，爭奈有些違礙，不敢教去。」雲長曰：「有何違礙？願請見諭。」孔明曰：「昔日曹操待足下甚厚，誓以報之。今日操兵敗，必走華容道，若令足下去時，必然放他過去，因此不敢教去。」雲長曰：「軍師好心多。當初曹操委是重待某，某已殺顏良，誅文丑，解白馬之圍，已報訖。今日撞見，豈容放免！」孔明曰：「倘若放過了，然後如何？」雲長曰：「願依軍法！」孔明曰：「既如此，立下文書。」雲長與了軍令狀。雲長曰：「若曹操不從那條路上來，如何？」孔明曰：「我與你軍令狀。」玄德大喜。孔明曰：「雲長可於華容小路高山之處，堆積柴草，放起一把火煙，引曹操來。」雲長日：「曹操望見煙，知有埋伏，如何肯來？」孔明笑曰：「此正是兵書云『實實虛虛』之論。雖是操善知兵，此卻可以瞞過他也。他見煙起，將為虛張聲勢，只道嚇他，定然投這條路來。將軍休得容情。」雲長領了將令，引關平、周倉並五百校刀手，投華容道埋伏去了。玄德曰：「吾弟雲長，義氣深重，若曹操果然投華容道去時，只恐端的放了。」孔明曰：「亮夜觀乾象，曹操未合身亡。留這恩念，故意等雲長做個人情，亦是美事。」玄德曰：「先生神算，世罕及也！」孔明曰：「來日大雨之後，曹操必走華容道。吾今與主公往樊口，試看周瑜用計。」留孫乾、簡雍守城，即便而行。<br />
　　卻說曹操在大寨中，與眾將商議，只等黃蓋消息。當日東南風起甚緊。程昱入告曹操曰：「今日東南風起，甚是不祥，望丞相察之。」操笑曰：「冬至一陽生，來復之時，安得無東南風？何足為怪！」軍士忽報江東一隻小舡來到，說有黃蓋密書。操教急喚入。其人呈上書。書中訴說：<br />
　　為周瑜關防得緊，因此無計脫身。今撥得鄱陽湖新運到糧，盡已裝載了當。見今周瑜差蓋巡哨，已有方便。蓋好歹自殺江東名將，獻首納降。料是只在今晚二更，船上插青龍牙旗，即糧船也。<br />
　　操大喜，遂與眾將來水寨中大船上，觀望黃蓋船到。<br />
　　卻說江東，天色向晚，周瑜喚出蔡和，令軍士縛倒。和叫無罪，瑜曰：「汝是何等人，敢來詐降！吾今缺少福物祭旗，願借汝首級。」和抵賴不過，大叫曰：「汝家闞澤、甘寧亦曾預謀！」瑜曰：「皆吾之所使也。」蔡和悔之無及。瑜令牽至江邊皂纛旗下，奠酒燒紙，一刀斬了蔡和，用血祭旗畢，便令開船。黃蓋在第三隻火船上，獨披掩心，手提利刃，旗上大書「先鋒黃蓋」。蓋乘一天順風，望赤壁進發。是時東風大作，波浪洶湧。曹操在中軍遙望隔江，看看月上，照耀江水，如萬道金蛇，翻波戲水。操迎風大笑，自言得志。忽一軍指說：「江南上隱隱一簇帆幔，使風而來。」操憑高望之。報稱皆插青龍牙旗，內有大旗，上書「先鋒黃蓋」名字。操笑曰：「公覆來降，此天助吾也。」來船漸近。程昱看之良久，復曹操曰：「來船必詐，且休教近寨。」操曰：「何以知之？」程昱曰：「糧在船中，重而行穩；今觀來船，輕而且浮。更兼今夜東風甚緊，倘有詐謀，何以當之？」操曰：「然。誰去止之？」文聘曰：「某水上頗熟，願當一往。」言畢，跳下小船，用手一指，十數處巡船隨文聘舡出。聘立於船頭大叫：「丞相鈞旨，南船且休近寨，就江心拋住。」眾軍齊叫：「快下了篷！」言未絕，弓弦響，文聘被箭射穿左背，倒在船中。船上鼎沸，各自奔回。船到操寨，隔二里水面，黃蓋用刀一招，前船一齊發火。火趁風威，風趁火勢，船如箭發，煙火漲天。二十隻火船撞入水寨，所撞之處，盡皆釘住。隔江炮響，四下火船齊到，但見三江面上，火逐風飛，一派通紅，映天徹地。<br />
　　曹操回觀岸上營寨，幾處煙火。黃蓋跳在小舡上，背後人駕舟，冒煙突火，來捉曹操。操見勢急，欲待跳岸口，張遼駕一小腳舡，扶操下得船時，那只大船已自著了。張遼與十數人保護曹操在小船中，飛奔岸口。黃蓋望見穿絳紅袍者下船，料是曹操，黃蓋腳踏船頭，手提利刀，高聲大叫：「曹賊休走！黃蓋在此！」操叫苦連聲。黃蓋船將次趕上，張遼拈弓搭箭，覷著黃蓋較近，一箭射去。黃蓋在火光中，那裡聽的弓弦響，正中肩窩，翻身落水。畢竟黃蓋性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
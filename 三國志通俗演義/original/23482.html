<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孫權領眾據江東</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孫權領眾據江東</font></h4>
			　　孫策忽見於吉於戶內來，掣劍欲砍於吉，策自倒於地。眾人救入臥房，昏迷不醒。策母吳夫人來視疾。須臾甦醒，說於吉之事。母曰：「吾兒屈殺神仙，以致招禍。」策笑曰：「吾自十六七跟父出征，殺人如麻，賢愚不知多少，何曾有為禍之理？今殺妖人，以絕大禍，何足懼哉！」母曰：「因汝不信，以致如此，可作好事以禳之。」策曰：「吾命在天，妖人豈能為禍也？」母親勸之不省，自令左右人暗修善事以保之。<br />
　　是夜二更，策臥於房內，忽然陰風驟起，將燈吹滅復明；燈影之下，見於吉立於床前。策倚床頭，仗劍擲之，錚然有聲。策大喝曰：「吾平生誓誅妖妄，以清天下！汝為陰鬼，何敢近吾！」言畢，忽然不見於吉。<br />
　　其母聞之，轉生煩惱。策乃扶病強行，以寬母心。母見孫策日漸黃瘦，轉求修齋設醮以禳之。策聞知，乃與母曰：「兒自幼從父縱橫四方，未嘗見父敬信鬼神，母親何故諂佞以事之？」母曰：「非也。凡人生天地之間，誰不有死？但分清濁耳。稟其清者，英魂不散，昇天為神；稟其濁者，幽魂不散，入地為鬼。聖人尚雲：『鬼神之為德也，其盛矣乎！』又云：『禱爾於上下神祗。』鬼神之事，不可不信。汝屈壞神仙，豈無報應？吾已令人設醮於郡之玉清觀內，汝可親往謝罪，自然安矣。」<br />
　　策不敢違母之命，遂上轎至觀。道眾出迎，策心不喜，勉強入觀內。道士請策焚香，策乃焚香而不謝。忽香爐中煙起不散，結成華蓋，華蓋之上立於吉。策見之，急離殿宇，下廊廡而走。行不到數十步，又見於吉立於面前，策掣從者所佩之劍就砍。一人中劍而倒。眾人視之，乃前日下手殺於吉者，劍入於腦，七竅內迸流鮮血而死。策教抬出埋之。比及出觀，於吉又當於觀門之前。眾皆不見，惟策見之。策曰：「此觀即妖人之所也！」坐於觀前，隨喚武士五百人拆毀其觀。武士上屋揭瓦，皆墜於地。策獨見屋上立著於吉，用手推之。策轉怒，令武士一齊放火，燒燬觀宇。火光中，見於吉飛瓦擲之。<br />
　　策急回府，又見於吉在府前。策乃不進府，遂點起三萬軍馬，於城外屯紮野寨。策夜宿中軍帳，令武士各執長戈大斧，繞帳而立。是夜，獨見於吉披髮而來。策於帳中叱喝至曉，如狂若醉。次日急歸城內，城門內又見於吉，策不顧而歸府。母親因從者盡白其事，哭泣不已。是夜，策見於吉數十番，眼不能合。比及天明，母至，見策極其瘦弱，母曰：「兒形容全換矣！」策教取鏡照之，見其形容，自覺失驚，回顧左右曰：「面色如此，當何復建功立事乎？」忽見於吉立於鏡中，策拍鏡，大叫一聲：「妖人」，金瘡迸裂，昏絕而死。<br />
　　母令人扶入臥房內。須臾策醒，見金瘡粉碎，乃自歎曰：「吾不能復生矣！」隨即請張昭等諸將皆入，策囑付曰：「中國方亂，夫以吳、越之眾，三江之固，足以觀成敗。汝等善相吾弟！」乃取印綬，喚弟孫權近臥榻邊曰：「若舉江東之眾，決機於兩陣之間，與天下爭衡，卿不如我；舉賢任能，各盡其心以保江東，我不如卿。汝宜想父兄創業之艱難，勿輕易也！」權拜受印綬。策語母曰：「不孝男，天年已盡，不能侍奉慈母；今將印綬付弟權，望母朝暮訓之。父兄舊人，慎勿輕怠。」母乃嚎哭曰：「恐汝弟年幼，不能立事，當復何如？」策曰：「吾弟勝我十倍，江東必然無失。但內事不決，可問張昭；外事不決，可問周郎。恨周郎不在左右，不得囑付也！」喚諸弟曰：「吾死之後，汝等可聽於孫權所使。宗族中有生異心者，眾皆斬之。骨肉為逆，不得入祖墳遷葬。」喚妻橋氏曰：「吾與汝不幸，中途相分。早晚汝妹若入見時，可囑付教對周郎說知，在意輔佐吾弟，休負我平生升堂拜母通家之義也。」策又召文武曰：「汝等善佐吾弟，保全忠義之名。」再語孫權曰：「汝若負功臣，吾陰魂於九泉之下，必不相見。」囑訖而亡，時年二十六歲。史官有詩贊曰：<br />
　　獨戰東南角，人稱「小霸王」。運籌如虎踞，決策似鷹揚。<br />
　　威震三江靜，名聞四海香。臨終遺大事，應是識周郎。<br />
　　曾固詩曰：<br />
　　兵跨三江敢戰爭，民連六郡喜安寧。<br />
　　光輝寒日金盔重，血染秋波寶劍腥。<br />
　　眼闊尚嫌天地小，心高不信鬼神靈。<br />
　　疑誅於吉渾閒事，只恨東南落將星！<br />
　　題於吉詩曰：<br />
　　來往東吳數十年，盡知於吉是神仙。<br />
　　英雄不信虛無事，覽鏡猶然氣觸天。<br />
　　評曰：<br />
　　英氣杰濟，猛銳冠世，覽奇取異，志陵中夏。然皆輕佻果躁，隕身致敗。且割據江東，策之基兆也，而權尊崇未至，子止侯爵，於義儉矣！<br />
　　孫策既亡，權哭倒於床前。張昭曰：「此非將軍哭時也。且周公立法，伯禽不師；非欲違父，時不得行也。周禮，凡遇喪事，即罷政事。時有徐戎作亂，伯禽罷哭而徵之，蓋急於王事不得已也。伯禽乃春秋魯王也。方今天下未定，休只管哭而廢大事。況今奸雄競起，豺狼滿道，乃哀親戚，顧禮制，猶開門而揖盜，未可以為仁也。」張昭言罷，乃令孫靜理會喪儀之事，即改易孫權之服，令扶上馬，便出理會軍馬大事。權生得方頭大口，碧眼紫髯。昔日有漢使劉琬入吳，見孫氏昆仲曰：「吾遍觀孫家弟兄，雖各才秀達然，皆祿祚不終。惟孫仲謀形貌奇偉，骨體非常，必有大貴之表，而又亨高壽。眾皆所不能及也。」時權既掌江東大事，尚恍惚未安。人報中護軍周瑜自已提兵回吳。權曰：「公瑾已回，吾無憂矣。」<br />
　　卻說周瑜守禦巴丘，聽知孫策中箭，因此回來。將至吳郡，聽得策亡，星夜來奔喪，哭拜於靈柩之前。吳夫人出，以遺囑之言盡告周瑜。瑜曰：「瑜豈敢當托付之重任哉！」吳夫人曰；「江東之事，全仗公謹。願無忘伯符之言，則孫氏舉族荷戴矣！」周瑜拜伏於地曰：「敢不效犬馬之力，繼之以死乎！」權入，拜謝曰：「權願不忘先兄之言，明公訓誨。」瑜頓首曰：「某以肝腦塗地，以報相知之恩。」權曰：「今承父兄之業，將何策以守之？」瑜曰：「方今英雄並起，得人者昌，失人者亡。須得高明遠見之士，以佐將軍，江東自定也。」權曰：「亡兄有言，內事委托張子布，外事皆賴公瑾為之。」瑜曰：「子布賢達之士，將軍當以師禮待之。瑜駑鈍不才，恐負倚托之重，願薦一人以輔將軍。」權問是誰，瑜曰：「此人胸懷韜略，腹隱機謀。生而喪父，奉母至孝。其家極富，大散資財，以濟貧乏。瑜為居巢長之時，將數百人經過，因無糧食，往求稍助。其家有兩囷谷米，各三千斛，見瑜言，即指一囷與之。平生好擊劍、騎射，寓居曲阿。祖母亡，還葬東城。友人劉子揚數次請往巢湖就鄭寶處，此人未去。將軍可速召之。」乃臨淮東城人也，姓魯，名肅，字子敬。權遂教周瑜請之。<br />
　　瑜奉命親往，肅接著共坐。肅問其故，瑜將孫權相待之意白之。肅曰：「劉子揚曾召吾往巢湖，吾欲就之。」瑜曰：「昔馬援答光武雲：『當今之世，非但君擇臣，臣亦擇君。』今吾主人孫將軍親賢貴士，納奇錄異。且吾聞先哲秘論，承天運代劉氏者，必興於東南，推步事勢，當其曆數，終成帝基，以協天時，是烈士攀龍附鳳馳駑之秋。吾方達此，足下不須以子揚之言介意也。」肅從其言，遂同周瑜來見孫權。<br />
　　權甚敬之，與之談論，終日不倦。一日，眾人皆散，權留魯肅共飲，同榻抵足而臥。至夜半，權問肅曰：「方今漢室傾危，四方雲擾，孤承父兄之餘業，思立桓、文之政。君既惠顧，何以佐之？」桓、文乃齊桓、晉文之事。肅答曰：「昔漢高祖區區欲尊事義帝而不獲者，以項羽為害也。今之曹操可比項羽也，將軍何由得為桓、文乎？肅竊料之，漢室不可復興，曹操不可卒除。為將軍計，惟有鼎足江東，以觀天下之釁。規模如此，亦自無嫌。何者？北方誠多務也。因其多務，剿除黃祖，進伐劉表，竟長江所極而據守之，然後建號帝王，以圖天下，此高帝之業也。」好議論。權曰：「今盡力一方，冀以輔漢耳，此言非所及也。」肅曰：「古雲人皆可以為堯、舜，但恐將軍不肯為耳。」權大喜，披衣起謝曰：「深承教誨，願共享富貴！」自此，權大喜，贈魯肅老母衣服幃帳，居處受用。<br />
　　昔時周瑜薦魯肅，肅乃薦一人見孫權。其人因漢末避亂江東，治《毛詩》，通《尚書》，明《左氏春秋》。事母至孝。瑯琊南陽人也，複姓諸葛，名瑾，字子瑜。權見瑾甚敬之，拜為上賓。瑾勸權勿通袁紹，且順曹操，後卻圖之。權聽諸葛瑾之言，遣陳震以書絕之。<br />
　　曹操知孫策已死，計議起兵下江南。侍御史張紘諫曰：「乘人之喪而伐之，既非古義。若其不克，成仇棄好，不如因而厚之。」曹操從其言，遂封孫權為討虜將軍，領會稽太守；就委張紘為會稽都尉，齎印往江東。孫權太喜，又得張紘回吳，三年，孫策遣張紘獻方物至許都，拜為侍御史。因封孫權，仍回吳輔孫權。令與張昭同理政事。既領會稽，缺人管事，張紘乃薦一人合淝長：此人居上虞，乃吳郡吳人，姓顧，名雍，字元歎，雍字元歎。言為蔡伯喈所歎，因以為字。乃漢中郎將蔡伯喈徒弟。其人少言語，不飲酒，嚴厲正大。權以雍為丞，行太守事。自孫權威震江東，乃深得民心。<br />
　　卻說陳震回見袁紹，說：「孫策已亡，孫權領眾。曹操封權為討虜將軍，結為外應矣。」袁紹大怒，遂起冀、青、幽、並等處人馬五十餘萬，復來取許昌，戰曹操。未知勝負如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
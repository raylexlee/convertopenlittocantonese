<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孔明大破鐵車兵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孔明大破鐵車兵</font></h4>
			　　於是郭淮與曹真曰：「西羌遠夷，自太祖武皇帝時連年入貢；世祖文皇帝朝，甚以恩惠之。我等且宜據住險阻，蜀兵求戰不出；可密遣人從小路直入羌胡求救，許以和親，羌胡必起兵襲其後。吾卻以正兵擊之，豈不勝哉？」真從之，即遣人赴羌胡城去了。<br />
　　卻說西羌國王徹裡吉，自曹操時年年入貢，手下有一文一武：文乃雅丹丞相，足智多謀；武乃越吉元帥，青眼黃髯，身長一丈，使一柄長鐵錘，重一百斤，有萬夫不擋之勇。此時，魏使齎金珠並書到國，先來見雅丹丞相，送了禮物。雅丹引見國王，曰：「中原魏國差人齎書禮來求救兵，著與蜀兵交戰。」徹裡吉曰：「書上怎生說？」雅丹曰：「中國許以和親，要退兵寇，理合依准。」國王曰：「可與元帥商議。」雅丹丞相遂請越吉元帥商議，說知此事。越吉允之，即起羌胡兵一十五萬，皆慣使弓弩槍刀、鐵蒺藜流星錘等器；又有戰車，其車用鐵葉裹釘，裝載糧食軍器什物，或用駱駝駕之，或用騾馬駕之，一歇行數乾裡不乏，因此號為「鐵車兵」。遂辭了國王，二人領兵，直扣西平關。守關蜀將韓禎，急差人齎文報知孔明。<br />
　　孔明聽知，乃問眾將曰：「誰敢去退羌胡之兵也？」忽然兩個素鎧將應曰：「某等願往。」眾視之，乃左護衛使、龍驤將軍關興，右護衛使、虎翼將軍張苞也。孔明曰：「汝二人要去，奈路途不熟。」遂喚馬岱曰：「汝素知羌胡之性，久居彼處，可作鄉導。」便起精兵五萬，與興、苞二人同去。如此行之。<br />
　　興、苞等引兵起程。行不數日，早遇番兵。關興先引百餘騎登山看時，只見番兵把鐵車首尾相連，隨處結寨；車上遍排兵器，就似城池一般。興觀之良久，無破敵之策，回寨與張苞、馬岱商議。苞曰：「未知番兵虛實，來日見陣便可知也。」次早分兵三路：關興在中，張苞在左，馬岱在右，三路兵齊進。忽見皂雕旗漫山蔽野，當先盡是軍馬，馬軍叢中越吉元帥手挽鐵錘，腰懸寶雕弓，騎如龍馬，奮勇而來。興招三路兵徑進。忽見番兵分在兩邊，中央放出鐵車，如潮水之急，弓弩一齊驟發。蜀兵大敗，馬岱、張苞兩軍先退；關興一軍，被番兵一裹，直圍入西北角上去了。<br />
　　興在垓心，左衝右突，不能得脫；鐵車密圍，就如城池。蜀兵你我不能相顧。興望山谷中尋路而走。看看天晚，但見一簇皂旗風擁而來，一員番將手提鐵錘，大叫曰：「小將休走！吾乃越吉元帥是也！」關興急走，前面正遇斷澗，只得回馬來戰越吉。興終是膽寒，抵敵不住，望澗中而逃。馬跳得一步，被越吉趕到，一鐵錘打來。興急閃過，正中馬胯。那馬望澗中便倒，興落於水中。忽聽得一聲響處，背後越吉連人帶馬，平白的倒將下來。興就水中掙起看時，只見岸上一員大將，殺退番兵。興提刀待砍越吉，越吉躍水而逃。興得了這馬，牽到岸上，整頓鞍轡，綽刀上馬。只見那員將，尚在前面追殺番兵。興自思良久：「救我性命乃是何人？當與之見。」遂拍馬趕來。看看至近，只見雲霧之中，隱隱有一大將，面如重棗，眉若臥蠶，綠袍金鎧，提青龍刀，騎赤兔馬，手綽美髯，分明認得是父親關公。興大驚，卻欲問之，忽見關公以手望東南指之曰：「吾兒可往東海速去。吾當護汝歸寨。」言訖，一陣風過，已失所言之處。<br />
　　興望東南而走。行至半夜，忽見一彪軍到，為首大將乃是張苞。苞問曰：「汝曾見二伯父否？」興曰：「你如何得知？」苞曰：「吾被鐵車兵追急，忽見二伯父自空中而下，驚退番兵，以手指之曰：『汝從這條路去，可救吾兒。』言訖不見。因此找尋至此。」關興細言其事，二人同歸大寨。馬岱迎入。岱曰：「此軍無計可退。我當守寨，你二將軍可求丞相計策，退此番兵。」於是馬岱退兵山谷內下寨；興、苞星夜來見孔明，說知此事。<br />
　　孔明急引姜維、張翼，又帶三萬兵，同興、苞來到馬岱寨中歇定。次日，孔明上馬，登高望之，見鐵車連絡不絕，人馬縱橫，往來馳騁。孔明觀畢，回寨與眾將曰：「量此小陣，何難破之。」乃喚馬岱、張翼，曰：「如此如此。」二人受計，引兵而去。又喚姜維曰：「汝知破鐵車之法否？」維曰：「羌胡之人，惟恃拙勇而已，豈知子牙之術乎？」孔明歎曰：「汝深知吾意也。吾令關興、張苞作伏路誘敵之兵。連曰若彤雲密布，朔風不止，吾計可施矣。汝但看紅旗為號，可以避之。」<br />
　　於是姜維連日引兵搦戰，番兵來迎，蜀兵便退。番兵隨後追殺，直趕到寨內，不見一軍，惟插旌旗。番兵疑之，不進而退。此時冬十二月天氣，果然大雪忽降。姜維又引兵來戰，越吉元帥大怒，急引鐵車兵來迎。姜維不戰而走。番兵趕到寨前，姜維已從寨後而出。番兵在外觀之，四面皆立旌旗，寨中有鼓琴之聲，回報越吉元帥。越吉心疑，乃與雅丹丞相商議，雅丹曰：「此是諸葛亮詭計，虛設疑兵。可以攻之。」越吉遂引兵到蜀寨前，正見孔明攜琴上車，引數十騎，望後寨而去。番兵搶了寨柵，直趕過山口，但見小車隱隱轉過林樹去了。雅丹丞相與越吉元帥曰：「這等之兵，雖有埋伏，不足懼之！」遂起大兵追趕。又見姜維兵俱在雪地之中。越吉大怒，催兵飛奔追趕，更兼山路平坦，又被雪漫曠野，一望並無軍馬。正趕之間，忽報蜀兵自山後而出。雅丹曰：「縱有些小伏兵，何足懼之！」忽聽得前面鼓角齊鳴，喊聲大震，番兵徑往前奔，急然山崩地陷，番兵俱落於坑中；背後鐵車正行得緊溜，急難收救，並擁而來，自相踐踏。後面番兵急要回時，左邊關興、右邊張苞，兩軍萬弩齊發；背後姜維、馬岱、張翼，三路兵殺到。鐵車兵大亂。越吉元帥望後面山谷中而逃，正逢關興。交馬只一合，被興舉起青龍刀，大喝一聲，斬越吉於馬下。雅丹丞相早被馬岱活捉，解到大寨來。番兵各自逃去。<br />
　　孔明升帳，馬岱押過雅丹來。孔明叱武士去其縛，賜酒食壓驚，用好言撫慰。孔明喚雅丹丞相曰：「吾主乃大漢皇帝，命吾討賊，爾如何聽反臣之語而作亂也？吾國與爾乃鄰邦，永結盟好，勿聽反言。爾若從之，將舊日通和之意傷壞矣。」雅丹深感其德。孔明遂將所獲番兵盡皆賞勞，同雅丹俱放回國。眾皆拜謝而去。孔明將越吉元帥首級，用木匣盛之。設宴會賞已畢，引三軍連夜投祁山大寨而來，一面差人齎表奏報捷音。<br />
　　卻說曹真連日望羌胡消息，忽有伏路軍來報說，蜀兵拔寨收拾起程。郭淮大喜，乃與曹真曰：「此是羌胡兵攻擊太急，因此退去也。」遂分兩路追趕。前面蜀兵亂走，魏兵隨後追襲。先鋒曹遵正趕之間，忽然鼓聲大震，一彪軍閃出，為首大將乃前督部、鎮北將軍、領丞相司馬、涼州刺史、都亭侯魏延，大叫曰：「反賊休走！」曹遵大驚，拍馬交鋒，不三合，被魏延一刀斬於馬下。副先鋒朱贊引兵追趕，忽然喊聲大震，一彪軍閃出，為首大將乃中護軍、徵南將軍，封永昌亭侯常山趙雲也。朱贊措手不及，被子龍一槍刺死於馬下。曹真、郭淮見兩路先鋒有失，欲收兵回，背後喊聲大震，鼓角齊鳴，乃是關興、張苞兩路軍殺出，將曹真、郭淮圍住，痛殺一陣。真、淮二人引敗兵奪路走脫。蜀兵全勝，直追到渭水，奪了魏寨。曹真折了兩個先鋒，哀傷不已；只得寫表申朝，乞撥援兵。<br />
　　卻說魏主曹叡設朝，近臣奏曰：「大都督曹真數敗於蜀，折了兩個先鋒，羌胡兵又折了無數，其危甚急，今都督上表求救，請陛下裁處。」叡大驚，乃問文武曰：「退軍之策，如何施也？」華歆奏曰：「須是陛下御駕親征，大會諸侯，人皆用命，方可退也。陛下若不親征，則長安有失，關中危矣！」太傅鍾繇奏曰：「凡為將者，知過於人，則能制人。孫子雲：『知彼知己，百戰百勝。』臣量曹子丹雖久用兵，非諸葛亮之對手也。臣以全家良賤保舉一人，足可退諸葛亮之師，未知聖意准否？」叡曰：「卿乃大老元臣，有何賢士可退蜀兵？當早召來，與朕分憂。」未知鍾繇保舉何人，下回便見。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
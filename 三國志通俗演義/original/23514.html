<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　群英會瑜智蔣乾</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>群英會瑜智蔣乾</font></h4>
			　　卻說甘寧一箭射死蔡熏，三路戰船，縱橫於三江水面，掩殺北軍，箭似飛蝗，炮石如雨。韓、蔣二將見後軍船盡是青、徐之兵，素不曾習水戰，大江水面上戰船一擺，早立腳不住，安能奮武揚威？於是甘寧催兩路船，殺透後軍。周瑜又催船助戰。從巳時至未時，北軍都退，中箭著炮者不計其數。周瑜雖精於水戰便利，惟恐寡不敵眾，遂下令鳴金，收住船隻。北軍盡回。青、徐兵不諳水戰者，溺死極多。操登旱寨，再整軍士，喚蔡瑁、張允，責之曰：「東吳兵少，你如何反敗？是汝等不用心耳！且免汝一番，後再如此，必按軍法！」蔡瑁曰：「荊州水軍久不操練，奈有多半北軍不識水利，見南軍一擊便慌。如今先下水寨，令北軍在中，水軍在外，每日教習。水軍精熟，方可用之。」操曰：「你既是水軍都督，取便區處而行，何必稟我。」張、蔡二人自去訓水軍。沿江一帶分二十四座水門，以大船居於外，以為城廓；小船居於內，可通往來。至晚點上燈，照得天心水面，上下通紅。旱寨三百餘里，煙火不絕，搬糧運草，車仗相接，曉夜而行。<br />
　　卻說周瑜得勝回寨，一面差人報吳侯，以甘寧為第一功，韓當、蔣欽次之。餘皆賞賜已畢，瑜乃當夜登高觀望，西邊一片通紅，火光接連天地。瑜問之，左右答曰：「此是北軍燈火之光也。」瑜亦心驚。當夜收拾一隻樓子船即戰船，「吾親自去觀看操軍水寨」。隨行有魯肅、黃蓋等八員將，皆帶強兵硬弩，一齊上船，兩邊青布為幔，排列二十餘人，上帶鼓樂，迤邐前進。至操寨邊，日當卓午，瑜命下了碇石，樓船上鼓樂齊奏。瑜暗窺他水寨，大驚雲：「此深得水軍之妙也！」問水軍都督是誰，左右曰：「蔡瑁、張允。」瑜曰：「原久居江東，諳習水利將士。吾何計先收此二人，然後可以破曹？」瑜在船上飲酒，看玩水寨，時曹軍看見，慌報曹操。操教縱船擒捉周瑜。瑜見旗號從水寨中起，急教收起碇石，兩邊四下都一齊輪轉櫓棹，望江面上如飛而去。比及曹軍水寨中船出，南船已離了十數里遠，追之不及，急回報曹操。<br />
　　操言：「昨日輸了一陣，挫動銳氣；今被他深窺吾寨柵，吾用何計破之？」言未畢，忽於帳下一人出曰：「某自幼與周郎同窗交契，如親昆仲，憑三寸不爛之舌，往江左說此人來降，共擒劉備，若何？」曹操大喜，視之，乃九江人也，姓蔣，名乾，字子翼，見為曹操帳下幕賓。操問曰：「先生果與周公瑾交厚乎？」乾曰：「丞相放心，乾到江左，必要成功。」操問：「要何物將去？」乾曰：「只消一童隨往，二僕駕舟，其餘不用。」操甚喜，置酒與蔣乾送行。<br />
　　乾綸巾布袍，駕一隻扁舟，徑到瑜寨中，命報復云：「故人蔣乾特來相訪。」周瑜正在寨中議事，忽報蔣乾至，瑜笑謂眾將曰：「說客至矣！」與眾將附耳低言，如此如此，眾皆應命而去。瑜整衣冠，引從者數百，皆錦衣花帽，前後簇擁。瑜步行，遠遠迎接蔣乾。乾引一青衣小童，昂然而來。瑜教從者擺列於兩下，瑜慌忙拜而迎之。乾曰：「賢弟別來無恙？」瑜應聲答曰：「子翼良苦，遠涉江湖，生受為曹操作說客耶？」乾愕然，良久曰：「吾與足下間別久矣，近知威鎮江東，名揚華夏，故來敘舊，以觀其志，何疑吾作說客耶？」瑜曰：「吾雖不及師曠之聰，聞弦歌而知雅意也。」乾曰：「足下視人如此，吾告退。」瑜笑而撫其臂曰：「吾但嫌兄與曹氏作說客。既無此心，何去速也？」遂入帳上。敘禮畢，坐定，令左右請江左英傑與子翼相見。<br />
　　少時，面前設金銀器皿，光射眼目。文官武將，各穿錦繡之衣；帳下小將，盡披銀鎧，分兩行而入。瑜都教相見已畢，就教列於兩傍而坐，奏軍中得勝之樂，輪換行酒。瑜告諸將曰：「此是吾同窗友兄也。雖從江北到此，卻非是曹操家說客，眾等勿疑。」遂喚子義子義，太史慈之字也。曰：「可佩吾劍作明甫，今日置酒，但敘舊日交情耳；如有但題曹操並東吳軍旅之事者，可立斬之！」太史慈軒昂應諾，按劍坐於席上。蔣乾聞之，如坐針氈。周瑜曰：「吾自領軍以來，點酒不飲；今日見了心腹故友，又無疑忌，當飲一醉。吾兄開懷。」座上觥酬交錯，但是一個起來把盞，必須誇其才能。周瑜大笑而暢飲。酒至半酣，瑜攜乾手，同步出帳外。瑜左右軍士，皆全裝貫帶，持戈執戟而立。瑜曰：「吾之小卒，頗雄壯否？」乾曰：「虎狼之兵也。」引乾到帳後一望，糧草堆積如山。瑜曰：「吾之糧食，頗足備否？」乾曰：「兵精糧足，名不虛傳。」瑜又大笑，引乾看營中軍器鞍馬。瑜佯醉大笑曰：「想周瑜與子翼同學業時，不曾望有今日矣！」乾曰：「以賢弟高才，實不為過。」瑜執乾手曰：「大丈夫處世，遇知己之主，外托君臣之義，內結骨肉之恩，言必行，計必從，禍福共之。假使蘇秦、張儀更生，陸賈、酈生復出，口似懸河，舌如利刃，安能動吾鐵石之心也！況今時章句腐儒，欲一面之詞，等閒難說我耶？」言罷大笑。此時蔣乾麵如土色，心似刀錐。瑜又邀入帳上，會諸將再飲，又指諸將曰：「此皆江左之豪傑。今日此會，『群英會』耳！」飲至天晚，點上燈燭，瑜自起舞劍作歌。眾拍手而和之。歌曰：<br />
　　大丈夫處世兮，立功名。功名既立兮，王業成。王業成兮，四海清。四海清兮，天下太平。天下太平兮，吾將醉。吾將醉兮，舞霜鋒。<br />
　　歌罷慷慨，滿坐盡歡，獨有蔣乾，寸心欲碎。夜已更深，乾辭：「不勝酒力矣。」瑜挾乾臂曰：「日久不與子翼同榻，今宵抵足而眠。」<br />
　　瑜本不醉，佯推大醉，同乾入帳共寢。瑜衣不能解帶，嘔吐狼藉於床上。是夜，蔣乾如何睡得著，竊聽之，時軍中鼓打二更，起視殘燈尚明，看周瑜時鼻息如雷。乾觀帳內桌上一堆文書，乾偷視之，皆是往來書信。內有一封，上寫「張允、蔡瑁謹封」。乾大驚，暗讀之。書云：<br />
　　某等降曹，非圖仕祿，皆勢迫耳。今已賺北軍困於寨中，但得其便，即將操賊之首獻於麾下。早晚人到，便有關報。謹此敬復，希冀照察。<br />
　　乾思曰：「原來蔡瑁、張允結連東吳！」將書暗藏於衣內。<br />
　　忽周瑜翻身，乾急滅燈就寢。瑜口內含糊曰：「子翼公，我數日之內，教你看操賊之首！」乾勉強應之。瑜又曰：「子翼且住，教你看操賊之頭！」及乾問之，瑜又推睡著。乾伏在床上，看看四更，只聽的有一人入帳喚曰：「都督醒否？」周瑜故做夢中忽覺之意，乃問那人曰：「床上睡著何人？」答曰：「都督請子翼共寢，何謂不知？」瑜懊悔曰：「吾自來不曾飲醉；昨日醉後失事，不知說甚言語否？」那人曰：「江北有人至此。」瑜喝低聲，便喚子翼。蔣乾卻推睡著。瑜潛出帳，乾亦竊聽之。有人在外曰：「張、蔡二都督道，急切不得下手。」後面言語頗低，聽不真實。少刻，瑜入帳，又喚子翼。蔣乾只推睡著。瑜解衣就睡。乾尋思：「周瑜是個有精神的人，天明尋書，必然洩漏。」睡到五更，幹起喚周瑜，瑜又推睡著。乾戴上巾帽，潛步出帳去，喚了小童，徑出轅門。軍士問：「先生那裡去？」乾曰：「吾在此恐誤都督事，權且告別。」軍士亦不阻當。<br />
　　乾下船，飛奔江北岸，來見曹操。操問：「先生幹事若何？」乾曰：「周瑜心如鐵石，不可說也。」操怒曰：「事又不濟，反被東吳之笑！」乾曰：「雖不能說周瑜，卻與丞相打聽得一件事，乞退左右。」幹將上項事，逐一說與曹操。操大怒曰：「二賊如此無禮！」恐走透消息，即便喚蔡瑁、張允到帳下。操問曰：「進兵如何？」瑁曰：「軍練未熟，不敢輕進。」操怒曰：「軍若練熟，首級獻於周郎矣！」張、蔡二人不知其意，驚慌不能回答。喝令武士擒獲斬之。須臾，獻頭階下。眾皆入問其故，操方省悟：「吾中計矣！」雖是中了計，操不肯認錯。乃與眾將曰：「此二人怠慢軍法，遷延日久，吾故斬之。」眾皆嗟吁不已而出。曹操於眾將內，選毛玠、於禁為水軍都督，以代二人之職。其餘諸將，皆不更換。<br />
　　細作探知，報過江東。周瑜大喜曰：「吾所患者，此二人耳。略施小計，盡以剿除，吾無憂矣！」肅曰：「都督如此用兵，何愁曹賊不破乎！」瑜曰：「吾料諸將不知其計，獨有諸葛亮勝如吾見，想此謀亦不可瞞也。子敬試以言釣之，看他知也不知，便當回報。」肅來釣孔明，還是如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
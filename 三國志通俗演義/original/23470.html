<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹孟德三勘吉平</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹孟德三勘吉平</font></h4>
			　　操欲便興兵，荀彧諫曰：「袁紹未平，劉備未滅，而欲領兵江漢，是猶捨心腹而顧手足耶。可先滅袁紹，後滅劉備，江漢可一掃而平矣。」操從之。<br />
　　且說董承自從劉玄德去後，日夜與王子服等商議，無計所施。自元旦朝賀處見曹操傲慢公卿，因此感病回家，一臥不起。帝知國舅染病，命隨朝太醫前去醫治。此人乃洛陽人也，姓吉，名太，字稱平，人皆呼為吉平，亦當時之名醫。平來到董承宅上，用藥調治，數日漸可。平旦夕不離，常見董承長吁短嗟，不敢擅問。<br />
　　時值元宵，吉平辭去，承留住，二人共飲。飲至數十杯，承覺困倦，就和衣而睡。忽報王子服等四人至，承出接入。服曰：「大事諧矣！」承曰：「願聞其說。」服曰：「劉表結連袁紹，起兵五十萬，從北殺來。馬騰結連韓遂，起兵二十萬，從西涼殺來。見今曹公盡起許昌軍馬，分頭迎敵，城中空虛。何不起五家童僕，可得千餘人，乘今日府中大宴，慶賀元宵，不可失此機會，將府圍住，突入殺之，萬民亦相助矣。」承曰：「願從君言。」隨即傳令，喚家奴各人收拾戰器，承亦自披掛，綽槍上馬，約定都在內門前相會，同時進兵。夜至二鼓，眾兵皆至，董承手提寶劍，從步直入，見操設宴後堂飲酒。承大叫：「操賊休走！」一劍剁去，隨手而倒。霎然覺來，乃是南柯一夢，口中猶罵「操賊」不止。一人向前叫曰：「汝欲害曹公乎？」承開目視之，乃吉平也。承驚懼不能答。吉平曰：「國舅休慌。某雖出於曹公之門，心中未嘗忘漢。某終日見國舅嗟呀不已，不敢動問。卻才夢中之言，以見真情，幸無藏匿。倘有用某之處，雖滅九族，亦無後悔。」承掩面而哭曰：「只恐使汝來試我，吾不敢盡情告之！」平遂咬下一指，以為盟誓。承方驚，取出衣帶詔，令平視之，備細說了：「今謀望不成者，乃劉玄德、馬騰各自去了，無計可施，因此感而成疾。」平曰：「亦不消諸公用心，操賊一命，只在某手裡，早晚必取之！」承問其故，平曰：「操賊常患頭風，痛入腦髓，才一舉發，便召某醫治。如早晚有召，只用一服毒藥，必然死矣，何用動刀兵乎！」承曰：「若得如此，力救漢家社稷者皆君也。」吉平辭而歸之。<br />
　　承心中暗喜，忽然步入後堂，見家奴秦慶童共侍妾雲英在於暗處私語。承大怒，喚左右捉下，欲殺之。夫人勸免其死，各人杖脊四十，將慶童鎖於冷房內。慶童恨承，夤夜將鐵鎖扭斷，跳牆而出，徑入曹操府中告有機密。操喚入靜室問之，慶童雲：「王子服、吳子蘭、種輯、吳碩、馬騰、劉備六人商議，必然謀害丞相。承將出白絹一方畫字，不知寫道甚的。近日吉平咬指為誓，我也曾見。」曹操留慶童於府中藏之，董承將謂逃亡他方去了。<br />
　　次日，曹公詐患頭風，召吉平用藥。平自思曰：「此賊命合休矣！」暗藏毒藥入府。操臥於床塌之上，令平下藥。平曰：「此病可一服即愈。」教取銀銚，當面煎之。藥已半乾，平使上毒藥，親自送上。操知有毒，故遲慢不服。平曰：「乘熱服之，少汗即可。」操起曰：「汝既讀詩書，必知禮義。」平曰：「安得不知。」操曰：「汝知君有疾而飲藥，臣先嘗之；父有疾而飲藥，子先嘗之。汝為心腹之人，何不先嘗？汝若不嘗，必然有毒。」平知事泄，縱步向前，扯操而灌之。推蹇於階，磚皆迸裂。操未及言，左右將平執下。操笑曰：「吾豈有疾！試汝果有此心否？」遂喚二十個精壯獄卒，執平來後園拷問。操坐於亭上，將平縛倒而問之。吉平面不改容，略無懼怯。操笑曰：「量汝是個醫人，托身於吾門牆，安敢下毒害我？必是有人唆使你來。你說出那人，吾便饒你。」平叱之曰：「汝乃欺君罔上之賊，天下誰不欲殺之，豈獨我乎！」操再三磨問，平怒曰：「我欲殺汝，故托身於汝門下，安有人使我？今事不成，惟死而已！」操怒，教獄卒痛打。平亦不叫。打到兩個時辰，皮開肉裂，血流滿階。操恐打死，無可對證，令獄卒揪去靜處，權且將息。<br />
　　傳令次日請大臣等赴宴。惟董承托病不來。王子服等皆恐生疑，俱至。操於後堂設宴。酒行數巡，操曰：「筵中無可為樂，權於眾官醒酒。」教二十個獄卒：「與吾牽來！」眾官只見一具沉枷，枷吉平於階下。操曰：「眾官不知，此人結連惡黨，欲反背朝廷，謀害曹某。今日天敗，請聽口詞。」操教先打一頓，昏絕於地，噀水噴面。吉平睜目切齒而罵曰：「操賊不殺我，更待何時！」操曰：「據此情，非汝所為，可速指出，吾免你罪。」平曰：「汝情過王莽，佞勝董卓，天下人民皆欲爭啖汝，何止吉平一人乎！」操怒曰：「先有七人，和你共八人耶？」平只是大罵。王子服等面面相覷，如坐針氈。操教一面痛打，一面水噴。平並無求饒之意。操見不招，且教牽去。操起出外，使人回報曰：「眾官且散，留王子服、吳子蘭、種輯、吳碩四人夜宴。」四人魂不附體。<br />
　　眾已散去，操再回，請四人入。操曰：「本不相留，爭奈有事相問。」四人下階。操曰：「汝四人不知與董承商議何事？」子服等皆諱。操教喚出慶童對證。子服曰：「汝於何處見來？」慶童曰：「你迴避了眾人，在一處畫字，如何賴得。」子服曰：「此賊與國舅侍妾通姦，被責誣主，不足聽也。」操曰：「吉平下毒，非董承所使為誰？」子服等皆言不知。操曰：「今晚自首，尚猶可恕；若待事發，其實難容。」子服等皆言並無此事。操怒，叱左右監下。<br />
　　操次日領千餘人，徑投董承家來探病。承只得出迎。操曰：「緣何夜來不赴宴？」承曰：「微疾未痊，安敢輕出。」操曰：「此是憂國家病耳。」承愕然。操坐定曰：「國舅近知吉平乎？」承曰：「不知。」操冷笑曰：「國舅如何不知？」喚左右：「牽來與國舅起病。」承舉措無地。須臾，二十獄卒推至階下。此三勘吉平，未知如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
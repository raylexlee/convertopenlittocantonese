<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 第十八卷　難張溫秦宓論天</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十八卷</br>　　難張溫秦宓論天</font></h4>
			　　卻說東吳陸遜自退魏兵之後，吳王拜遜為輔國將軍、江陵侯，領荊州牧。自此兵權皆歸於遜。<br />
　　卻說張昭、顧雍啟奏吳王，令改元。權從之，遂改為黃武元年。因魏號黃初，蜀號章武，於二號中各取一字，故號曰黃武。是年，魏主曹丕欲起五路兵擊蜀，遣使入吳。此時吳王正聚文武，忽近臣奏說：「魏遣使至。」權召入，使命陳說：「蜀前使人求救，朕一時不明，故發兵應之；今已大悔，欲起四路兵收川，爾可接應。若得蜀土，各分一半。」<br />
　　權聞言，不能決，乃問於張昭、顧雍等。昭答曰：「今陸伯言極有高見，可請問之。」權即召陸遜至。遜奏曰：「曹丕坐鎮中原，急不可圖；今君不從，必為仇矣。臣料魏、吳，皆無諸葛亮之謀。今且勉強應允，整軍預備，只探聽四路如何。若四路兵勝，川中危急，諸葛亮首尾不能救，主上則發兵以應之，先取成都，深為上策。如四路兵敗，別作商議。」權從之，乃與使命曰：「軍需未辦，擇日起軍。」使拜辭而去。權令人探得西番兵出西平關，見了馬超，不戰自退；南蠻孟獲起兵攻四郡，皆被魏延用疑兵計殺退，回洞去了；上庸孟達兵至半路，忽然染病不能行；曹真兵出陽平關，趙子龍拒住各處險道，果然「一將守關，萬夫莫逾」。曹真屯兵於斜谷道，不能取勝而回。孫權聽畢，乃與文武曰：「陸伯言真神算也。孤若妄動，又結冤於西蜀矣。」<br />
　　忽報西蜀遣鄧芝為使入國。張昭進曰：「此又是諸葛亮退兵之計，故遣鄧芝為說客也。」權曰：「當何以答之？」昭曰：「先於殿前立一大鼎，貯油數百斤，下用炭燒。待其油沸，可選身長面大武士一千人，各執刀在手，從宮門前直擺至殿上，卻喚芝入見。休等此人開言下說詞，責以酈食其說齊故事，效此例以烹之，看其人如何對答。」<br />
　　權從其言，遂立油鼎，命武士以列於左右，各執軍器，召入鄧芝。芝整衣冠而入。行至宮門前，只見兩行武士，威風凜凜，各持鋼刀大斧，長戟短劍，直列至殿上。芝曉其意，並無懼色，昂然而行。至殿前，又見鼎鑊內熱油正沸。左右武士以目視之，芝但微微而笑。近臣引至簾前，鄧芝長揖不拜。權令捲起珠簾，大喝曰：「爾乃何等匹夫！不拜何也？」芝昂然而笑曰：「上國天使，不拜小邦之主。」權大怒曰：「汝不自料，欲掉三寸之舌，效酈生而說齊也。爾便是隨何再出，陸賈重生，亦不能動孤萬分之一也！爾可速入油鼎！」芝大笑曰：「人皆言東吳多賢，誰想懼一儒也！」權轉怒曰：「孤何懼爾一匹夫耶？」芝曰：「既不懼鄧伯苗，何愁來說汝也？」權曰：「爾欲效諸葛亮作說客，來說孤絕魏向蜀，是否？」芝曰：「吾乃蜀中一儒生，特為吳國利害而來。何故陳兵設鼎，以拒一使？見其局量之不容物也！」<br />
　　權被芝一說，叱退左右武士，命上殿賜坐而問曰：「吳、魏之利害，若何？吳、蜀之便益，若何？先生勿惜剖露。」芝曰：「大王欲與蜀和，欲與魏和？」權曰：「孤正欲與蜀主講和，但恐幼主不能以全始終，被魏所欺耳。」芝曰：「大王乃命世之英賢，諸葛亮亦乃當世之豪傑；蜀有山川之險阻，吳有三江之固守：若二國連和，共為唇齒，進則可以兼併天下，退則可以鼎足而立。今大王若委曲稱臣於魏，魏必望其朝覲，求東宮太子以為內侍；若不從時，則奉詔伐之，蜀亦順流而進取。如此，則江南之地，不復有於大王也。若大王以愚言為不然，且細思之。愚將就死於大王之前，以絕說客之名也。」言訖，撩衣下殿，望油鼎中便跳。權急命止之，請入後殿，以上賓待之。權曰：「先生之言，正合孤意。欲與蜀主連和，先生肯主之乎！」芝曰：「今早欲烹小臣，乃大王也；今欲使小臣，亦乃大王也。大王猶自狐疑未定，安能取信於天下乎？」權曰：「今孤心下不明，願先生教之。」<br />
　　於是吳王留鄧芝過了旬日，權集多官問曰：「孤掌江南八十一州，更有荊、楚之地，反不如西蜀偏僻之處也。蜀有鄧芝，不辱其主；吳並無一人入蜀，以達孤意。」眾皆默然。忽一人出班而奏曰：「臣願為使。」眾視之，乃吳郡吳人也，姓張，名溫，字惠恕，見為中郎將。權問之，張溫奏曰：「臣雖不才，願以片言入蜀，共結永遠之好。」權曰：「恐卿到蜀見諸葛亮，不能通孤之微意也。」溫曰：「大王何故自失其志？孔明固當世之人傑，臣亦當世之人傑。聖人云：『舜，人也；我，亦人也。』臣何畏彼哉？大舜尚猶可效，何況今人耳！」權大喜，重賞張溫，同鄧芝入川，來見孔明，共議連和之事。<br />
　　卻說孔明自鄧芝去後，來奏後主曰：「鄧芝去久，必乾成事矣。吳地多賢，定有人來答禮也。陛下當以禮貌敬之，令彼回吳，以通盟好。吳若通和，魏必不敢加兵於蜀矣。吳、魏寧靖，臣當徵南，削平蠻夷之地，然後圖魏。魏滅，則東吳亦不能久存，足可以展故舊之大統也。」後主謝之。<br />
　　忽報東吳遣張溫與鄧芝入川答禮。後主聚文武於丹墀，令鄧芝引張溫入。溫自以為得志，昂然上殿，見後主施禮。後主賜繡墩，坐於殿左，設御宴待之。後主但敬重而已。宴罷，百官送張溫到館舍。次日，孔明設宴相待。張溫心中自以川中無我等之對手，故不懼之。孔明亦甚敬重。酒至半酣，孔明曰：「先君在日，與吳不睦，今已晏駕。主上年幼，深慕吳王，不能見面。望大夫回國時以善言回奏，蜀、吳永遠結好，乃並力破魏，作萬年之計也。」溫見孔明談笑自若，甚有傲忽之意。<br />
　　次日，後主賜金帛與張溫，孔明等各以異錦玩器送之，設宴於城南郵亭之上，多官皆送於此。孔明慇懃勸酒。正飲之間，忽一人乘醉而入。張溫便有怒色，其人昂然長揖，入席就坐。溫不然，乃問孔明：「此何人也？」孔明答曰：「姓秦，名宓，字子敕，見為益州學士也。」溫笑曰：「名稱學士，未知胸中曾學事乎？」宓正色而言曰：「蜀中五尺小童，尚皆就學，何況於我乎！」溫曰：「且說汝何所學？」宓對曰：「上至天文，下至地理，三教九流，諸子百家，無所不通；古今興廢，聖賢經傳，無所不覽。汝問我學，何相藐乎？」溫笑曰：「汝既出大言，吾且問汝天文之事。天有頭乎？」宓對曰：「有頭。」溫曰：「頭在何方？」宓曰：「在西方。《詩》云：『乃眷西顧。』以此推之，頭在西方也。」溫又問：「天有耳乎？」宓答曰：「天處高而聽卑。《詩》云：『鶴鳴九皋，聲聞於天。』無耳何能聽之？」溫又問：「天有足乎？」宓答曰：「有足。《詩》云：『天步艱難。』無足何能步之？」溫又問：「天有姓乎？」宓答曰：「豈得無姓！」溫曰：「何姓？」宓答曰：「姓劉。」溫曰：「何以知之？」宓曰：「天子姓劉，故以知之。」溫又問之：「日生於東乎？」宓對曰：「雖生於東，而沒於西。」此時秦宓語言清朗，答問如流，滿坐皆驚。張溫無語，宓卻問曰：「先生東吳名士，既以天之一事下問，必能明天之理也。昔混沌既分，陰陽剖判，輕清者，上浮而為天；重濁者，下凝而為地。至共工氏戰敗，頭觸不週山，天柱折，地維缺：天傾西北，地陷東南。天既輕清而上浮，又何傾其西北乎？輕清之外，還是何物？願先生教之。」張溫似醉如癡，無言可答，乃避席而謝孔明曰：「不意蜀中多出俊傑。恰聞講論，使僕頓開茅塞也。」孔明恐溫羞愧，故以善言解之曰：「席間問難，皆戲談耳。足下深知安邦定國之道，何在唇齒之戲哉！」溫拜謝。孔明又令鄧芝入吳答禮，就與張溫同行。張、鄧二人拜辭孔明，望東吳而來。<br />
　　卻說吳王見張溫入蜀未還，乃聚文武商議。忽近臣奏曰：「蜀遣鄧芝同張溫入國答禮。」權召入。張溫拜於殿前，備稱後主、孔明之德，願求永結盟好，特教鄧尚書又來答禮。權大喜，乃設宴待之。權問鄧芝曰：「若吳、蜀二國同心滅魏，得天下太半，二主平共分治，豈不樂乎？」芝乃應聲答曰：「『天無二日，民無二王。』如滅魏之後，大王未識天命所歸何人也。但為君者，各修其德；為臣者，各盡其忠。然後戰爭可息。不然，未可以為樂也。」權大笑曰：「君乃誠實之士也。蜀中有如此之人，孤安敢妄侵地土也！願求永結盟好。」權厚贈鄧芝還蜀。自此吳、蜀通和。<br />
　　卻說魏國細作人探知此事，火速報入中原。魏主曹丕聽知，大怒曰：「吳、蜀連和，必有圖中原之心也。不若朕先伐之！」於是大集文武，商議起兵伐吳。未知勝負如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
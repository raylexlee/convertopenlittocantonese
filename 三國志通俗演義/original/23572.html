<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　關雲長水淹七軍</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>關雲長水淹七軍</font></h4>
			　　卻說龐德射中關公左臂，關平救回。德隨後趕來，忽聽得本營鑼聲大震。德恐後軍有失，急勒回馬來。乃是於禁見龐德取勝，恐德成了大功，滅禁威風，卻鳴金收軍。龐德急回營問之，於禁曰：「魏王有戒旨，關公智恿雙全。他雖中將軍一箭，我恐有詐，故鳴金收軍。」德曰：「若不收軍，吾已斬了此人也。」禁曰：「『緊行無好步』，當緩圖之。」德不識於禁之意，懊悔不已，收軍下寨。<br />
　　卻說關公歸寨，拔了箭，幸得射不深，用金瘡藥敷之。關公痛恨龐德，與眾將曰：「誓報一箭之仇！」眾將曰：「未可輕敵，且將息片時。」次日，人報龐德引軍搦戰，關公就要出戰，眾將苦苦勸住。龐德令小軍毀罵。關平全然不理，自把住隘口，多撥人馬當住小路；又傳令：「凡敵軍罵戰，眾將休報知父親。」龐德領兵搦戰十餘日，見無人出迎，請於禁商議。德曰：「眼見此人箭瘡舉發，不能動止；搦戰不出，如何成功？不若統七軍一擁殺入寨中，可解樊城之圍。」禁恐龐德成功，只把魏王戒旨相推，不肯動兵。龐德累要動兵，於禁不允。後移七軍轉過山口，離樊城北十里，依山下寨。禁領兵截斷大路，令德屯兵於谷後，使德不能進兵成功。<br />
　　卻說關平見父箭瘡已合，甚是喜悅。忽聽得於禁移七軍於樊城之北十里下寨，未知其謀，即報與父。關公遂上馬，引十數騎上高阜處望之，見樊城城上旗號不整，軍士慌亂；又見城北十里，山谷之內屯軍；襄江、白河水勢甚急。公看畢地勢，卻喚鄉導官問曰：「樊城北十里山谷，是何地名？」答曰：「罾口川也。」關公大喜曰：「於禁被吾擒矣！」將士問曰：「君侯何以知之？」關公曰：「『魚』入『罾口』，豈得走乎？」諸將未信。公回本寨，時值八月秋天，驟雨數日，公令人預備船筏，收拾水具。關平問曰：「陸地相持，而用水具何也？」公曰：「非汝所知也。兵法雲必勝有五；一曰『度』，二曰『量』，三曰『數』，四曰『稱』，五曰『勝』。『度』者，度地之遠近、險易、廣狹之形，而安營佈陣也；『量』者，酌量彼我之強弱也；『數』者，知用機變之數也；『稱』者，稱較彼我之勝負也；『勝』者，謂知此乃必勝之道也。今於禁率七軍，當屯於廣易之地，而卻聚於罾口川險狹之處。方今秋雨連綿，數日襄江之水必然泛漲，吾已差人堰住各處水口。吾待水發時，乘高就船，放水一淹，則樊城、罾口之兵，皆為魚鱉矣。」關平再拜曰：「父親神機妙算，辱子豈能知也。」<br />
　　卻說魏軍屯於罾口川，連日大雨不止，有督將成何，魏將也，姓成，名何。來見於禁曰：「今大軍屯於川口，地勢甚低，雖有土山，離營稍遠。目今秋雨連綿，軍士艱辛。近有人報說荊州兵移於高阜處，又於漢水口預備船筏；倘江水泛漲，將軍安能逃乎？」禁大喝曰：「匹夫惑吾軍心耶？再有出此言者斬之！」成何羞慚而退，卻來見龐德，具言此事。德曰：「汝所見者，是也。於將軍不肯移兵，吾自移兵屯於他處。」成何曰：「明日可作一區處。」<br />
　　是夜，風雨大作。龐德坐於帳上，只聽得萬馬爭奔，徵鼙震地。德大驚，急出帳上馬看時，四面八方，大水驟至；七軍亂竄，隨波逐浪者不計其數。於禁、龐德與諸將各登小山避水。山腳漂流，莫不喪命，平地水深丈餘。比及平明，關公及眾將皆搖旗鼓噪，乘大舡而來。於禁見四下無路，左右止有五六十人，料不能逃，口稱「願降」。關公令盡去衣甲，拘收入舡，然後來收龐德並董衡、董超、成何。其五百人尚無百十，立在堤上。龐德全無懼怯，奮然前來接戰。關公將船四面圍定，令軍一齊放箭，射死魏兵大半。董衡、董超見勢已危急，乃告龐德曰：「軍士折傷大半，四下無路，不如投降，以免其禍。」龐德大怒曰：「吾受魏王恩厚，豈可屈節於人！」言訖，親斬衡、超，乃厲聲而言曰：「再說降者斬！」即拈弓搭箭，望關公舡上射之，數個軍士中箭而死。自平明戰至日中，勇力倍增。關公催四面急攻，矢石如雨。德令軍士用短兵戰之。德回顧成何曰：「吾聞『將不怯死以苟免，壯士不毀節而求生』。今日乃我死之日也。汝可努力死戰！」成何依令，向前死戰，被關公一箭射落水中。眾軍皆降，止有龐德一人力戰。正遇荊州數百軍，駕小舟近堤來捉龐德。德提短刀，飛身一躍，早上小舡，立殺數人；被降軍五百人皆上舡，忙使短棹，欲奔樊城來。上流頭一將撐一大舡而至，將小舡撞翻，龐德並軍士盡落於水中。舡上那員將跳入水中，生擒龐德上舡。軍士沉水而死。眾視之，擒龐德者，乃關公手將周倉也。倉素知水性，又在荊州住了數年，愈加慣熟；又兼力大，因此擒了龐德。於禁所領七軍，皆死於水中。其會水者亦無去路，其投降者不下萬餘。後史官有詩曰：<br />
　　夜半徵鼙響震天，襄樊平地做深淵。怪風怒撥漢江水，巨浪齊吞罾口川。<br />
　　八月霖霪飛黑雨，七軍偃仰喪黃泉。關公神策誰能及？華夏威名萬古傳。<br />
　　又詩曰：<br />
　　開疆施妙略，決水運良謀。功蓋三分國，英雄敵萬夫。<br />
　　孫權應喪膽，曹操欲遷都。華夏威風震，聲名絕代無。<br />
　　卻說關公將七軍淹死大半，降者萬餘，擒了首將，回到高阜去處，升帳而坐。群刀手押過於禁來。禁拜伏於地，乞哀請命。關公曰：「汝怎敢抗吾？」禁曰：「上命差遣，身不由己。望君侯憐憫，誓以死報。」公綽髯笑曰：「吾殺汝，猶狗彘耳，枉污刀斧也！」令人解赴荊州大牢內監候：「待吾回，別作區處。」發落去訖。於禁後來轉在東吳。吳還魏，魏文帝將於禁一事繪於魏武帝廟內，卻令禁往拜之。禁見壁上畫關公坐於帳上，禁拜伏於地，龐德立而不跪。禁大慚，因此服毒而死。於禁後來賺在東吳。吳還魏，魏文帝將於禁一事繪於魏武帝廟內，卻令禁往拜之。禁見壁上畫關公坐於帳上，禁拜伏於地，龐德立而不跪。禁大慚，因此服毒而死。關公又令押過龐德來。龐德睜眉怒目，立而不跪。關公曰：「汝兄見在漢中，故主馬超亦事吾兄為將。吾欲招汝為將佐，何不早降，卻被吾擒之？」德大罵曰：「豎子！何謂降也？吾魏王有帶甲百萬，威震天下。劉備乃庸才耳，吾豈肯降汝！寧死於刀下，安降無名之將耶！」罵不絕口。公大怒，喝令刀斧手推出斬之。德舒頸受刑。公憐而葬之。有詩贊曰：<br />
　　威武不能屈，節操不能改。生當立金鑾，死尚披鐵鎧。<br />
　　烈烈大丈夫，垂名昭千載。南安龐令明，日月競光彩。<br />
　　卻說樊城周圍，白浪滔天，水勢益盛，城垣漸漸浸塌，男女擔土搬磚，填塞不住。曹仁諸將，無不喪膽，慌忙來告曹仁曰：「今日之危，非力可及。趁著關公軍圍未合，可乘舟夜走。雖然失城，尚可全身。」仁從其言，欲備舡只要走。一人慌來諫曰：「不可！不可！」眾視之，乃山陽昌邑人也，姓滿，名寵，字伯寧。仁曰：「城將破矣，安能久守乎？」寵曰：「山水驟至，豈有長存？不旬日自退矣。關公雖來攻城，已譴別將在郟下今河南郟縣是也。自許以南，百姓擾擾。關公所以不敢輕進，乃慮吾軍襲其後也。今若棄城而去，黃河以南，非國家之有矣。願將軍耐守此城，以為國家之保障。」仁拱手稱謝曰：「非伯寧之教，則誤大事也。」遂騎白馬上城，聚眾將而發誓曰：「吾受國家厚恩，委守此城，但有言棄城而去者，白馬為例！」言訖，斬白馬於水中。諸將皆曰：「願以死據守！」仁大喜，就城上設弓弩數百，軍士晝夜防護，不敢怠意。老幼居民，擔土石填塞城垣。旬日之內，水勢果退。<br />
　　關公自擒於禁等，威震天下，無不驚駭。忽子關興前來寨內省親。公就令興齎諸官立功文書，赴成都去見漢中王，各求升遷。興拜辭了父親，徑投成都去訖。<br />
　　卻說關公分兵一半，直抵郟下。公自領兵四面攻打樊城。當日關公自到北門，立馬揚鞭，指而問曰：「汝等鼠輩，不來早降，更待何時？如打破城池，寸草不留！」正言間，曹仁在敵樓上，見關公在麾蓋之下，身上止披掩心甲，斜袒綠袍，旁若無人，欲催士卒打城。仁急招五百弓弩手，望麾蓋一齊射之。公急勒回馬時，右臂上中一弩箭，翻身落馬。未知性命如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　死諸葛走活仲達</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>死諸葛走活仲達</font></h4>
			　　卻說司馬懿知孔明身死，急起大兵追之。方出寨門，忽然自省，乃與二子曰：「孔明善會六丁六甲遁法，今見吾久不出戰，故以此術詐死，誘我追之。今若追趕，必中計矣！」因此復回，遂令夏侯霸暗引輕騎，望五丈原山僻哨探消息去了。<br />
　　卻說魏延在本寨，夜作一夢，夢見頭上生二角，醒來甚疑，坐而待旦。忽報行軍司馬趙直到，延請入問之曰：「久知足下深明《易》理，吾夜夢頭生二角，煩足下決其吉凶也。」直答曰：「此乃大吉之兆也。麒麟頭上有角，蒼龍頭上有角，乃變化升騰之象也。將軍所到之處，不戰而獲全攻也。」延大喜曰：「如應公言，當有重謝。」趙直辭延出寨，行不十里，正遇尚書費褘。褘問之。直告曰：「適到魏延營中，延夢頭生二角，令我圓之。本非吉兆，但恐見怪，故以麒麟蒼龍之事而解也。」褘曰：「公何以知之？」直曰：「『角』之一字，『刀』下『用』也。今頭上用『刀』，其凶甚矣！」褘曰：「君勿洩漏，惟你我知之。」直別去。褘到魏延寨中，令左右退去，乃告曰：「昨夜三更，丞相辭世去了。臨亡時，再三叮嚀傳示，令將軍斷後，以當司馬懿，緩緩而退，不可發喪。兵符在此，可起兵也。」延曰：「何人理丞相之大事耶？」褘曰：「丞相一切事務，盡托與楊儀；用兵秘法口訣，皆授與姜維。此兵符乃楊儀之令也。」延大怒曰：「丞相雖亡，吾今現在。楊儀乃府下之人，焉能任此大事？只可扶柩入川，擇地遷葬。吾自率大兵攻之，必要成功。豈可因丞相一人，而廢國家大事？」褘曰：「丞相遺令教且暫退，不可洩漏。將軍何故欲自戰也？」延愈加大怒曰：「丞相當時若聽吾計，取長安久矣！向者楊儀欲燒吾於葫蘆谷內，幸得天佑，降下大雨，因此火滅，方保全生，至今尚未雪恨。吾今官任前軍徵西大將軍、南鄭侯，安肯與長史楊儀斷後耶！」褘曰：「將軍之言是也。楊儀只是一長史而已，如何總制我等？寧死不受辱矣！」延曰：「公可助吾。吾自教諸寨不動，以圖進取。」褘曰：「願從公之命。」延曰：「公若果有此心，當同僉盟狀。」褘欣然押寫訖。延設席相待。褘曰：「雖然如此，不可輕動，令敵人之恥笑也。待吾自見楊儀，以利害說之，令彼退與兵權，只扶柩入川。儀乃文字之人，必然從矣。」延聽其言。<br />
　　褘遂辭了魏延，上馬徑到大寨，見楊儀細言其事。儀曰：「無事。丞相臨亡之時，吩咐曰：『魏延勇烈，敵人皆懼，因此不忍害之。』吾教他斷後，本知不服，故以兵符探其心。今果應丞相之言。當令姜伯約斷後，按丞相法度而行，緩緩而退。」於是姜維斷後，楊儀領兵扶柩先行二人掌管內外之事。<br />
　　卻說魏延見費褘去久不來，心中疑惑，乃喚馬岱商議。岱曰：「某見費褘出的轅門外，縱馬加鞭而去。其人之言必是詐也。」延久令馬岱引十餘騎去探消息，回報曰：「後軍乃是姜維總督，前軍太半已退入谷中去了。」延大怒曰：「豎儒安敢戲吾耶！吾必殺之！」即拔寨引兵盡望南行。<br />
　　卻說夏侯霸引兵到五丈原看時，不見一人，遂回報司馬懿。懿問虛實，霸曰：「川兵車仗盡已去了。只有姜維斷後。魏延寨中並無一人，遠遠望見投山僻小路去了。其餘諸寨人馬盡皆退去。」懿聽畢，跌足曰：「孔明死矣！可火急調兵追趕！」諸將問曰：「都督何以知之？」懿曰：「五臟皆損，豈能生乎？」遂起兵引二子趕來。夏侯霸曰：「都督不可輕追。當令偏將掩殺可也。」懿曰：「他人不知法則。」遂自引兵一齊殺奔五丈原來。魏兵鼓噪搖旗，殺入寨時，果無一人。懿回顧二子曰：「汝急催後軍趕來，吾自引兵前進。」司馬師、司馬昭在後催督大兵；懿自引兵追到山腳下，見川兵不遠，乃奮力趕來。忽然山後一聲炮響，鼓角喧天，喊聲震地。懿大驚失色，只見蜀兵旗號皆返，樹林中影影飄出中軍大旗，上書一行大字，題曰「大漢丞相諸葛武侯」。懿定睛看時，見中央數十員上將，擁出一輛四輪車來，車上端坐孔明，綸巾羽扇，鶴氅皂縧。車前一將，全副披掛，勒馬挺槍，大叫曰：「反賊司馬懿！早早受降！丞相在此！」懿視之，乃天水人也，姓姜，名維，字伯約。懿大驚曰：「孔明尚在！吾輕入重地，中其計矣！」回馬便走。魏兵魂飛魄散，棄甲拋戈，丟盔撇戟，各逃性命，你我不能相顧，互相踐踏，死者無數。司馬懿縱馬奔走五十餘里，背後兩員將趕上，扯住馬嚼環而言曰：「都督勿驚。蜀兵去遠了！」懿喘息半晌，神色方定，視之，乃夏侯霸、夏侯惠也。二將曰：「川兵退去，必留斷後兵也，可再起兵追之。」懿不敢絕，乃徐徐按轡，與霸、惠二人尋小路，遂引敗兵而歸本寨。<br />
　　懿令眾將各引兵四散哨探。鄉民奔告曰：「蜀兵退入谷中之時，哀聲震地，軍中揚起白旗喪旛，孔明果然死矣！止留姜維斷後，只有一千兵。」來報與司馬懿，懿曰：「鼓聲大震，何意也？」鄉民曰：「乃是蜀兵返旗擂鼓而退。車上孔明乃木雕者。」懿歎曰：「吾能料其生，不能料其死也！」因此蜀中人諺曰：「死諸葛走生仲達。」後人有詩曰：<br />
　　高壘深溝可料生，不能料死勒追兵。返旗鳴鼓先奔走，司馬應知諸葛能。<br />
　　又詩曰：<br />
　　長星半夜落天樞，奔走還疑亮未殂。關外至今人冷笑，不知司馬愧何如？<br />
　　卻說司馬懿問了的實，遂又令眾將引兵在前追趕，懿隨後而來。趕到伏兵之所，見樹林中虛設孔明旗號，懿安心追之。趕到赤岸坡，懿見蜀兵去遠，乃與眾將曰：「今蜀兵遠去，追之何益？不如回師。」眾將曰：「倘蜀兵復來，如之奈何？」懿曰：「今孔明已亡，再無人敢領此職，我等皆高枕無憂矣！」遂班師而回。一路上見孔明安營下寨之所，前後左右，整整有條，懿歎曰：「此天下奇才也！」眾將觀之，無不駭然。後人又詩曰：<br />
　　長蛇盤曲轉山排，萬疊屯雲次第開。諸葛軍營藏造化，故令司馬歎奇才。<br />
　　於是司馬懿兵回長安，分調眾將各守隘口，懿自回洛陽面君去了。<br />
　　卻說姜維排成長蛇陣，緩緩退入棧閣道口，又人報說：「司馬懿追至赤岸坡回去了。」因此楊儀更衣，發喪舉哀，哭聲震天。川兵皆撞跌而哭，太半不食，死者無數。楊儀遂令隨處葬埋。後人又詩云：<br />
　　武侯魂已昇天去，軍士號啕血淚流。因念從前恩德重，甘心不食喪荒丘！<br />
　　卻說蜀兵前隊正回到棧閣口邊，忽見前面火光沖天，喊聲震地，伏兵攔路。眾將驚曰：「誰想此處又伏兵耶？焉能去之！」即來報知楊儀。未知如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
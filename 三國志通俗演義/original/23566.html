<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　趙子龍漢水大戰</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>趙子龍漢水大戰</font></h4>
			　　卻說趙雲攔住張郃，大殺一陣，進退無門，引敗軍奪路望定軍山而走。郃見前面一枝兵來迎，乃都尉杜襲也。兩軍並合，襲曰：「今定軍山被劉封、孟達奪了。」郃聞知大驚，遂引敗兵來到漢水紮營。二將合兵一處，杜襲曰：「將軍且暫管夏妙才都督印信，以安軍心。」令人飛報魏王。操聞淵死，放聲大哭，方悟管輅之所言。輅言「三八縱橫」，乃建安二十四年也；「黃豬遇虎」者，乃歲在已亥正月也；「定軍之南」者；乃定軍山之南山也；「傷折一股」者；乃淵與操兄弟之親情也。操令人尋管輅時，不知何處去了。操深恨黃忠，遂親統大軍，來定軍山與夏侯淵報仇，令徐晃作先鋒。行到漢水，張郃、杜襲接著曹操。二將奏曰：「今定軍山已失，某等恐失其利，將米倉山糧草移於北山寨中屯積，然後進兵。」魏王依允。<br />
　　卻說黃忠將夏侯淵首級，來葭萌關上見玄德獻功。玄德大喜，加為徵西大將軍，設宴慶賀。忽牙將張著來報說：「曹操自領大軍二十萬，來與夏侯淵報仇。目今張郃在米倉山搬運糧草，移於漢水北山腳下。」孔明曰：「今操引大兵至此，恐糧草不敷，故勒兵不進；若得一人，深入其境，一面燒其糧草，一面奪其輜重，先滅操之銳氣，此為上計也。」黃忠曰：「老夫願當此任。」孔明曰：「今曹操舉二十萬之眾至此，必有大將，非比夏侯淵、張郃之兵也。」玄德曰：「夏侯淵雖是總帥，乃一勇夫耳，安及張郃？若斬得張郃，勝斬夏侯淵之十倍也。」忠奮然又曰：「吾願往斬之。」孔明曰：「你可與趙子龍同領一枝兵去。凡事計議而行，看誰立功。」忠應允便行。孔明就令張著為副將。雲與忠曰：「今操引二十萬之眾，分屯十數營，今將軍在主公前要去奪糧，非小可之事。將軍當用何策？」忠曰：「看我先去如何？」雲曰：「我等先去。」忠曰：「我是主將，你是副將，如何爭先？」雲曰：「我與你都一般與主公出力，何必計較？我二人拈鬮，拈著的先去。」忠依允。當時黃忠拈著先去。雲曰：「既然將軍先去，某何不相助？可約定時刻，如將軍依時而還，某按兵不動；若將軍不應時而還，某即破陣救助。」忠曰：「子龍之言是也。」二人約定，各回營中。子龍與部將張翼曰：「今黃漢升約定明日去奪糧草，若午時不回，我去救應。吾營前臨漢水，地勢危險。我若去時，汝可謹守寨棚，不可輕動。」張翼聲諾。<br />
　　卻說黃忠回到營中，與副將張著曰：「我斬了夏侯淵，張郃喪膽。吾今日領命去劫糧草，只留五百軍守營，你可助吾。今夜三更，盡皆飽食；四更離營，殺到北山腳下，先捉張郃，後劫糧草。」張著依令。當夜黃忠領人馬在前，張著在後，偷過漢水，只到北山之下，東方日出，見糧積如山，軍士看守。曹軍見蜀兵到，盡棄而走。黃忠教馬軍一齊下馬，取柴堆於米糧之上。乾柴堆畢，正欲放火，張郃兵到，與忠混戰一處。操聞知，遂令徐晃接應。晃領兵前進，將忠困於垓心。張著引三百軍走脫，正要回寨，忽一枝兵撞出，攔住去路，為首大將乃是文聘；後面曹兵又至，把張著圍住。<br />
　　卻說趙雲見忠不回，急忙披掛上馬，引三千馬步兵來與黃忠接應。雲與張翼曰：「日已平西，黃漢升危矣。汝可堅守營寨，兩壁廂多設弓弩，以為準備。」翼連聲應諾。子龍挺槍驟馬，直殺將來。迎頭一將攔路，乃文聘手下將慕容烈，拍馬舞刀，來迎子龍。子龍手起一槍，刺於馬下。曹兵敗走。子龍直殺入重圍，又一枝兵截住，為首乃牙將焦炳，使三尖刀一口。子龍喝問曰：「蜀兵何在？」炳曰：「已殺盡矣！」子龍大怒，驟馬一槍，刺焦炳於馬下。殺散餘兵，直至北山之下，見張郃、徐晃兩人圍住黃忠，軍士被困多時。子龍大喊一聲，挺槍驟馬，殺入重圍，左衝右突，如入無人之境。那槍渾身上下，若舞梨花；偏體紛紛，如飄瑞雪。張郃、徐晃心驚膽戰，不敢迎戰。子龍救出黃忠，且戰且走，所到之處，無人敢阻。操驚，問眾將曰：「此將何人也？」有識者告曰：「此乃常山趙子龍也。」操曰：「昔日當陽長阪英雄尚在！」急傳令曰：「所到之處，不許輕敵。」因此，曹兵只看山上招旗之處，指東圍東，指西圍西。子龍救了黃忠，引三千軍，殺透重圍。數內有一人指之曰：「東南上圍的必是副將張著。」子龍不回本營，遂望東南殺來。所到之處，但見「常山趙雲」四字旗號，曾在當陽長阪知其勇者，互相傳說，盡皆逃竄。子龍又救張著。<br />
　　曹操見子龍東衝西突，所到之處，無敢迎敵，救了黃忠、張著，奮然恨怒，自招呼左右將士，來趕子龍。子龍已殺回本寨。部將張翼接著，望見後面塵起，知是曹兵追來，即與子龍曰：「追兵漸近，可令軍閉上寨門，上敵樓防護。」子龍喝令：「休閉寨門！汝豈不知吾昔日當陽長阪，單槍匹馬，殺曹兵八十三萬，如覷草芥！吾今有軍有將，何以懼哉！」遂撥弓弩手於寨外壕中埋伏，將營內旗槍盡皆倒偃，金鼓不鳴。子龍匹馬單槍，立於營門之外。<br />
　　卻說張郃、徐晃領兵追至蜀寨，天色黃昏，見寨中偃旗息鼓，又見趙雲匹馬單槍，立於營外，寨門大開。二將不敢前進。正疑之間，忽魏王到，見軍不動，急教催督向前。眾軍聽令，大喊一聲，殺奔營前，見子龍全然不動，曹兵翻身就回。子龍把槍一招，壕中弓弩齊發。比時天色昏黑，又不知蜀兵多少，操先撥回馬走。只聽得後面喊聲大震，鼓角齊鳴，蜀兵趕來。曹兵自相踐踏，擁到漢水河邊，落水死者不知其數。子龍、黃忠、張著各引兵一枝，追殺甚急。操正奔走之間，忽劉封、孟達率二枝兵，從米倉山殺來，放火燒糧草。操棄了北山糧草，忙回南鄭。徐晃、張郃紮腳不住，亦棄本寨而走。子龍先占了曹寨，黃忠奪了糧草，漢水所得軍器無數，差人去報玄德。玄德遂同孔明前來戰場觀之。至漢水，憑高而望，乃問於雲之部將曰：「子龍於此地如何廝殺？」其將答曰：「曹兵二十萬，漫山蔽野殺來。子龍引三千兵直殺透重圍，救出黃忠並三千人馬；左衝右突，往來廝殺，曹兵散而複合者數次。子龍又殺入重圍，救出副將張著並三百騎，不曾折了一人。回至漢水，匹馬單槍，立於營外。操親驅兵殺至營前，被子龍招弓弩射之。曹兵敗走，淹死於漢水者萬餘人。因此全獲奇功。」玄德大喜，看了山前山後險峻之路，忻然與孔明曰：「趙子龍渾身都是膽也！」後有詩曰：<br />
　　昔日戰長阪，威風猶未減。突陣顯英雄，破圍施勇敢。<br />
　　鬼哭與神號，天愁並地慘。常子趙子龍，一身都是膽！<br />
　　又詩曰：<br />
　　鋼槍匹馬冠三軍，前後無雙勇絕倫。昔日當陽今漢水，子龍端的膽包身！<br />
　　又詩曰：<br />
　　長阪坡前血戰時，皆言人馬似龍飛。今觀漢水全無敵，方表將軍有虎威。<br />
　　卻說玄德聽得如此，心中大喜，說與眾將，就號子龍為「虎威將軍」，大勞將士。歡宴至晚，忽人來報曰：「曹操復遣大將從斜谷小路而進，來取漢水。」玄德笑曰：「操此來無能為也。我料必得漢水矣！」乃率兵於漢水之西，以候曹兵。<br />
　　且說曹操令徐晃為先鋒，再來與蜀兵決戰。忽帳前一人出曰：「某深知西蜀地利，願助徐將軍同去破敵。「操視之，乃巴西岩渠人，姓王，名平，字子均，見充牙門將軍。操大喜，遂教王平為副先鋒，相助徐晃。操屯軍於定軍山之北。徐晃、王平引軍至漢水，晃令前軍渡水列陣。平曰：「軍若渡水，倘要急退，如之奈何？」晃曰：「昔日韓信用兵，背水為陣，此按孫子兵法『至之死地而後生』。」平曰：「不然。昔者韓信料陳餘無謀而用此計，今將軍能料趙雲、黃忠之意否？」晃曰：「汝可引步軍拒敵，看我引馬軍破之。」遂令搭起浮橋，隨即過河來戰蜀兵。未知勝負如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
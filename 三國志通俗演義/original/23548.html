<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　黃忠魏延大爭功</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>黃忠魏延大爭功</font></h4>
			　　四將領兵之次，劉璝曰：「吾聞錦屏山中有一異人，道號『紫虛上人』，知人生死貴賤。吾輩今日出師，可令軍馬先行，正在當路，吾等可往問之。」張任曰：「大丈夫行兵拒敵，豈可問於山野之人乎？」璝曰：「不然。聖人有雲：『禍福將至，善必先知之，不善必先知之。』吾等問於高明之人，當趨吉而避凶。」於是四人引五六十騎至山下，信步行至山上，問於樵夫。樵夫遂指高山絕頂處便是。四人至庵前，見一道童出迎。問了姓名，引入庵中，正見紫虛上人坐於蒲墩之上。四人下拜，求問前程之事。紫虛上人曰：「貧道乃是山野廢人，豈知休咎乎？」劉璝再三拜問，紫虛遂命道童取紙筆，寫了八句言語與劉璝收去。其文曰：<br />
　　左龍右鳳，飛入西川。雛鳳墮地，臥龍昇天。<br />
　　一得一失，天數如然。宜歸正道，勿喪九泉。<br />
　　劉璝又問曰：「吾四人氣數如何？」紫虛上人曰：「定業難逃矣，何必再問！」璝又請問時，眉垂目合，已無了氣。四人下山。劉璝曰：「仙人之言，不可不信。」張任曰：「此狂士也，聽之何益。」遂上馬前行，至於雒縣，分調人馬守把各處隘口。劉璝曰：「雒城乃成都之保障，失此則成都難保。吾四人公道商議，著二人守城，二人當去雒縣前面依山傍險，紮下二個寨子，勿使敵兵臨城。」泠苞、鄧賢曰：「某願往助之。」劉璝大喜，設宴相待，分兵二萬與泠、鄧二人，離城六十里下寨。劉璝、張任守護雒城。<br />
　　卻說劉玄德已得涪城，與龐統商議進取雒城。有人來報劉璋撥四將前來，即目有泠苞、鄧賢二萬軍，離城六十里紮下兩個大寨。玄德聚眾將問曰：「誰敢建頭功去取雒縣二將寨柵？」老將黃忠應聲而出曰：「老夫願往。」玄德曰：「老將軍親率本部人馬，如取得營寨，必當重賞。」黃忠大喜，謝了要行。帳下一人出曰：「老將軍年紀高大，如何去得？小將願往。」玄德視之，乃是魏延。黃忠曰：「我已領了將令，你如何敢攙越？」魏延曰：「老不以筋力為能。吾聞泠苞、鄧賢，蜀中名將，血氣方剛。恐老將近他不得，誤了主公大事，因此相替，本是好意。」黃忠大怒，叱魏延曰：「汝說吾老，敢與我比試武藝麼？」魏延曰：「就主公之前，當面比試。贏的便去。」黃忠趨步下階，便叫小校：「將刀來！」玄德急止之曰：「不可。吾今提兵取川，全仗汝二人之力。今『兩虎共鬥，必有一傷』。須誤了我大事。吾與你二人勸解休爭。」龐統曰：「汝二人不必相爭。即目泠苞、鄧賢下兩個營寨。今汝二人，自領本部軍各打一寨。如先獲得將者，便為頭功。」黃忠、魏延各領命去了。龐統曰：「此二人去，恐於路上相爭，主公可自引軍為後應。」玄德留龐統守城，帶劉封、關平五千軍隨後起程。<br />
　　先說黃忠傳令來日四更造飯，五更結束，平明進兵，取左邊山路而進。卻說魏延歸寨中，暗使人探知黃忠甚時起兵。探事人回報來日四更造飯，五更起兵。魏延暗喜，吩咐眾軍士二更吃飯，三更起兵，平明要到鄧賢寨邊。原來兩個分定，黃忠打泠苞寨，魏延打鄧賢寨。黃忠、魏延寨都在涪城外屯駐，相隔六七里遠，因此不聽得。當夜，魏延教軍士都飽餐了一頓，馬摘鈴，人銜枚，卷旗束甲，暗地去劫寨。三更前後，離寨前進。到半路，魏延馬上尋思：「只去打鄧賢寨，不顯能處；不如先去打泠苞寨，卻將得勝兵打鄧賢寨，兩邊功勞都是我的。」就馬上傳令，教軍士都投左邊山路裡去。天色平明，離泠苞寨不遠，教軍士少歇，排搠金鼓旗旛、槍刀器械。<br />
　　伏路小軍飛報入寨，泠苞寨中已有準備了，等候多時，一聲炮響，三軍上馬，殺將出來。魏延縱馬提刀去迎泠苞。二將交馬，戰到三十合，川兵分兩路來襲漢軍後面。漢軍半夜走的力乏，抵當不住，退後便走。魏延聽得背後陣腳亂，撇了泠苞，撥回馬走。漢軍大敗，川兵隨後趕上。走不得五里，山背後鼓聲震地，鄧賢引一彪軍從山谷裡截出來。兩員川將背後大叫：「魏延快下馬受降！」正走，馬忽失前蹄，雙足跪地，翻身將魏延掀將下來。鄧賢馬先奔到，挺槍來刺魏延。槍未到處，弓弦響，鄧賢倒撞下馬。後面泠苞來救，一員大將從山坡上跳下馬，厲聲大叫：「老將黃忠在此！」舞刀直取泠苞。泠苞抵敵不住，望後便走。黃忠乘勢追趕，川兵大亂。<br />
　　黃忠一枝軍救了魏延，殺了鄧賢，直趕到寨前。泠苞回馬與黃忠又戰。不到十餘合，後面軍馬擁將上來，泠苞不入寨，棄了左寨，卻引敗軍來投右寨。見營中旗幟全別，泠苞大驚，兜住馬，回頭看時，當頭一員大將，金甲錦袍，乃是劉玄德。左邊劉封，右邊關平。三路背後接應，乘勢奪了鄧賢寨子。泠苞兩頭無路，取山僻小徑，要回雒城。行不到十里，兩邊路狹，伏兵俱起，搭鉤齊舉，把泠苞活捉了。原來卻是魏延自知其犯罪，無可解釋，收拾後軍，令蜀兵引路，伏在這裡，等個正著，用索縛了泠苞，解投玄德寨來。<br />
　　卻說玄德立起免死旗，但川兵倒戈卸甲者，並不許殺害，如傷者償命。其降兵盡拜於地。玄德曰：「汝川中皆有父母妻子所牽，願降者充作軍數，不願降者放回。」於是歡聲動地，感恩非淺。於是黃忠安下寨腳，徑來見玄德，說魏延亂了軍法，可斬之。玄德教喚魏延，魏延解泠苞至面前。玄德曰：「雖然有罪，此功可贖。」令魏延謝黃忠救命之恩，今後毋得相爭。魏延頓首伏罪。玄德重賞黃忠，仍囑付曰：「在意乾功。收了成都，定擬名爵。」押過泠苞來到帳下，玄德教去其縛，賜酒來壓驚，問曰：「汝肯降否？」泠苞曰：「既蒙免死，如何不降。劉璝、張任與某為生死之交，如蒙放免，前去招安來降，就獻雒城。」玄德大喜，便賜衣服鞍馬以送之。魏延曰：「此人不可放免。若脫身一去，不復來矣。」玄德曰：「吾以仁義相待，如其不來，是彼之心不實也。不必計較。」<br />
　　泠苞得回雒城，見劉璝、張任，不說捉去放回，只說：「被我殺了十餘人，奪得馬匹逃回。」劉璝慌差人往成都求救。劉璋聽知折了鄧賢，心中大驚，慌忙聚眾商議。忽一人進曰：「兒願領兵前去守把雒城。」乃劉璋之子劉循也。璋曰：「既吾兒肯去，誰肯相輔？」親屬將軍吳懿出曰：「某願往。」懿之妹，嫁劉璋之兄劉瑁。瑁死。其妹尚在。劉璋曰：「得尊舅去最好。誰可為副將？」吳懿保吳蘭、雷銅二人為副將，點二萬軍馬，來到雒城。劉璝、張任接著，說失了前寨，折了鄧賢。吳懿曰：「兵臨城下，難以拒敵，汝等有何高見？」泠苞曰：「此間一帶正靠涪江，江水太急；前面寨佔山腳，其形最低。可先乞五千軍，各帶鍬鋤，當夜潛去決涪江之水，可盡淹死劉備之兵也。」吳懿曰：「須著便行，勿令知覺。」遣吳蘭、雷銅引兵接應。泠苞約會定，去辦決江器械。<br />
　　卻說玄德令黃忠、魏延各守一寨，自回涪城，與軍師龐統商議。細作報說：「東吳孫權遣人勾結東川張魯，將欲來攻葭萌關。」玄德驚曰：「若葭萌有失，截斷後路，吾進退不得，當如之何？」龐統喚孟達曰：「汝蜀中人多知地理，卻去守葭萌關，如何？」達曰：「某保一人，廣通《漢書》，深知民心，某與同守關，萬無一失。」玄德問：「何人？」達曰：「在荊州曾跟劉表為中郎將。南郡枝江人，姓霍，名峻，字仲邈。」玄德大喜，遂即時遣孟達、霍峻守葭萌關去了。<br />
　　龐統退歸館舍，門吏忽報：「有客特來相訪。」統出迎接，見其人身長八尺，形貌甚偉，頭髮截短，披於頸上，衣服不甚整齊。統問曰：「先生何人也？」其人不答，徑上統正面床上仰臥不應。統甚疑之，乃再三請問。其人曰：「汝等罷了賓客，當與汝說知天下大事。」統聞之，慌進酒食。其人起而便食，並無謙遜，飲食甚多，食罷又睡。統疑惑不定，使人請法正視之，恐是細作。法正慌忙到來。統出迎接法正，曰：「有一人如此如此。」法正曰：「莫非永年乎？」升階視之。其人一躍而起，曰：「孝直別來無恙？」斯人畢竟是誰，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
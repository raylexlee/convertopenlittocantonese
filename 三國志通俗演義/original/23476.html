<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　關雲長封金掛印</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>關雲長封金掛印</font></h4>
			　　卻說關公於燈下看時，認的一人，乃孫乾也。關公叱退左右，問乾曰：「公自潰散之後，一向蹤跡不聞，玄德兄今在何處？」乾曰：「某在徐州逃難，飄泊汝南，幸得劉辟收留。近聞玄德公在袁紹處，欲往投之，未得其便。今劉辟、龔都皆來歸順玄德，助袁破曹，故攻掠太急。今天幸得將軍到此，劉、龔特令小軍引路，教某來報將軍。來日虛敗一陣。特報將軍，望將軍早引二夫人與玄德相見，卻請來汝南，又作遠圖。彼劉、龔之順玄德，實有望於將軍也。」公曰：「既兄在袁紹處，吾必星夜而往。但恨吾斬紹二將，恐今事變矣。」乾曰：「某亦先往，探其虛實，再來報將軍。」公曰：「吾見兄長一面，雖萬死不辭。今回許昌，便辭曹公矣。」當夜送乾去了。於禁、樂進又不敢問。<br />
　　次日，關公兵出，龔都亦出陣前。公曰：「汝等何故背反朝廷？」都曰：「汝乃背主之人，何敢責人耶？」公曰：「我何背主？」都曰：「劉玄德見在袁本初處，汝卻從曹操，何也？」公曰：「亂道！」拍馬舞刀向前。龔都當不住便走，公趕來。都回身告關公：「故主之恩，不可忘也。與玄德速至，吾願讓汝南。」公會其意，招軍掩殺。劉、龔二人佯輸詐敗，四散去了。<br />
　　雲長奪得州縣，安民已定，班師回許昌。操自出廓迎接，賞勞軍士。<br />
　　宴罷，公遂回家參拜二嫂於內門之外。甘夫人曰：「叔叔兩番出軍，可知皇叔音信否？」公答曰：「未也」。關公退，二夫人於簾內痛哭甚切。糜夫人曰：「想皇叔休矣！二叔恐我姊妹煩惱，故隱而不言。」正哭之間，有一個隨行老軍，聽得哭聲不絕，於內門外曰：「夫人休哭，主人見在河北袁紹處。」二夫人問曰：「汝何以知之？」老軍曰：「跟將軍出征，有人在陣上說來。」夫人急召雲長，責之曰：「皇叔未嘗負汝，你今受曹恩養，忘舊日之義，不以實情告我，使我姊妹憂愁身死。叔要自享榮貴，就借寶劍斬我姊妹之首，以絕汝之疑礙。叔無相瞞也！」雲長頓首流淚，告曰：「兄今委實在河北。未敢教嫂嫂知者，恐內走泄也。事須緩圖，不可以速。」甘夫人曰：「叔宜上緊，不可緩之。」公退，尋思去計，坐立不安。<br />
　　原來於禁己知劉備在於河北，操令張遼來探關公意。關公正悶坐中，張遼入賀曰：「聞兄在陣上，知玄德音信，特來賀喜。」公曰：「故主未見，何喜之有？」遼曰：「公看《春秋》管、鮑之義，可得聞乎？」公曰：「管仲常言：『吾三戰三退，鮑叔不以我為懦，知我有老母也。吾常三仕三見逐，鮑叔不以我為不肖，知我不遇時也。吾常與鮑叔談論，身極困乏，鮑叔不以我為愚，知時有利不利也。吾常與鮑叔賈音古分利多，鮑叔不以我為貧，知我貧也。生我者父母，知我者鮑叔。』此則是管、鮑相知之交也。」遼曰：「兄與玄德交，何如？」公曰；「吾與玄德公結生死之交耳，生則同生，死則同死，非管、鮑之可比也。」遼曰：「吾與兄交何如？」關公曰：「吾與你邂逅相交，若遇吉凶，則相救；若逢患難，則相扶；有不可救，則止。豈比吾與玄德生死之交也？」遼曰：「玄德向日在小沛失利，緣何公不死戰以保之？」公曰：「吾那時未知是實。若玄德死，吾豈獨生乎？」遼曰：「今玄德在河北，兄往從之否？」公曰：「昔日之言，安肯負也！文遠須達其意，然後某親稟丞相。」後人有詩曰：<br />
　　月缺不改光，劍折不改鋼。月缺魄易滿，劍折復鑄良。<br />
　　勢利壓山嶽，難屈志士腸。男兒有死節，可殺不可量！<br />
　　張遼辭關公回，遂將公言盡白曹操。操曰：「吾自有計留之。」<br />
　　卻說關公正尋思之間，忽報有故人相訪。及至請入，關公不識其人，乃問之曰：「公何人也？」答曰：「某乃袁紹手下，南陽陳震也。」公大驚，急退左右，問之曰：「先生此來，必有所為。」震出書一緘，遞與關公。公舉目視之，乃玄德書也。公拆開，其書曰：<br />
　　備嘗謂古之人，恐獨身不能行其道，故結天下之士，以友輔仁。得其友，則益；失其友，則損。備與足下，自桃園共結刎頸之交，雖不同生，誓以同死。今何中道割恩斷義？君必欲取功名、圖富貴，願獻備級以成全功。書不盡言，死待來命。<br />
　　關公看書畢，哭而言曰：「某非不欲尋兄，奈不知其所也。吾安肯事曹公而圖富貴乎？」震曰：「玄德望公，淚不曾乾。公既仗義，何不速歸乎？」關公曰：「人生於天地之間，無終始者，非君子也。吾昔日曾對曹公言及此事，曹公已從之。吾已立功三件報其恩。吾來時明白，去不可不明白。吾作書煩公先達知兄長，待辭了曹公，奉嫂嫂回見。」震曰：「倘曹公不放將軍，當如何哉？」公曰：「吾寧死，豈肯久留於此乎！「震曰：「公速作回書，某星夜持去，免致玄德之望也。」關公逐寫書，答雲：<br />
　　某竊聞義不負心，忠不顧死，是大丈夫之志也。某自幼讀書，粗知禮義，至於觀羊角哀、左伯陶之事，論張元伯，范巨卿之約，未嘗不三歎而流淚也。昔某守下邳，內無積粟，外無援兵；欲盡死節，奈有二嫂之重，未敢斷首碎軀，死於溝壑。近自汝南方知信息，須當面辭曹公，奉送二嫂歸也。昔日降漢之時，已曾預言；今已有微功之報，不容不從。忽得兄書，視之如夢。某但懷異心，天地可表；披肝瀝膽，筆楮難窮。瞻拜有期，伏惟照鑒。<br />
　　陳震得書自回。<br />
　　關公即入相府，拜辭曹操。操知來意，乃懸迴避牌於門。公遂怏怏而回，收拾一輛小車，選舊跟隨者二十人，早晚伺候。甘夫人喚關公問曰：「叔叔近日行藏若何？」公曰：「只在早晚辭了曹公，便請嫂嫂上車。堂中所有原賜之物，盡皆留下，寸絲亦不可帶去。」甘夫人曰：「叔宜上緊，勿得遲滯。」公又往相府拜辭，門首又掛迴避牌。關公往數次，皆不放參。關公往張遼家相探，欲言此事。遼亦托疾不出。公思之曰：「此是曹丞相不容我去之意也。大丈夫既欲去，不動非丈夫也！」遂寫辭書一封，辭曹公。其書曰：<br />
　　漢壽亭侯關某，特沐再拜奉書漢大丞相曹麾下：某聞有天而有地，有父而有子，有君而有臣；天氣應乎陽，地氣應乎陰；萬物若順時，方可養群生，而成三綱五常之義也。某生於漢朝，少事劉皇叔，誓同生死。前者下邳失據，許降丞相，所請三事，已領恩諾，某所以歸焉。拔擢過望，實難克當。今探知故主劉皇叔見在袁紹軍中，身為寄客，使某旦夕不安。三思丞相之恩，深如滄海；返念故主之義，重若丘山。去之不易，住之實難。事有先後，當還故主。尚有餘恩未報，候他日以死答之，乃某之志也。謹書告辭，幸希鈞鑒！建安五年秋七月，關某狀上。<br />
　　公遂將累次所賜金帛，一一封記，懸壽亭侯印於庫中。<br />
　　平明，請二夫人上車。二十人扶事，另遣人於相府下書。關公上赤兔馬，提青龍刀，護送車仗徑出北門。門吏當之。關公怒目橫刀，大喝一聲，門吏皆避去。關公出門，呼從者曰：「汝等護送車仗先行，但有追趕者，吾自當之，勿驚動嫂嫂。」從者推輪送車，望官道進發。<br />
　　卻說曹操正論關公事未定，左右報關公呈書。操接書看畢，大驚曰：「雲長出矣！」又有北門守將飛報關公奪門而去，車仗鞍馬皆望北行。又家中人來報說：「關公盡封所賜金銀等物。美女十人，另居內室。其壽亭侯印，懸於庫中。原撥答應人，皆不帶去，只與原跟從二十人，小車一輛，隨身行李，平明時去了。」眾人聞之，盡皆愕然。忽一將挺身而出，大叫曰：「某願將半萬鐵騎，去生擒關某，獻與丞相！」畢竟要趕關公者是誰，且聽下文分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
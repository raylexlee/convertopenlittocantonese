<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　曹操殺神醫華陀</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>曹操殺神醫華陀</font></h4>
			　　卻說漢中王昏倒於地，眾文武急救，半晌方醒，扶入內室。進罷藥湯，孔明勸曰：「王上少憂。『死生有命，富貴在天。』關公平日剛而自矜，今日故遭此禍也。王上且宜保守萬金之軀，徐徐報仇。」玄德曰：「孤與關、張二弟在桃園結義時，誓同生死。今云長已亡，孤豈能獨享富貴乎？若不雪恨，乃負當日之盟也！」言訖，又哭絕於地。眾官急救方醒。一日哭絕三五次，眾官勸解，玄德三日不進水食，但痛哭而已，淚濕衣襟，班班成血。孔明再三諫曰：「關公沒於不幸，王上念舊日之盟，理宜報仇；倘若龍體摧殘，誰肯盡心竭力，與關公報仇雪恨也？」玄德曰：「孤已與東吳誓不共同日月也！」孔明曰：「人報東吳恐其報仇，將關公英靈獻與曹操，操以王侯之禮祭葬之。」玄德曰：「此何意也？」孔明曰：「此是東吳移禍於魏。魏多人物，已知其心，故操以厚禮葬之，是令王上歸怨於吳也。」玄德曰：「吾今提兵問罪於吳，以雪此恨！」孔明曰：「不可。方今吳欲令我兵侵魏，魏亦令我兵侵吳：各懷詭計，乘空而圖之。王上只宜按兵不動，且與關公發喪。待吳、魏不和，乘時而伐之可也。」眾官齊諫，玄德方進膳。川中大小將士盡皆掛孝。玄德親出南門祭葬，號哭終日，繼之以夜。<br />
　　卻說魏王在洛陽，自葬關公後，每夜合眼便見關公。操甚驚懼，乃問文武，眾皆答曰：「洛陽行宮舊殿多妖，可造新殿居之。」操曰：「吾欲起一殿，名建始殿，恨無良工。」賈詡奏曰：「洛陽良工，蘇越最巧。」操命召越至，令畫圖樣。蘇越畫成九間大殿，前後廊廡。操視之曰：「汝畫甚合孤意，但恐無此棟樑之材。」越曰：「此去離城三十里，有一潭，名躍龍潭。前有一祠，名躍龍祠。祠傍有一株大梨樹，高十餘丈，堪作建始殿之梁。」<br />
　　操大喜，即令人工砍伐。鋸解不開，斧砍不入，次日回報與操。操不信，自引數百騎直至躍龍祠下馬，仰觀其樹，亭亭如華蓋，直侵雲漢，並無曲節。操欲砍之，鄉老數人諫曰：「未可。此樹數百年矣，常有神人居其上，下伏潭中老龍。王若伐之，必生禍也。」操大怒曰：「孤平生遊歷，普天之下，四十餘年，自天子以至於庶人，無不懼孤。是何妖神，敢逆孤意！子不語怪力亂神，量此一樹，有何疑耶！」言訖，拔所佩劍，親自砍之，錚然有聲，血濺滿身；再欲砍之，血濺滿面，左右衣襟盡赤。操愕然大驚，擲劍上馬，回至宮內。是夜二更，操睡臥不安，坐於殿中。忽然怪風驟起，風過處一人披髮仗劍，渾身皂衣，直至面前。操急問之曰：「汝是何人？」其人答曰：「吾乃梨樹之神也。汝蓋建始殿，意欲篡逆，卻來伐吾神木！吾故知汝數盡，特來殺汝！」操呼：「武士安在？」皂衣人仗劍望操便砍。操大叫一聲，忽然驚覺，其人不見。操頭腦疼痛，不可忍也，急傳王旨，遍求良醫，治療不痊。眾官皆憂。<br />
　　華歆入奏曰：「王上知有神醫華陀否？」操曰：「莫非江東醫周泰者乎？」歆曰：「然。」操曰：「雖聞其名，未知其才。」歆曰：「華陀，字元化，沛國譙郡人也。其人妙手，世之罕有：但有患者，或用藥，或用針，或用灸，隨手而愈。若患五臟六腑之疾，藥不能效者，便以『麻肺湯』飲之，須臾就如醉死，卻用尖刀剖開其腹，以藥湯洗臟腑，剝肺剜心，其病人略無疼痛；然後以藥線縫其口，以藥末敷之，或一月，或二十日之間，即平復矣。其神效如此！甘陵相夫人有孕六月，腹痛不安，陀視其脈，曰：『脈中是男胎也，已死多時，何不治療？』遂以藥下，果是男胎，旬日而愈。一日，陀行於道上，見一人呻吟之聲。陀曰：『此乃飲食不下之病。』問之果然。陀令取蒜齏汁三升飲之，可癒。其人歸家，依法取汁而飲，遂吐蛇一條，長二三尺。其人即能飲食，隨將蛇赴陀家致謝。一小兒引患者視之，見數條蛇懸於壁上。又有廣陵太守陳登，心中煩懣，面赤不能飲食。陀曰：『胸中有蟲數升，欲作內疽，蓋為食腥之故。』陀與藥飲之，吐蟲三升，皆赤頭，首尾動搖。登問其故，陀曰：『此乃魚腥之毒，今日雖可，三年之後，又發必死也。』後陳登果三年而死。又有一人，眉間生一瘤，癢不可當，令陀視之。陀曰：『內有飛物。』人皆笑之。陀以刀割開，一黃鵲飛去。又一人在途被犬咬其足指，隨長一塊，癢痛不可忍。陀曰：『疼者有針十個，癢者有黑白棋子二枚。』人皆不信。陀以刀割開，果應其言。此華陀真乃扁鵲之神醫也！見居金城，離此不遠。王上何不召之？」<br />
　　操即差人星夜請華陀入內。操令診脈，陀曰：「此是王上風息所患之病也。」操曰：「孤平生患『偏頭風』，不時舉發，五七日不飲食，甚是痛苦，汝何法可治？」陀曰：「此病根在腦袋中，風涎不能出，枉服湯藥，不可治療。某有一法，先飲『麻肺湯』，然後用利斧砍開腦袋，取出風涎毒，此病可以除之，再不發矣。」操大怒曰：「汝欲殺孤耶？」陀曰：「王上曾聞關公中箭毒，傷其右臂，某刮骨療毒，自然無憂矣。今王上小可之疾，何多疑焉？」操曰：「臂痛可刮骨，孤腦袋安可比臂也？汝必與關公情熟，乘此機會，欲與其人報仇耶？」呼左右拿下獄中，拷問其情。賈詡諫曰：「似此良醫，世之罕有，未可廢也。」操叱之曰：「天下無此鼠輩之無禮！」急令追拷。陀受刑不過，只得屈招謀殺魏王等情。獄中有一禁子，姓吳，人皆稱為「吳押獄」。此人每日以酒食供養華陀。陀感其恩，乃告曰：「我今死於非命，恨有《青囊書》未傳於世。深感汝恩，無可以報，我修一書，汝可遣一人送與我家，取將《青囊書》來付汝，以繼吾神效也。」吳押獄曰：「我若得此醫書，棄了此役，醫治天下病人，以全先生之德也。」陀即修書付吳押獄，曰：「吾臨來時，將《青囊書》與妻藏之矣。」吳押獄辭了華陀，直至金城問陀妻取之。其妻將《青囊書》與了吳押獄。吳押獄回家，將書令妻藏之。旬日之後，操病越加沉重，華陀死於獄中。吳押獄卻了差役，回家問妻要書，行醫治病。妻曰：「《青囊書》吾已燒燬矣。」夫問其故，妻答曰：「縱然學得與華陀一般神妙，只落得死於獄中，吾因此所以毀之。」吳押獄頓足懊悔，曰：「不惟吾不能繼此神術，可惜萬代不復再見也！」因此《青囊書》不曾傳於後世。後人有詩曰：<br />
　　神醫妙手最為良，傳得仙人海上方。愚婦焚燒真可恨，後人無復見《青囊》。<br />
　　又詩曰：<br />
　　奸臣曹操苦頭風，不信神醫有妙功。假使華陀將腦劈，尚存身在洛陽宮。此言不信華陀而殺之，以致命盡於此。<br />
　　卻說魏王自殺華陀之後，病勢不退，又憂吳、蜀未知如何。正慮之間，近侍忽奏東吳又遣使至。操令召入，使呈上書。操拆封視之。其書曰：<br />
　　孫權久知天命以歸王上，伏望早遣大將，剿滅劉備，掃平兩川，臣即率群下納土歸降矣。<br />
　　操觀畢大笑，出示群臣曰：「是兒欲使吾居爐火上耶！」蓋言權逼操反之意。時有侍中陳群、尚書桓階二人伏地奏曰：「漢室自安帝以來，國祚已衰，非止今日。王上功德巍巍，生靈仰望，故孫權在外稱臣，此天人之應，異氣齊聲。王上早登大魏皇帝，而即正統，復何疑焉？」操笑曰：「吾自事漢三十餘年，雖有功德，位至於王，於身足矣，何敢更望於外乎？」夏侯惇諫曰：「天下咸知漢祚已盡，異代方起。自古以來，能除萬害為百姓所歸者，即生民之主也。今王上即戎三十餘年，功業著於黎庶，今天下投歸，理合順民應天，復何疑哉！」操曰：「『施於有政，是亦為政。』苟天命在孤，孤即周文王矣。」後有詩曰：<br />
　　奸雄曹操立功勳，久欲臨朝廢漢君。只恐萬年人唾罵，故言吾願學周文。<br />
　　司馬公亦曰：<br />
　　操欲篡位久矣，猶畏其名而不敢行，故言願為周文王也。<br />
　　操謙辭不允。司馬懿曰：「今江東孫權既稱臣而來歸附，王上可以封之，令拒劉備也。」操曰：「此理極善。」遂集文武商議封吳之事。未知還是如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孔明智退司馬懿</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孔明智退司馬懿</font></h4>
			　　卻說魏延被魏兵困在垓心，左衝右突，不得脫身，折兵太半。正危急之間，忽然喊聲大至，一彪軍殺入，乃是牙門將、裨將軍王平也。延大喜曰：「吾得生矣！」二將合兵一處，大殺一陣，魏兵方退。二將慌忙奔回寨時，營中皆是魏兵旌旗，寨中申耽、申儀殺出。魏延、王平徑奔列柳城，來投高翔。此時高翔聞知街亭有失，盡起列柳城之兵前來救應，正遇延、平二人，言說已折了三處，如何去見丞相。高翔曰：「不如今晚去劫魏寨，再復街亭。」當時三人在山坡下商議已定。待天色將晚，兵分三路。<br />
　　卻說魏延引兵至街亭，不見一人，心中大疑，未敢輕進，且伏在路口等候。忽見高翔兵到，二人共說魏兵不知在何處，正沒理會，又不見王平兵來。忽然一聲炮響，火光沖天，鼓聲震地，魏兵齊出，把魏延、高翔圍在垓心。二人往來衝突，不得脫身。忽聽得山坡後喊聲若雷，一彪軍殺入，乃是王平，救了高、魏二人，徑奔列柳城來。比及奔到城下時，城邊早有一軍殺到，旗上大書「魏都督郭淮」字樣。原來郭淮與曹真商議，恐司馬懿得了全功，乃分淮來取街亭；聞知司馬懿、張郃成了此功，遂引兵徑撲列柳城來。正遇三將。但是蜀兵皆從魏兵內殺出來，中傷者太半，如何戰得生力軍？因此又被郭淮大殺一陣。魏延恐陽平關有失，慌與王平、高翔望陽平關來。<br />
　　卻說郭淮收了軍馬，乃與左右曰：「吾雖不得街亭，卻取了列柳城，亦是大功也。」引兵徑到城下叫門，只見城上一聲炮響，旗幟皆豎，當頭一面大旗，上書「平西都督驃騎大將軍司馬懿」。懿撐起懸空板，倚定護心木欄杆，大笑曰：「郭伯濟來何遲也？」淮大驚曰：「吾今又不出仲達之手矣！」遂入城。相見已畢，懿曰：「今街亭已得，諸葛亮必走矣。公可速與子丹星夜追之！」郭淮從其言，出城而去。懿喚張郃曰：「子丹、伯濟，恐吾全獲大功，故取此地城池。吾非獨欲成功，乃僥倖而已。吾料魏延、王平、馬謖、高翔等輩，必去死據陽平關也。吾若去取此關，諸葛亮必隨後掩殺，中其計耳。兵法雲：『歸師莫掩，窮寇休追。』若追，必死敵手。吾今卻從小路抄蜀兵之後，盡奪其輜重。汝可從小路抄箕谷退兵。吾自引兵當斜谷之兵。若彼敗走，不可相拒，只宜中途截住，馬匹輜重，可盡得也。」張郃受計，引兵一半去了。懿下令：「徑取斜谷中道，必至西城；雖然山僻小縣，乃是蜀兵屯糧之所，即南安、天水、安定三郡總路。若得此城，三郡再可復矣。」於是司馬懿留申儀、申耽守列柳城，自領大軍取三路而進。<br />
　　卻說孔明自令馬謖等守街亭去後，猶豫不定。忽報王平使人齎圖本至。孔明喚入，左右呈上圖本。孔明就文幾上拆開視之。孔明看畢，拍案大驚曰：「馬謖真匹夫，坑陷吾軍，早晚必有長平之禍也！」昔日，趙括、白起之事，長平折軍四十萬。急欲差人去換馬謖回還。長史楊儀問曰：「丞相何故大驚乎？」孔明曰：「吾觀此圖本，失卻要路，佔山為寨。倘魏兵大至，四面圍合，斷其汲水道路，不須二日，軍自亂矣。若街亭有失，吾等何歸也？」儀曰：「某雖不才，願替馬幼常回。」孔明將安營之法，一一吩咐與楊儀。恰待要行，忽報馬到來，說：街亭、列柳城盡皆失了。孔明跌足長歎曰：「大事去矣！吾之過也！」急喚關興、張苞吩咐曰：「汝二人各引三千精兵，投武功山小路而行。如遇魏兵，不可大擊，只鼓噪吶喊，為疑兵驚之。彼自走矣，亦不可追之。待軍退盡，便投陽平去。」又令張翼先引軍去修理劍閣，以備歸路。又傳令教大軍暗暗收拾行裝，以備起程。又令馬岱、姜維斷後，先伏於山谷中，待諸軍退盡，方始收兵。又令馬忠引兵去搦曹真廝殺。又差心腹人，分投報與天水、南安、安定三郡官吏軍民，皆入漢中。<br />
　　孔明分撥已定，先引五千精兵，退去西城縣，連夜催並各處兵皆歸漢中。此時孔明正在西城縣搬運糧草，忽然十餘次飛報馬到，說司馬懿引大軍十五萬，望西城風擁而來。孔明身邊別無大將，只有一班兒文官，所引五千軍，已分一半先運糧草去訖，只有二千五百軍在城中。眾官聽得這般聲息，盡皆失色。孔明登城望之，果然塵土沖天，兩路分兵望西城縣而來。只見西城之分，雨土紛紛，紅日昏暗，遂傳令，教「將旌旗盡皆隱匿；諸軍各守城鋪，如有妄行出入及高言大語者斬之。大開四門，每一門用二十軍士，扮作百姓，灑掃街道。如魏兵到時，不可擅動，吾自有計。」孔明乃披鶴氅，戴華陽巾，引二小童攜琴一張，於城上敵樓前凴欄而坐，焚香操琴。<br />
　　卻說司馬懿前軍到城下，見了如此模樣，皆不敢進，急報與司馬懿。懿笑而不信，遂止住三軍，自飛馬遠遠望之，正見孔明坐於城樓之上，笑容可掬，焚香操琴，左有一童手捧寶劍，右有一童手執塵尾；城門內外有二十餘百姓，低頭灑掃，傍若無人。懿看畢大疑，便到中軍，教後軍作前軍，前軍作後軍，望北山路而退。次子司馬昭笑曰：「莫非諸葛亮無軍，故作此態？父親何太持疑而退兵也？」懿曰：「亮平生謹慎，不曾弄險。今大開城門，必有埋伏。我兵若進，中其計也！汝輩豈知？可宜速退。」因此兩路兵盡皆退去。孔明見魏兵遠去，撫掌而笑。眾官無不駭然，乃請問孔明曰：「司馬懿乃魏之名將，今統十五萬精兵到此，見了丞相，便速退去，何也？」孔明曰：「此人料吾生平謹慎，必不弄險；見如此模樣，疑有伏兵，故退去。吾非行險，蓋因不得已而用之。此人必引兵投山北小路而去也。吾已令興、苞二人在彼等候。」眾皆驚服曰：「丞相之機，神鬼莫測！若以某等之心，必棄城而走矣。」孔明曰：「吾兵止有二千五百，若棄城而走，必不能遠遁，皆被司馬懿所擒也。」言訖，拍手大笑曰：「吾若是司馬懿，必有別論矣。」遂下令，教西城百姓，盡隨軍入漢中，「司馬懿不久復來也。」於是孔明遂離西城，望漢中而走。天水、南安、安定三郡官吏軍民，陸續而來。<br />
　　卻說司馬懿望武功山小路而走，忽然山坡後鼓聲震地，喊殺連天。懿回顧二子曰：「吾若不走，必中諸葛亮之計矣！」只見大路上一軍殺來，旗上大書「右護衛使虎翼將軍張苞」。魏兵皆棄甲拋戈而逃。行不到一程，山谷中喊聲震地，鼓角喧天，前面一桿大旗，上書「左護衛使龍驤將軍關興」。山谷應聲，不知蜀兵多少；更兼魏軍心中驚疑，不敢久停，只得盡棄輜重而去。興、苞二人皆遵將令，不敢追襲，多得軍器糧草而歸。當時司馬懿見山谷中皆有蜀兵，不敢出大路，遂回街亭。此時曹真聽知孔明退兵，急引軍追趕。山背後喊聲震地，鼓角喧天，蜀兵漫野而來，為首大將，乃是姜維、馬岱。真大驚，急退軍時，先鋒陳造已被馬岱斬之。真引兵鼠竄而還。蜀兵連夜皆奔回漢中。<br />
　　卻說趙雲、鄧芝伏兵於箕谷道中，聽的孔明傳令回軍，二人商議曰：「魏兵知吾軍退，必來追也。吾先引一軍伏於其後，公卻引軍打吾旗號，徐徐而退。吾一步步自有護送也。」<br />
　　卻說郭淮提兵再回箕谷道中，乃喚先鋒蘇顒吩咐曰：「蜀將趙雲，世之英雄，非等閒之輩，汝可小心提防。彼軍若退，必有計也。」蘇顒欣然曰：「都督若肯接應，某當生擒趙雲。」遂引前部三千兵，徑奔箕谷。看看趕上蜀兵，只見山坡後閃出紅旗白字，上書「常山趙雲」。蘇顒急收兵退走。行不到數里，忽喊聲大震，一彪軍撞出，為首大將，挺槍躍馬，大喝曰：「汝見趙子龍否？」蘇顒大驚曰：「這裡又有趙雲！吾不能生矣！」措手不及，被子龍一槍刺死於馬下。餘軍潰散。子龍迤邐前進，背後又一軍到，乃郭淮部將萬政也，來與蘇顒報仇。子龍見魏兵追急，乃勒馬挺槍，立於路口，待來將交鋒。蜀兵約行三十餘里，魏兵尚然不到。萬政認得是趙雲，不敢前進。子龍等的天色黃昏，方才撥回馬緩緩而進。郭淮兵到，萬政言子龍英雄如舊，因此不敢近前。淮傳令，教軍急趕，政令數百騎壯士趕來。行至一大林，忽聽得背後大喝一聲曰：「趙子龍在此！」驚得魏兵落馬者百餘人，餘者皆越嶺而去。萬政勉強來敵，被子龍一箭射中盔纓，驚跌於澗中。子龍以槍指之曰：「吾饒汝性命回去！快教郭淮趕來！」萬政脫命而回。子龍護送車仗人馬，望漢中而去，沿途並無失遺。曹真、郭淮復奪三郡以為己功。<br />
　　卻說司馬懿分兵而進。此時蜀兵盡回漢中去了。懿引一軍復到西城，因問遺下居民及山僻隱者，皆言孔明止有二千五百軍在城中，又無武將，只有幾個文官，別無埋伏。武功山土民告曰：「關興、張苞各有三千軍轉山吶喊，鼓噪驚追，又無別軍，並不敢廝殺。」懿悔之不及，仰天歎曰：「吾不如孔明也！」遂安撫了諸處軍民，引兵徑回長安，朝見魏主。叡曰：「今日復得隴西諸郡，皆卿之功也。」懿奏曰：「今蜀兵見在漢中，未盡剿滅。臣乞天下之兵並力收川，以報陛下。」叡大喜，令懿即便興師。忽班內一人出而奏曰：「臣有一計，以獻陛下，足可定蜀、吳也。」未知獻計者何人，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
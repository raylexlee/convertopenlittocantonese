<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮火燒新野</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮火燒新野</font></h4>
			　　卻說玄德聞知劉表已死，劉琮降曹，情感於中，淚泣已絕。眾將救醒，張飛曰：「大事既然如此，可先斬宋忠，隨起大兵渡江，奪了襄陽，殺了劉琮，哥哥便是主也。」玄德曰：「你且緘口，我有斟酌。」遂拔劍而指宋忠曰：「你既知眾人作事，何不早來報我？將欲斬汝之頭，不足解吾之怒。汝可速去。」宋忠曰：「恐縣外有人殺某也。」玄德曰：「既放汝而復殺，非大丈夫也。誰敢違吾！」忠乃拜謝，抱頭鼠竄而去。<br />
　　玄德正憂悶之間，忽報江夏公子差伊籍到來。玄德思昔日之恩，下階迎接，請於堂上。禮畢，玄德稱謝前恩，問其來意。籍告曰：「昨者，大公子同籍撫守江夏，忽聞得劉荊州已故，被蔡夫人與蔡瑁等同謀商議，不來報喪，偽立劉琮為主。公子遂差人往襄陽探聽，回說是實；恐使君不知，特差某齎書馳報。」遂呈上哀書。玄德拆封視之。書曰：<br />
　　孤子劉琦謹獻哀言，上達於叔父大人座前：近聞先君薨於荊州，繼母與蔡瑁、張允二人謀議，不即報喪，矯立弟劉琮為九郡之主，大亂綱常，實難容忍！伏望叔父垂憐，盡起麾下精兵，約會同滅惡黨，共取先君之基業，實為萬幸！泣血拜書，立待批回。建安十三年月日書。<br />
　　玄德看書畢，與伊籍曰：「機伯只知劉琮為主，又不知將九郡已獻曹操也！」籍大驚曰：「使君不如以弔喪為名，前赴襄陽，誘劉琮出接就擒下，盡捉諸逆黨殺之，則荊州已屬使君矣。」孔明曰：「機伯之言是也，吾主公可從之。」玄德垂淚而言曰：「吾兄臨危之時，托孤於我。今若背信自濟，吾於九泉之下，何顏見吾兄耶？」孔明曰：「若不舉此事，目今操兵已至宛城，前軍離此不遠矣，將如之何？」玄德曰：「不若走樊城以避之。」<br />
　　正商議間，數次人飛報操兵已到博望了。玄德慌教伊籍回江夏整理軍馬，一面求計於孔明。孔明曰：「主公且寬心。前番一把火，燒了夏侯惇太半人馬；今番曹軍又來，必教他中這條計。我等在此屯紮不住了。」便差人四門掛榜，曉諭居民：「無問老小男女，限今日皆跟吾往樊城暫避，不可自誤。曹軍若到，必行不仁，傷害百姓。」一連差十數次，催趲百姓便行。就差孫乾往西河兩岸調撥船隻，救濟百姓，然後便差糜竺送各官老小到樊城。百姓盡行將起身，遂喚諸將聽令，先教雲長：「引一千人各帶布袋，去白河上流頭埋伏，用布袋裝上磚石土泥，堰住白河之水。到來日三更已後，但聽下流頭人喊馬嘶，此是兵至矣，急取開布袋，放水淹之，卻順水殺將下來接應。」雲長受計去了。孔明喚益德：「引一千軍白河渡口埋伏。曹軍被淹，此處水勢最慢，人馬必從此逃難，可乘勢殺來接應雲長。」益德領計去了。孔明又教子龍：「引三千軍先取蘆荻乾柴，放在新野縣近城人家屋上，暗藏硫黃燄硝引火之物。來日是昴日雞直日，黃昏後必有大風；大風一起，曹軍必入城安歇。汝將三千兵分為四隊，汝自領軍一半；一半分作三隊：縣南、北、西三門，各五百軍。先將火槍火炮火箭射入城去，看火勢大作，城外卻吶喊，只留東門教彼逃生。你卻在東門外伏定，若見敗軍亂竄，不可截殺，只在背後擊之；敗軍無心戀戰，必然奔走。此乃寡敵眾也。必得全功，天明會合收軍，便回樊城，不可遲誤。」趙雲聽令亦去。孔明再喚糜芳、劉封二人：「可帶二千軍，一半紅旗，一半青旗，去新野縣外三十里鵲尾坡地名前擺開，青紅旗號混雜。如曹軍一到，汝二人便將人馬分開：糜芳引紅旗一枝軍走在左，劉封引青旗一枝軍走在右。彼軍生疑，必不追趕。汝等卻分去縣東、西、南、北角上埋伏，只望城中火起，便可追敗兵，然後卻來白河上流接應主公。時刻休誤。」二人受計去了。孔明調撥已定，與玄德登高望之。<br />
　　卻說曹仁、曹洪為前部先鋒，引大軍十萬、戰將數員，前面有許褚引三千鐵甲軍，望新野進發。日當正午，來到鵲尾坡。許褚問鄉導官曰：「此處至新野縣有多少路？」答曰：「只有三十里。」許褚差數十騎先行探聽，望見坡前人馬擺開，撥馬回報，言說前面依山傍嶺一簇人馬，盡打青紅旗號，不知多少。許褚教執一面皂旗，領三千軍一齊向前。劉封、糜芳分為四隊，青紅旗號各歸左右，旗色不雜，隊伍不亂。許褚勒馬教休趕。左右曰：「何為不趕？」褚曰：「前面必有埋伏之兵。汝等只就此間住紮，我自去稟先鋒。」許褚一騎馬來見曹仁，稟說前事。曹仁曰：「豈不聞兵法雲，有實有虛之論？此是疑兵，必無埋伏，可速進兵，吾乃追之。」許褚復回坡前，提兵直殺入。至林下追尋，一人不見。此時紅日墜西。許褚卻欲進縣，只聽得山上大吹大擂，忙引軍看時，只見山嶺上一簇旌旗叢中，兩把傘蓋：左玄德，右孔明，二人對坐飲酒。褚見了大怒，尋徑路上山，狹路擂木炮石打將下來，褚不能前進。只聽得山後喊聲大震，褚欲尋路廝殺，天色已晚。<br />
　　曹仁曰：「且去搶城，安歇軍士。」四門突人，並無阻當之兵，城中又不見一人。曹洪曰：「此是計窮勢孤，所以盡帶百姓連夜去了。眾軍權且安身，來日平明進兵。」此時各軍饑餓走乏，皆去奪房造飯。曹仁、曹洪就在衙內安歇。初更已後，狂風大起，守門軍士飛報火起。曹仁曰：「這火是軍士造飯不小心遺漏之火，不可自驚。」說猶未了，數次飛報南、北、西三門等處，皆是火起。<br />
　　曹仁急叫眾將上馬時，滿縣火起，上下通紅。當夜之火，又勝博望燒屯之火。後來史官有詩贊之曰：<br />
　　奸雄曹操守中原，九月南征到漢川。<br />
　　風伯怒臨新野縣，祝融飛下燄摩天。<br />
　　雕樑畫棟為焦土，鐵馬金戈冒黑煙。<br />
　　惟有臥龍施妙策，神機全在火功篇。<br />
　　曹仁引眾將突煙冒火，尋路奔走，忽一人報東門無火。曹仁等急衝出東門，門上火滾煙飛，軍士逃出，自相踐踏，死者無數。<br />
　　卻說曹仁等方才脫得火厄，背後一聲喊起，趙雲引一軍趕來。混殺一陣，曹仁敗軍各逃性命，誰肯回身廝殺。正奔走之間，糜芳又引軍一枝衝殺一陣。曹仁大敗，奪路而走，忽然喊起，又遇劉封引一彪軍追殺一陣。敗軍奔到四更時分，人困馬乏，太半焦頭爛額，卻方到河邊，人馬都下河吃水：人爭取水，互相喧嚷；馬見河水，亂行嘶吼。<br />
　　卻說雲長在上流望見新野火起，度其時候，料得軍馬已到；忽聽得下流頭人喊馬嘶，急令軍士一齊掣起布袋，水勢滔天，望下衝流，人馬皆溺於水中。曹仁引眾將望水勢慢處奪路而走。行到博陵渡口，只聽得喊聲大震，一枝人馬攔路，當先大將乃燕人張益德也。兩軍混殺一處。未知曹仁性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
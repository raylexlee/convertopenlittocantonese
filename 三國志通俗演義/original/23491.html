<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　劉玄德襄陽赴會</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>劉玄德襄陽赴會</font></h4>
			　　曹操於金光處掘出一銅雀，問攸曰：「此何物也？」攸曰：「昔舜母夜夢玉雀入懷，而生舜帝。今得銅雀，此吉祥之兆也，宜作高台以慶之。」操大喜，遂令造銅雀台於漳河之上。即日破土斷木，燒瓦磨磚，計一年而工畢。次子曹植進曰：「若建層台，必立三座：至高者，名為『銅雀』；左邊一座，名為『玉龍』；右邊一座，名為『金鳳』。作兩條飛橋，橫空而上，以『龍鳳朝銅雀』之意。二年成就。」操喜曰：「吾兒言者是也。他日台成，足可娛吾老矣。」次子名植，字子建，極聰明，年十歲時善屬文，諳經書，誦論辭賦數十萬言，無一字差錯，常作文章呈父。操曰：「汝倩人耶？」對曰：「出言為論，下筆成章，顧當面試，奈何倩人？」操甚愛之。操妾劉氏生子曹昂，徵張繡時陣亡。卞氏生四子：丕、彰、植、熊。操獨愛植。於是留曹丕、曹植在鄴造台。操令張燕守北寨。操所得袁紹之兵，共有五六十萬。班師回許都，議封功臣，皆為列侯。操表軍祭酒郭嘉。表曰：<br />
　　臣聞褒忠寵賢，未必當身；念功惟績，恩隆後嗣。是以楚宗孫叔，顯封厥子；岑彭既沒，爵及支庶。故軍祭酒郭嘉，忠良淵淑，體通性達。每有大議，發言盈庭，執中處理，動無遺策。自在軍旅，十有餘年，行同騎乘，坐共幃席：東擒呂布，西取眭固；斬袁譚之首，平朔土之眾；逾越險塞，蕩定烏丸；震威遼東，以梟袁尚。雖假天威，易為指麾，至於臨敵，發揚誓命，凶逆克殄，勛實由嘉。方將表顯，短命早終。上為朝廷悼惜良臣，下自毒恨喪失奇佐。宜追增嘉，封並前千戶，褒亡為存，厚往勸來。謹表以聞。<br />
　　封郭嘉為貞侯，養其子奕於府中。後奕為太子文學，早薨，子深嗣。深薨，子獵嗣。操欲南征劉表，荀彧曰：「軍方北征而回，未可遠行。更待半年，養成氣力，劉表、孫權一鼓而下。」操從之，分兵屯田，以候調用。<br />
　　卻說玄德自到荊州，劉表待之甚厚。一日，正與相聚飲酒，忽報原降張虎、陳生在江夏擄掠人民，欲取荊州造反。表驚曰：「二賊反，為禍不小！」玄德曰：「不須兄長憂慮，備往收之。」表大喜，即點三萬軍，令玄德行。次日，到江夏，張虎、陳生引兵來迎。玄德引關、張、趙雲出馬。玄德在門旗之下，望見張虎所騎之馬，極其雄駿。玄德曰：「此必千里馬也。」言未畢，子龍挺槍出馬，徑衝過陣去，一槍刺張虎於馬下，就扯住轡頭，牽馬回陣。陳生見子龍牽馬而去，隨趕來奪。張飛大喝一聲，挺矛出馬，將陳生刺於馬下。餘眾奔潰。玄德招安平復，江夏諸縣民賴其利，遂班師回。表自出廓迎接，入城飲宴。酒至半酣，表曰：「吾弟此等雄才，荊州有所倚仗也。但憂南越不時寇境，張魯、孫權皆足以為慮。」玄德曰：「弟有三將，可以保之，遣張飛巡南越之境；關某拒固子城，以鎮張魯；趙雲拒三江，以當孫權。兄何憂哉！」表大喜。時蔡瑁告姐蔡夫人曰：「劉備遣三將巡境，自居荊州，久必為患。備為人忘恩失義，不可同守荊州。」蔡夫人夜對劉表曰：「我聞荊州人多與劉備往來，容在城中無益，不如遣之。」表曰：「吾弟仁德之人也。」蔡氏曰：「誠恐他人不似汝心。」表已狐疑。<br />
　　次日出城點軍，見玄德所乘之馬極駿，問之，乃張虎之馬也。表稱贊不盡。玄德會其意，就將此馬送與劉表。劉表大喜，騎回城中。蒯越見而問之，表曰：「玄德送之。」越曰：「昔吾兄蒯良，最善相馬；今雖去世，越亦頗曉。此馬眼下有淚槽，額邊生白點，名為『的盧馬』也，騎則妨主。張虎為此馬而亡，主公不可乘之。」表聽其言。次日，表請玄德飲宴，而言曰：「夜來所惠之馬，深感厚意。但賢弟徵進可用，表處空閒，敬當送還，永遠騎坐。」玄德起謝。表又曰：「賢弟久居城廓，恐廢武事。此去襄陽管下有一縣，名新野縣，頗有錢糧。弟可引本部軍馬，於此縣屯紮，就收錢糧為用。」玄德深謝，隨領本部軍馬，徑往新野。表自送行。酌別之後，一人在玄德前長揖曰：「不可乘此馬。」玄德視之，乃劉表幕賓伊籍，字機伯，山陽人也。玄德慌下馬問曰：「此馬何不可騎也？」籍曰：「昨聞蒯越對劉表說，此馬名『的盧』，乘則妨主，因此還之。」玄德曰：「深感先生見愛。凡人居世，死生有命，富貴在天，豈可因一馬而能妨吾哉！」籍服其高論，自此與玄德往來。<br />
　　玄德自到新野，軍民皆喜，政治一新。時建安十二年春，甘夫人降生劉禪。是夜，有白鶴一隻棲於縣衙屋上，鳴四十餘聲，望西飛去。守衙之兵，皆以為異禽。臨分娩之時，天香滿屋，經月不散。甘夫人夜夢仰吞北斗有孕，故名阿鬥。此時操北征。玄德往荊州，說劉表曰：「方今曹操盡起中國之兵北伐，許昌空虛，若以荊、襄之眾，一舉襲之，大事可就也。」表曰：「吾坐據九州足矣，安可別圖！」玄德默然。表邀入後堂飲酒。酒至半酣，表忽然長歎。玄德曰：「兄長何故有不足之意？」表曰：「吾心間事，難言矣！」玄德再欲問，蔡夫人出，表無語。席散，玄德自回新野，日與士夫謀論天下之事。<br />
　　時建安十二年冬，聞操自柳城回，玄德甚悔表之不用己也。忽劉表遣使至，請玄德赴荊州。玄德隨使而往。劉表請入坐。表曰：「近聞操自柳城提兵五六十萬回許昌，日漸強盛，必有吞併之心。昔日不聽君言，故失此大機會。」玄德曰：「今天下分裂，干戈日起，機會豈有盡乎？若能應之於後，未足為恨也。」表曰：「吾弟之言甚當。」相與對飲，表又下淚。玄德曰：「兄有何事不決於此？」表曰：「前者欲述於汝，未得其便，故隱之。吾想汝是宗親骨肉，特以告之。」玄德曰：「兄長有何難為之事？備死亦不辭，願聞心腹之語。」表曰：「前妻陳氏生子劉琦，雖賢而懦，不足立事；後妻蔡氏生得劉琮，頗聰明。吾欲廢長立幼，又恐礙於禮法；吾欲立長子，今蔡夫人族中皆掌軍務，後必生亂，因決未下。」玄德曰：「自古廢長立幼，取亂之道也。若憂蔡氏權重，可徐徐而削之，不可溺愛而立次也。」表默然。原來蔡夫人正在屏風後面聽得，深恨之。<br />
　　玄德自覺語失，遂起身入廁，歎髀肉復生，潸然淚下不住。表使人再請入席，見玄德淚下，表問曰：「弟何故發悲？」玄德曰：「備往常身不離鞍，髀肉皆散；今不復騎，髀裡肉生。日月蹉跎，老之將至矣！而功業不建，是以悲耳！」表曰：「吾聞弟在許昌，曹公嘗青梅煮酒，共論英雄。賢弟盡舉當世名士，操皆不許，曾對弟言：『天下英雄，惟使君與操耳！』操雖有四十萬之眾，挾天子而令諸侯，猶不敢在吾弟之先，何足慮也？」玄德乘酒興而答曰：「備若有基本，何慮天下碌碌之輩耳！」表聞之，忽然變色。玄德自知語失，托醉而起，歸於館舍。劉表雖不出言，心中不足。史官有詩贊曰：<br />
　　曹公屈指從頭數，天下英雄獨使君。<br />
　　髀肉因生猶感舊，爭教寰海不三分？此言玄德不忘患難，安得不為君乎？<br />
　　劉表悶悶不已。蔡氏曰：「適間我於屏風後聽得劉備之言，足見有吞併荊州之意，視人如草芥。今日不除，必為子孫之患。」表不答，搖頭而已。蔡氏知其意，遂召弟蔡瑁入，商議此事。瑁曰：「我觀劉備有過人之志，久後必吞荊州。不如先就館舍殺之，告表未晚。」蔡氏曰：「事宜謹細，不可造次。」瑁出點軍。<br />
　　伊籍知瑁有害玄德之心，夤夜來報，教便離荊州。玄德曰：「吾未辭景升，豈可去也？」籍曰：「公若辭，必遭蔡瑁之害。某與公言之。」玄德遂上馬，未明而行。蔡瑁比及到館舍，玄德已去矣。瑁悔恨至甚，遂寫詩一首於壁間，徑入見表，言曰：「劉備有反亂之意，書反詩於壁上，不辭而去。」<br />
　　表未信，親詣館舍觀之，果有詩四句。詩曰：<br />
　　困守荊州已數年，眼前空對舊山川。<br />
　　蛟龍不是池中物，臥聽風雷飛上天。<br />
　　劉表大怒，拔劍而言曰：「誓殺無義之徒！」行數步猛省，暗忖曰：「吾與玄德相處許多時來，未常見作詩，此必外人之間諜音牒也。」回步入房，用劍尖刮去此詩，棄劍上馬。蔡瑁請曰：「兵士已點就，可往新野擒劉備。」表曰：「未可往擒，容別圖之。」此可見劉表無決斷處。蔡瑁見表持疑不決，乃暗與姐蔡氏商議：「即目倉廩豐足，欲大會眾官於襄陽，就彼處謀之。」蔡氏曰：「汝見掌軍權，何必問我？」瑁次日稟表曰：「近年成熟，合聚眾官於襄陽，就馳騁人馬遊獵。今日已辦畢，請主人行。」表曰：「吾近日氣疾作，實不能行，可令二子為主待客。」瑁曰：「二子年幼，恐失於禮節，猶欠撫恤之道。」表曰：「新野縣有吾弟玄德，可請待客。」瑁暗喜正中其計，便差人請玄德赴襄陽。<br />
　　卻說玄德至新野，自知失語，不敢告眾人知。忽使至，請赴會。玄德欲行，忽一人進曰：「使君此去，必有大災。」眾皆大驚。言者是誰，畢竟何如，下回便見。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
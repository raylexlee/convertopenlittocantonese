<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮四擒孟獲</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮四擒孟獲</font></h4>
			　　卻說孔明自駕小車，引數百騎前來探路。前有一河，名曰西洱河，水勢雖慢，並無一隻船筏。孔明令伐木為筏而渡，其木到水皆沉。孔明遂問呂凱，凱曰：「聞之西洱河上流有一山，其山多竹，大者數圍。可令人伐之，於河上先搭起竹橋，其軍可渡。」孔明即調三萬人入山，伐竹數十萬根，順木放下，於水面狹處搭起竹橋，闊十餘丈。乃調大軍於河北岸，一字兒下寨，便以河為壕塹，以浮橋為門，疊土為城；過橋南岸，一字兒下三個大營，以待蠻兵。<br />
　　卻說孟獲引數十萬蠻兵，恨怒而來。將近西洱河，孟獲在前部，引一萬刀牌獠丁，直扣前寨搦戰。孔明頭戴綸巾，身披鶴氅，手執羽扇，乘駟馬車，左右諸將簇擁而來。孔明見孟獲身穿犀皮甲，頭頂朱紅盔，左手挽牌，右手執刀，騎赤毛牛，口中辱罵；手下萬餘洞丁，各舞刀牌，欲來衝突。孔明急令退回本寨，四面緊閉，不許出戰。蠻兵裸衣赤身，直到寨門前叫罵，諸將大怒，皆來稟孔明曰：「某等情願出寨，決一死戰！」孔明不許。眾將又曰：「中國之士非不能戰，今被蠻兵如此恥辱，安能忍焉？」孔明止曰：「蠻夷之人，不遵王化，今此一來，狂惡正盛，不可迎也。且宜堅守數日，待其猖獗少懈，吾自有妙計破之。」<br />
　　於是蜀兵堅守數日。孔明在高阜處探之，窺見蠻兵懈怠，即聚眾將曰：「汝等敢出戰否？」眾將忻然要出。孔明先喚趙雲、魏延入帳，向耳畔低言吩咐，如此如此。二人受了計策先退。卻喚王平、馬忠入帳，受計去了。又喚馬岱，吩咐曰：「吾今棄此三寨，退過河北；吾軍一退，汝可便拆浮橋移於下流，卻渡趙雲、魏延軍馬過河來接應。」岱受計而去。又喚張翼曰：「吾軍退去，寨中多設燈火，令孟獲知之，必來追趕，汝卻斷後。」張翼受計而退。孔明傳畢，眾軍退去。寨中多設燈火。蠻兵望見，不敢衝突。<br />
　　次日平明，孟獲引大隊蠻兵徑到蜀寨之時，只見三個大寨皆無人馬，於內棄下糧草車仗數百餘輛。孟優曰：「諸葛亮棄寨而去，莫非有計否？」孟獲曰：「吾料諸葛亮今棄輜重而去，必然國中有緊急之事也。若非吳侵，必然魏伐。故虛張燈火，以為疑兵，棄車仗而去也，可速追之！」於是孟獲自驅前部，直到西洱河邊，望見河北岸上寨中旗幟整齊如故，燦若雲錦；沿河一帶，又設錦城。蠻兵哨見，皆不敢進。獲與優曰：「諸葛亮多心，懼吾追趕，就河北岸少住，不二三日必走矣。」遂將蠻兵屯於河岸，使人去山上砍竹為筏，以備渡河；卻將敢戰之兵，皆移於寨前面，卻不知蜀兵早入自己之境。<br />
　　是日，狂風大起，四壁廂火明鼓響，蜀兵殺到。蠻兵獠丁，自相衝突。孟獲大驚，急引宗族洞丁殺開條路，徑奔舊寨。忽一彪軍從寨中殺出，乃是趙雲。獲慌回西洱河，望山僻處走。又一彪軍殺出，乃是馬岱。孟獲只剩得數十個敗殘軍，望山谷中而逃，見南、北、西三處塵頭火光，因此不敢前進，只得望東奔走。方才轉過山口，見一大林之前，數十從人擁一輛小車；車上端坐孔明，頭戴綸巾，身披鶴氅，手搖羽扇，呵呵大笑曰：『蠻王孟獲！天敗至此，吾已等候多時也！「獲大怒，回顧左右曰：』吾遭此人詭計，受辱三次，今幸得這裡相遇！汝等可奮力前去，連人帶車，砍為粉碎！」數騎蠻兵，威生十倍。孟獲當前吶喊，搶到大林之前，踏了陷坑，孟獲等一起塌到陷坑之中。只見大林之內，轉出魏延，引數百軍來，一個一個拖出，用索縛定。<br />
　　孔明先到寨中，教招安蠻兵並諸洞酋長洞丁，此時太半皆回本鄉去了，除死傷外，其餘盡皆歸降。孔明以酒肉相待，以好言撫恤，盡令放回。蠻兵皆感歎而去。少時，張翼解孟優至，乃是張翼受了孔明計策斷後，小路擒之。孔明誨之曰：「汝兄愚迷，汝當諫之。今被吾擒了四番，有何面目見人耶？」孟優羞慚滿面，伏地告求免死。孔明曰：「吾殺汝不在今日。吾且饒汝性命，勸諭汝兄。」遂令武上去其繩索，放起孟優。優泣拜而去。<br />
　　不時，魏延解孟獲至，孔明大怒曰：「匹夫！今番又被吾擒之，有何理說？」獲曰：「吾今誤中詭計，死不瞑目！」孔明叱武士推出斬之。獲全無懼色，回顧孔明曰：「若敢再放吾回去，必然報四番之恨！」孔明大笑，令左右去其縛，賜酒壓驚，就坐於帳中。孔明問曰：「吾今四次以禮相待，汝尚不服，何也？」獲曰：「吾雖是化外之人，不似丞相專施詭計，吾何服也！」孔明曰：「吾再放汝回去，復能戰乎？」獲曰：「丞相若再拿住吾，吾那是傾心降服，盡獻本洞之物，南軍誓不反亂也。」孔明令馬送獲。<br />
　　獲拜別，忻然而去，於路聚得諸洞壯丁數千人，望南迤邐而行。早望見塵頭起處，一隊兵到，乃是兄弟孟優，從整殘軍來於兄報仇。弟兄二人抱頭相哭，訴說前事。優曰：「兄長興兵累敗，蜀兵累勝，難以抵當，只可就山險洞中退避不出。蜀兵受不過暑氣，自然退矣。」獲問曰：「有何處可避？」優曰：「此去西南有一洞，名曰：『禿龍洞』。洞主朵思大王與弟甚厚，可投之。」於是孟獲先教孟優到禿龍洞見了朵思大王，朵思慌引洞兵出迎。孟獲入洞，禮畢，酋長進酒食食之。獲曰：「諸葛亮如此之辱，特來投托，以安愚軀。」朵思曰：「大王寬心。若川軍到來，令他一人一騎不得還鄉，與諸葛亮皆死於此處！」獲大喜，遂求計於朵思。未知朵思有何妙策以破蜀兵，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
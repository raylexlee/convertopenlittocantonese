<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　廢漢君董卓弄權</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>廢漢君董卓弄權</font></h4>
			　　卓欲殺袁紹，蔡邕止之曰：「事未有定體，不可妄殺。」袁紹手提寶劍，長揖百官而出，懸節東門，上馬奔冀州而去。卓與太傅袁隗曰：「汝姪無禮太甚，吾看汝面，不殺之。廢立之事，其意若何？」隗曰：「太尉見者是。」卓曰：「敢有阻大議者，以軍法從事。」大臣震動，皆云「一聽遵命。」宴罷，卓召侍中周毖音庇、校尉伍瓊、議郎何顒問曰：「袁紹此去若何？」周毖曰：「廢立大事，非人所及。袁紹不達大體，恐懼故出奔，非有他志也。今購之急，勢必為變。袁氏樹恩四世，門生故吏遍於天下，若收豪傑以聚徒眾，英雄因之而起，山東非公之有也。不如赦之，拜為一郡守，則紹喜於免罪，必無患矣。」蔡邕曰：「某不使主公殺袁紹者，正為此也。袁紹好謀無斷，不足為慮耳。加之一郡守，以收民心。」卓大喜，即日差人拜紹為勃海太守。史官論曰：<br />
　　袁紹志大智小，好謀無決，色厲膽薄，不能就朝堂誅卓，反長揖而去，得一郡守而喜，謬之甚也！<br />
　　董卓權重，群臣見者皆慄然。九月朔，請帝升嘉德殿，大會文武，不到者斬。是日，群臣皆列於班次，卓掣劍在手曰：「少帝闇弱，全無威儀，不可以掌天下。今有郊天冊文，可宜宣讀。」李儒讀冊曰：<br />
　　孝靈皇帝不究高宗眉壽之祚，早棄臣子。皇帝承紹，海內惻望，而帝天資輕佻，威儀不恪，在喪慢惰，哀如故焉；凶得既彰，淫穢發聞，損辱神器，忝污宗廟。皇太后教無母儀，統政荒亂。永樂太后暴崩，眾論惑焉。三綱之道，天地之紀，而乃有厥，罪之大者。陳留王協，聖德偉茂，規矩邈然，豐下兌上，有堯圖之表；居喪哀戚，言不以邪，岐嶷之性，成周之懿。休聲美譽，天下所聞，宜承洪業，為萬世統，可承宗廟。廢皇帝為弘農王。皇太后還政。應天順人，以慰生靈之望。<br />
　　李儒讀冊已罷，卓叱左右：「扶少帝下殿，解其璽綬，面北長跪，稱臣聽命。」少帝號哭，百官慘慘然。卓呼太后去服候敕，太后哽咽，群臣含悲。階下一大臣憤然高叫曰：「賊臣董卓敢為欺天之謀，而廢賢明之主，不若與之同死！」揮手中象簡直擊。董卓大怒，喝武士簇下，乃是尚書丁管。丁管罵不絕口，卓命牽出斬之，至死神色不變。<br />
　　卓請陳留王登殿，群臣皆呼萬歲。禮畢，卓令扶何太后並弘農王於永安宮，隨侍又有唐妃及宮女二人，月給食糧，諸臣下毋得輒入，違者滅三族。可憐少帝四月登基，至於九月被董卓廢之。卓所立陳留王協，表字伯和，靈帝中子，即獻帝也，九歲即位。董卓為相國，贊拜不名，入朝不趨，劍履上殿。封黃琬為太尉，楊彪為司徒，荀、爽為司空，韓馥為冀州牧，張邈為陳留太守，張資為南陽太守。時年庚午歲，改為初平元年。<br />
　　何太后與少帝、唐妃困於永安宮中，日夜優歎，衣服飲食，盡皆缺少。帝淚下不曾乾，偶見雙燕飛入庭中，帝遂吟詩一首。詩曰：<br />
　　嫩草綠凝煙，裊裊雙飛燕。洛水一條青，陌上人呼羨。<br />
　　遠望碧雲深，是吾舊宮殿。何人仗忠義，寫我心中怨！<br />
　　卓時常使宮女探聽動靜。是日獲得此詩，來呈於卓。卓曰：」劉辨休矣！怨望故作此詩，殺之有名矣。」喚李儒帶武士十人來殺少帝。帝與母何後正在樓上嗟歎，宮女報李儒至。帝大駭。儒執鴆酒與帝曰：「春日融合，董太師特上壽酒。」少帝泣曰：「何相逼如是也？」儒曰：「壽酒無疑。」太后曰：「既雲壽酒，汝當先飲。」儒怒曰：「汝母子特不飲耶？」呼左右持短刀白練於前，曰：「壽酒不飲，可領此二般。」唐妃跪告儒曰：「妾身代帝飲酒，願相公可憐母子性命。」儒叱曰：「量汝何等，可代王死？」儒舉杯與何太后：「你可先飲？」後捶胸大罵何進無禮之賊，勾引董卓入京，致有今日之禍。儒催逼帝，帝曰：「容某與母作別。」大慟而作歌曰：<br />
　　天地易兮我何安？棄萬乘兮退守藩。<br />
　　為臣逼兮命不久，勢將去兮空淚潸音山！<br />
　　唐妃抱帝，亦作歌曰：<br />
　　皇天將崩兮后土頹，身為帝姬兮命不隨。<br />
　　生死異路兮從此畢，奈何煢音窮速兮心中悲！<br />
　　歌罷，相抱而哭。李儒喝曰：「太尉立等回報，汝等俄延，望誰救耶？」何太后大罵：「國賊董卓，逼我子母，皇天豈祐汝耶！」手指李儒：「汝等助紂作業之徒，必當族滅！」李儒大怒，雙手捽住太后，直攛下樓。少帝楸住李儒衣服，唐妃向前攪做一團。儒喚武士絞死唐妃；以鴆酒灌殺少帝。史官有詩曰：<br />
　　太后飛身墜玉樓，唐妃素練係咽喉。<br />
　　君王服毒皆身喪，漢室江山自此休。<br />
　　儒還報卓，卓命拖出城外埋之。<br />
　　自此每夜入宮，姦淫宮女，夜宿龍床，禁庭公主，盡皆淫之。常引一軍出城外，前行到陽城，時當二月，村民社賽，男女皆集，引軍圍住，盡皆殺之，掠其婦女財物，收萬千餘件，都裝在車上，懸頭千餘顆於車下，連軫還都，先報董太尉殺賊，大勝而回。各城門外焚燒其頭，以婦女財物盡散與宿帳軍士。<br />
　　越騎校尉伍孚，字德瑜，見卓殘暴太甚，群臣戰慄，莫敢言者，惟有伍孚於朝服下披小鎧，藏短刀，候董卓入朝。孚迎到閣下，掣出短刀，直刺卓。卓氣力大，兩手驅住；呂布便入，揪倒伍孚。卓問曰：「誰教汝反？」孚瞪目大叫：「汝非吾君，吾非汝臣，何反之有？汝亂國篡位，罪惡盈天，今是吾死之日，故來誅奸賊也！恨不車裂汝於市朝，以謝天下！」董卓大怒，命呂布將出剖剮之。罵不絕口。後史官有詩曰：<br />
　　漢末忠臣說伍孚，沖天豪氣世間無。<br />
　　朝堂殺賊名猶在，萬古堪稱大丈夫！<br />
　　董卓自此出入，常帶披甲武士，前後圍繞。<br />
　　袁紹在渤海，知卓弄權，乃差人齎密書來見王允。書曰：<br />
　　卓賊欺天廢主，人不忍言；入亂禁宮，神亦不祐。公反恣其跋扈，如不聽聞，豈為報國效職之臣哉？紹今集兵練馬，欲圖掃清帝室，未敢輕舉。公想食祿於漢朝，當乘間圖之。如有驅使，即當奉命。書不盡言，請宜照察。密之。<br />
　　王允得書，尋思無計。<br />
　　一日，於侍班閣子內見漢朝舊臣俱集，王允請曰：「今日老夫賤降，晚間少閒，欲屈眾大臣就舍下少酌，幸勿見阻。」眾官皆曰：「必來添壽。」當晚，就後堂設宴，燈燭熒煌，公卿皆至。允視之，皆漢朝舊臣，心中暗喜。酒至半酣，王允舉盞，掩面大哭。眾官曰：「司徒貴降，不可發悲。」允曰：「老夫非賤降之日，要與眾官聚會，恐賊生疑，故推賤降。吾哭者，哭漢天下也。董賊勢若泰山，吾等朝夕難保。想漢高皇提三尺劍，斬白蛇，起義兵，子孫相承四百餘年，誰想喪於董卓之手。吾等捨死，無益於國。」眾公卿盡皆掩面而哭。坐上一人撫掌大笑曰：「滿朝大臣，夜哭到明，明哭到夜，焉能哭死董卓耶？」允視之，乃是驍騎校尉曹操也。允大怒，責之曰：「汝祖宗食祿漢朝四百餘年，不思報本，反欲縱賊耶？汝去告變，吾等死亦漢家鬼也！」操曰：「非笑別事，笑眾大臣無一計殺董卓耶。某雖不才，略施小計，可斷董卓頭，懸於都門外，以謝天下。」王允聽罷，乃避席而問曰：「孟德有何高見，匡扶漢室？」試看曹操道出甚話來？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
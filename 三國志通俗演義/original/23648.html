<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　姜維長城戰鄧艾</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>姜維長城戰鄧艾</font></h4>
			　　蜀漢延熙二十年，改為景耀元年。姜維在漢中，選川將兩員，每日操練人馬。一將乃蔣舒也，一將乃傅僉也，並為心腹人。維問夏侯霸曰：「公常言『鄧艾雖小兒，不可輕之』，尚未深信。及累見其能，方知公之言不謬也，但恨未識其面耳。」霸曰：「其人身長七尺，闊面大耳，方頤大口。但言語蹇澀，時人呼為『鄧吃』也。」維曰：「吾平生不服天下之人，累中此人之計，誓必報恨以雪前恥也！」忽報淮南諸葛誕起兵討司馬昭，東吳孫綝助之。昭大起兩都之兵，將皇太后並魏主一同出征去了。維大喜曰：「吾今番大事濟矣！」遂表奏後主，願興兵伐魏。中散大夫譙周聽知，歎曰：「蜀兵連年出征，傷者數多，深有怨心。姜伯約不識時務，欲背天行事也！朝廷近來溺於酒色，信從中貴黃皓，不理國事，只圖歡樂；伯約累欲征伐，不恤軍士，國將危矣！吾何忍哉？」乃作《仇國論》一篇，寄與姜維。維拆封視之，論曰：<br />
　　或問：「古往能以弱勝強者乎？」伏愚子答曰：「有之。」高賢卿曰：「以何術以勝之？」伏愚子答曰：「處大國無患者，恒多慢；處小國有憂者，恒思善。多慢則生亂，思善則生治，理之常也。故周文王養民，以少取多；越勾踐恤眾，以弱斃強，此其術也。」賢卿又曰：「曩者楚強漢弱，相與戰爭，無日寧息，然項羽與漢約分鴻溝為界，各欲歸息民；張良以為民志既定，則難動也，尋帥追羽，終斃項氏，豈比由文王、勾踐之事乎？」伏愚子笑曰：「賢卿止知其一，不知其二也。昔商、周之際，王侯世尊，君臣久固，民習所專；深根者難拔，據固者難遷。當此之時，雖有漢祖，安能仗劍鞭馬以取天下乎？當秦罷侯置守之後，民疲秦役，天下土崩，或歲改主，或月易公，鳥驚獸駭，莫知所從，於是豪強並爭，狼分虎裂，疾搏者獲多，遲後者見吞。方今之始，皆傳國易世矣，既非秦末鼎沸之時，實有六國並據之勢，故可為文王，難為高祖。夫民之疲勞，則擾亂之兆生；上慢下暴，則瓦解之形起。諺曰：『射幸數跌，不如審發。』是故智者不為小利以移日，不為己意以改步，時可而後動，數合而後舉，故湯、武之師不再戰而克，誠重勞民而度時審也。如遂極武黷徵，土崩勢生，不幸遇難，雖有智者將不能謀之矣。若乃奇變縱橫，出入無間，衝波截轍，超谷越山，不由舟楫而渡盟津者，此伏愚之所不及也。」<br />
　　姜維視畢，大怒曰：「此腐儒之論也！」於是碎裂其文。遂提川兵來取中原，乃問傅僉曰：「以公度之，可出何地？」僉曰：「魏屯糧草，皆在長城。今可徑取駱谷，度沈嶺，直取長城，先燒糧草，然後直取秦川，中原可得矣。」維曰：「公之見，與吾暗合也。」即提兵徑取駱谷，度沈嶺，望長城而來。<br />
　　卻說長城鎮守將軍司馬望，乃司馬昭之族兄也。城內糧草多，兵馬少。望聽得蜀兵到，急喚守將王真，李鵬曰：「『水來土掩，兵來將迎。』今蜀兵大至，當何策而退之？」二人告曰：「某等願決一死戰！主公何太怯也？」於是司馬望引兵出城二十里下寨。次日，蜀兵來到，望引二將出陣。姜維出馬，指望而言曰：「今司馬昭遷主於軍中，必有李傕、郭汜之意也。吾今奉朝廷明命，前來問罪，汝當早降。若是愚迷，全家受戮！」望大聲而答曰：「汝等無禮，數犯上國，如不早退，令汝片甲不回！」言訖，令王真出馬。蜀陣中傅僉出迎。戰不十合，僉賣個破綻，王真便挺槍來刺。傅僉閃過，活挾王真於馬上，便回本陣。李鵬大怒，縱馬輪刀來救。僉故意放慢，等李鵬將近，努十分力，擲真於地，暗掣四楞簡在手。鵬趕上舉刀待砍，傅僉偷身回顧，向李鵬面門只一簡，打的眼珠迸出，死於馬下。王真被蜀軍亂槍刺死。姜維驅兵大進，司馬望棄寨入城，閉門不出。維下令曰：「軍士今夜且歇一宿，以養銳氣，來日須要入城。」次日平明，蜀兵爭先大進，一擁至城下，用火箭火炮打入城中。城上草屋一派燒著，魏兵自亂。維又令人取乾柴堆滿城下，一齊放火，烈燄沖天。城已將陷，魏兵在城內嚎啕痛哭，聲聞四野。<br />
　　正攻打之間，忽然背後喊聲大震。維勒兵回看之時，只見魏兵鼓噪搖旗，浩浩而來。維遂令後隊為前鋒，自立於門旗下候之。兩陣對圓，魏陣中一小將，全裝慣帶，挺槍縱馬而出，年約二十餘歲，面如傅粉，唇似抹朱，厲聲大叫曰：「認得鄧將軍乎？」維自思曰：「此是鄧艾矣。」挺槍縱馬來迎。二人抖擻精神，戰到三四十合，不分勝負。那小將軍槍法無半點放閒。維心中暗忖：「不用此計，安能勝乎？」便拔馬望左邊山路中而走。那小將驟馬追之。維掛住了鐵槍，暗取雕弓羽箭射之。那小將眼乖，早已見了，聽得弓弦響處，把身望前一倒，放過羽箭。維回頭看時，小將已到，挺槍來刺。維一閃，那槍從肋傍過，被維挾住。那小將棄槍，望本陣而走。維嗟歎曰：「可惜！可惜！」再拔馬趕來。追至陣門前，一將提刀而出曰：「姜維匹夫，勿趕吾兒！鄧艾在此！」維大驚。原來那小將乃鄧艾之子鄧忠也。維暗暗稱奇，欲戰鄧艾，又恐馬乏，乃虛意指鄧艾曰：「吾今日識汝父子也。各且收兵，來日決戰。」艾見戰場不可，乃就機曰：「既然如此，暗算者非丈夫也。」遂兩軍皆退。鄧艾據渭水下寨，姜維跨兩山安營。艾見了蜀兵地理，乃作書與司馬望曰：「我等且不可戰，只宜固守。待關中兵至時，蜀兵糧草皆盡，三面攻之，無不勝也。今遣長子鄧忠相助守城。」一面差人於司馬昭處求救。<br />
　　卻說姜維令人來鄧艾寨中下戰書，約日大戰，艾虛心應之。至日五更，維令三軍造飯，平明佈陣等候。艾營中掩旗息鼓，卻如無人之狀。維至晚方回。次日又令人下戰書，責以失期之罪。艾以酒食待使，答曰：「微身小疾，有誤相持，明日會戰。」次日，維又引兵來戰，艾仍前不出。如此五六番。傅僉與維曰：「此必有謀也，可宜防之。」維曰：「必捱關中兵到，三面擊也。吾今特令人持書與東吳孫綝，並力攻之，平分天下。」正欲遣使，忽報司馬昭打破壽春，殺了諸葛誕，夷其三族，吳兵皆降。昭班師回洛陽，便欲引兵來救長城也。維大驚曰：「今番伐魏，又成畫餅矣！不如且回。」未知姜伯約退兵之策，端的還是如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
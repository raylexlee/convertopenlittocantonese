<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 第十卷　諸葛亮計伏周瑜</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十卷</br>　　諸葛亮計伏周瑜</font></h4>
			　　卻說周瑜用計，借操之手，殺了蔡瑁、張允，細作報過江來。瑜大喜，乃與魯肅曰：「吾料眾將可瞞，獨孔明不可瞞也。子敬以言釣之，看他知否。」魯肅領了言語，徑來孔明船中相探。孔明接入小舟對坐。肅曰：「連日措辦軍務，有失聽教。」孔明曰：「便是亮亦未與都督賀喜。」肅曰：「何喜？」孔明曰：「公瑾使足下來探亮知不知，便是這件事可賀喜耳。」諕得魯肅失色曰：「先生緣何知之？」孔明曰：「這條計只是瞞過蔣乾。操必然後省，只是不肯認錯。江東無患耳，如何不賀喜！吾聞知換了毛玠、於禁，則這兩個手內，好歹送了水軍性命。」肅開口不得，把些言語支吾了半晌，別孔明而回。孔明囑曰：「萬望子敬隱而休言亮知此事。公瑾若知，必然尋事害亮也。」魯肅應允，駕小舟而去，見周瑜，把上項事只得說了。瑜聽畢，大怒曰：「若留此人，那裡顯我！吾決意斬之！」肅勸曰：「若殺孔明，卻被曹操恥笑。」瑜曰：「我自有公道斬之，教他死而無怨。」肅曰：「何以公道？」瑜曰：「子敬休問，來日便見。」<br />
　　次日，聚眾將於帳下，教請孔明。孔明欣然而至。坐定，瑜問孔明曰：「即目交兵不遠，水路之中，何兵器以取勝？請先生教之。」孔明曰：「大江之上，除非用弓弩為先。」瑜大喜：「先生之言，正合愚意。昔姜子牙自置許多軍器。軍中缺箭使用，欲煩先生監造十萬枝箭，以備用之，請勿推卻。若用他人，恐才短不能為也。」孔明曰：「亮閒於此，敢問十萬枝箭，何時要用？」瑜曰：「十日之內，亦可辦完否？」孔明曰：「即目兩軍相當之際，早晚操軍必到，若侯十日，誤了大事。」瑜曰：「先生可料幾日便成？」孔明曰：「只消三日嚴限，拜納十萬枝箭。」瑜曰：「軍中無戲言。」孔明曰：「怎敢侮弄都督！三日不辦，甘當軍令。」周瑜大喜，喚軍政司當面要了文書，置酒相待：「軍需了日，後有酬勞。」孔明曰：「今日不及，來日吩咐，便造箭也。第三日可差小軍搬箭。」孔明飲了數杯，辭別而去。魯肅曰：「此人莫非詐乎？」瑜曰：「他自送死，非吾逼也。明白對眾要了文書，他便兩脅生翅，也飛去不得。吾已吩咐軍匠人等矣，教他諸般不便，必然誤了。那時定罪，有何理說？你可去探虛實來回報。」<br />
　　肅來見孔明，孔明曰：「吾曾告子敬，休與公瑾說，他必害我。今日果然為之。三日之內，要造十萬枝箭，如無箭數，按軍法施行。子敬只得救我！」肅曰：「你自取禍，如何救得？」孔明曰：「望子敬暫借船二十隻，每船借軍三十人，船上皆用青布幃幔，各船要草千餘束，密布兩邊，皆在江岸伺候，別有妙用。第三日，請子敬至此看箭。卻不可教公瑾知會！倘事泄，則吾計不成，必累子敬矣！」肅允諾，回報周瑜，言道：「他也不用箭竹羽毛膠漆等物，自有道理。」瑜大疑，不省其意。<br />
　　肅自撥輕快船二十隻，各船派三十人，皆用青布為幔，上插旌旗，內安谷草，縛在兩邊，皆屯於孔明船邊。一日無動靜，兩日亦不行。到第三日四更，魯肅來船邊，孔明教請上船。肅問曰：「何意？」孔明曰：「餘請子敬往北取箭。」肅曰：「箭在何處？」孔明曰：「子敬休問，前去便見。」把二十隻船，用長索相連，只望北岸進發。是夜，大霧垂江，對面不能相見。孔明共魯肅坐在船中，傳令教快行。果然是好一江大霧！前人有篇《大霧垂江賦》曰：<br />
　　大哉長江！西接岷、峨，南控三吳，北帶九河。匯音會百川而入海，歷萬古以揚波。至若龍伯、海君，江妃、水母，長鯨千丈，天蜈九首，鬼怪異類，咸集而有。蓋夫鬼神之所依憑，英雄之所戰守。時也陰陽既亂，昧爽不分。訝長空之一色，忽大霧之四屯。雖輿薪而莫睹，惟金鼓之可聞。初若溟濛，才隱南山之豹；漸而充塞，欲迷北海之鯤。然後上接高天，下垂厚地；渺乎蒼茫，浩乎無際。鯨鯢出水而揚威，蛟龍潛淵而吐氣。又如梅林收溽，春陰釀寒；溟溟漠漠，浩浩漫漫。東失柴桑之岸，南無夏口之山。戰船千艘，俱沉淪於巖壑；漁舟一葉，驚出沒於波瀾。甚則穹昊無光，朝陽失色；反白晝為昏黃，變丹青於水黑。雖大禹之智，不能測其淺深；離婁之明，焉能辨其咫尺？於是馮夷息浪，屏翳收功；魚鱉遁跡，鳥獸潛蹤。隔斷蓬萊之島，暗圍閶闔之宮。恍惚奔騰，如驟雨之將至；紛紜雜沓音塔，若寒雲之欲同。乃能中隱毒蛇，因之而為瘴癘；內藏妖魅，憑之而為禍殃。降疾厄於人間，起風塵於塞外。小民遇之夭傷，大人觀之感慨。蓋將返元氣於鴻荒，混天地為大塊。<br />
　　當日五更，孔明船已到曹操水寨邊。孔明教把船隻頭西尾東，一字擺開，就船上擂鼓吶喊。魯肅驚曰：「倘曹兵齊出，如之奈何？」孔明笑曰：「吾料曹操雖奸雄，於重霧中必不敢出。吾等酌酒取樂，霧散便回。吾親在此，子敬勿憂。」<br />
　　卻說曹寨水寨中聽得吶喊擂鼓，毛玠、於禁二人慌忙使人報知曹操。操此時因見水軍未整，自到江邊提調。俱各停當，操傳令曰：「重霧迷江，他必有埋伏。更兼軍士來的整齊，切不可輕動。可撥水軍弓弩手，亂箭射之。」又差人往旱寨內，喚張遼、徐晃各帶弓弩手三千，火速到船邊助射。比及號令到，於禁、毛玠怕南軍搶入水寨，已先差弓弩手亂箭射之；後號令到，撥弓弩手約一萬餘，盡皆放箭。平明時分，孔明教把船弔回，頭東尾西，逼近水寨受箭。張遼、徐晃又引能射者，皆赴水寨口大船上放箭。只聽得霧中擂鼓吶喊，箭如雨發。漸漸日高，收起霧露，孔明教急收船回。二十隻船上兩邊束草上，排滿箭枝。孔明令人叫曰：「謝丞相箭！」比及報知操時，船輕水急，已放回二十餘里遠，追之不上。操懊悔自責，北將皆嗟咨不已。<br />
　　孔明與魯肅曰：「每船上箭，可夠四五千矣。不費江東半分之力，已得十數萬箭。明日卻將來射北軍，強似自己用工造作。」肅曰：「先生真神人也！何以知今日如此大霧？」孔明曰：「凡為將者，不通天文，不識地理，不知軍情，不曉陰陽，不看陣圖，不明兵勢，乃庸才也。亮三日前，算定今日大霧，因此敢取巧而辦之。公瑾教我十日辦完，人匠物料皆不應手，便行官府，亦誤了事，特尋這一件風流過犯，明白斬我。我命係於天，公瑾安能害我也！」魯肅拜服。船已到岸，五百軍已在江邊伺候搬箭。孔明教船上取之，得九萬餘枝，箭都搬入中軍帳交納。魯肅把孔明言語說與周瑜。瑜大驚，慨然而歎曰：「孔明神機妙算，吾不及也！」後史官有詩曰：<br />
　　濃濃霧露滿長江，天地難分水渺茫。<br />
　　二十舟船能擺列，萬餘弓弩盡施張。<br />
　　飛蝗透草搖天影，驟雨催花射日光。<br />
　　沙塞昔年迷李廣，孔明今日伏周郎。李廣徵匈奴，迷失道路，不成功而死。<br />
　　江左得箭九萬餘根，曹操折箭十五六萬。周瑜出寨迎接，以師禮敬之。孔明曰：「譎詐小術，何足為奇。」瑜曰：「雖古之孫、吳，莫能及也！」邀入帳，共飲酒。瑜曰：「昨日吳侯遣使至，催督破曹，瑜未有奇計，請先生教之。」孔明曰：「亮乃碌碌庸才，公是江東英傑，何故問計於亮也？」瑜曰：「某夜來往觀水寨，極有法度，非等閒可攻之。今先生亦看其動靜矣。瑜有一計，不知可否。請先生論之。」孔明曰：「都督且休言，各寫於手內，看同不同。」瑜大喜，教取筆硯來，自暗寫了，卻送與孔明。孔明亦寫了。兩個同近坐榻，各出掌中之字，互相觀看，皆大喜。畢竟如何，下回便見。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
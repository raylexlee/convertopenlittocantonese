<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　龐統進獻連環計</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>龐統進獻連環計</font></h4>
			　　曹操曰：「江左甘寧被周瑜恥辱，亦願內應；黃蓋受責五十，卻令闞澤納降，又有書到此；未可深信。誰敢直入周瑜寨中走一遭？」蔣干進曰：「前者不能成功，心中自羞。今舍一命再往，如不成事，甘當軍令！」操遂即時令蔣乾上船。乾駕小舟，徑到江南水寨邊，便使人轉報。周瑜聽得蔣乾又到，頂祝天地：「吾之成功，只在此人身上！」遂令人吩咐，如此如此。原來龐統亦曾對周瑜說：「若破曹操，須用火攻。」瑜曰：「吾已定計了也。」統曰：「大江面上一船著火，餘船四散，如何燒得？除非用連環計，教他釘作一處，然後可用火攻。」瑜曰：「只是操奸猾，如何去得？」正無理會，卻才聽得蔣乾又來，瑜因此大喜，乃坐於帳上，使人請乾。乾見不來接，心中疑慮，教把船於僻靜岸口纜係，乃隨人入寨中來見周瑜。瑜乃作色曰：「子翼何故欺吾太甚？」蔣乾佯笑曰：「吾想與汝乃舊日弟兄，特來吐心腹事，何故言相欺也？」瑜曰：「汝要說吾降，除非海枯石爛！前番吾想故交，與你痛飲一醉，留你共榻；你卻盜吾私書，不辭而去，乃報曹操，殺了蔡瑁、張允，致使大事不成，皆是汝也！蔡中、蔡和新近降吾，汝又來動說詞也！吾不看舊日之情，一刀兩段！本待送你過去，爭奈我一二日間便要破曹操也！待留你在寨中，必然洩漏。」瑜曰：「左右在那裡？可送子翼往西山庵中歇息。待吾破了曹賊，那時送你渡江未遲。」蔣乾再欲開言，周瑜已入帳後。<br />
　　左右取馬與乾乘了，送至西山背後，於小庵歇息，撥兩個軍人答應。乾在庵內，心中憂悶，寢食不安。是夜，寒星滿天，乾閒步出庵後，只聽得讀書之聲，信步聽之，於山岩畔見草屋數椽，內射出燈光。乾往窺之，見一人掛劍燈前，誦孫、吳兵書。乾思此乃異人也，遂叩戶請見。其人開門迎之，儀表非俗。乾問姓名，其人答曰：「某姓龐，名統，字士元。」乾曰：「莫非鳳雛先生否？」統曰：「然也。」乾曰：「何僻靜獨守？」統曰：「周郎自恃才高，不納忠諫，滅賢損德，特守於此。公乃何方人？」乾曰：「某乃蔣乾也。『群英會』上相見，何故忘了？」統曰：「一時失忘。」遂邀入草室，共訴心腹之事。乾曰：「據公之才，何所不宜。如肯降曹，乾當引進。」統曰：「但恐不用吾耳。」乾曰：「吾願以性命保之。」統曰：「既有引見之心，便可一行。如遲，事必泄矣。」乾遂與統尋路到江邊，卻好尋見船，連夜投江北。<br />
　　到操寨中，乾先來見曹操，備言前事。操請入見，出帳而接，分賓主坐定。統曰：「今周瑜年幼，恃才罔眾，不用良謀，欺凌舊賓，皆有退意。」操遂無疑，誠心相待。飲膳罷，操教備馬，邀統同觀旱寨。二人上馬，憑高望之。統曰：「真將才也！」操曰：「先生勿得隱諱，願教之。」統曰：「傍山依林，前後顧盼，出入有門，進退曲折，雖古之孫、吳再生，穰苴復出，而不過於此矣。今統曲為褒貶，非真心也。」操大喜，於是又去同觀水寨。見向南分二十四座門，皆艨艟戰艦，列為城廓，中藏小船，往來有巷，起伏有敘，統笑曰：「某聞丞相用兵如神，今觀果實也！」指江南而言曰：「周郎，周郎！剋期必亡！」操曰：「先生乃吾師也，望賜指示，勿吝見教。」統曰：「以此論之，龐統不及，怎敢妄言耶？」操大喜。<br />
　　回寨，置酒相飲，共談孫、吳兵法，諸家陣圖，三略六韜之書。操見統對答如流，遂殷勒相待。統乃佯醉而言曰：「敢問軍中有良醫否？」操問：「何用？」統曰：「適見水軍多疾，須得妙手冶之。」此時操軍不服水土，多生嘔吐之疾，死者無數。操正慮此，忽聞統言，如何不問。統曰：「兵法陣法皆是，但可惜不全矣。」操再三請問，統曰：「某有一策，使大小水軍皆無疾病，人安穩而獲全功。」操又問之，統曰：「蓋因大江之中，潮升潮落，風浪不息；中原之人，不慣乘舟，致使生患。若以大船小船，各皆配答，或三十為一排，或五十為一排，首尾用鐵環連鎖，上鋪闊板，休言人可渡，馬亦可走矣。若乘此舟，任隨風浪，潮水上下，有何俱哉？」操下席而謝曰：「非先生良謀，安能破吳耶！」統曰：「愚之淺見，丞相自裁之。」操即時傳令，喚中軍鐵匠連夜打造連環鐵扣，鎖住船隻。諸軍聞之，俱各喜悅。後有詩曰：<br />
　　赤壁鏖兵用火攻，運謀決策盡合同。<br />
　　闞生納款欺曹操，黃蓋停舟待祝融。<br />
　　千里舳艫沉水底，一江煙浪起波中。<br />
　　若非龐統連環計，公瑾安能立大功。<br />
　　龐統曰：「某觀江左俊傑，多有怨周瑜者。吾憑三寸舌，與丞相說之。先破周瑜，則劉備無所用矣。」操曰：「先生果然能成大功，願請奏為三公之列。」統曰：「某非為富貴，但欲救萬民矣。望丞相渡江，慎勿殺害。」操曰：「吾替天行道，安敢殺戮人民耶？」統拜求榜文以安宗族。操曰：「先生家屬，見居何處？」統曰：「只在江邊。若得此榜，可保全族矣。」操命寫榜，僉押付統。統拜謝辭別曰：「可速進兵，休待周郎知覺。」操然之。<br />
　　統別訖，至江邊，正欲下船，岸側一人，道袍竹冠，一把扯住統曰：「你好大膽！黃蓋用苦肉計，闞澤下詐降書，你又來獻連環計：只恐燒不盡絕！你們把出這等毒手來，只好瞞曹操也，須瞞我不得！」嚇得龐統魂飛魄散。畢竟是誰？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　陸遜石亭破曹休</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>陸遜石亭破曹休</font></h4>
			　　此時大蜀建興六年，乃魏太和二年夏五月也。叡詔司馬懿曰：「特與卿商議收川之策。」懿曰：「蜀未可攻也。方今天道亢炎，兵必不出；若我軍深入其地，彼守其險要，安可攻之？」叡曰：「倘蜀兵再來入寇，如之奈何？」懿曰：「臣已算定，今番諸葛亮必效韓信，暗度陳倉道矣。臣己先委下一人在陳倉道口，築起城池以守之，必萬無一失也。此人身長九尺，猿臂善射，深有謀略，忠義凜然。若諸葛亮入寇，此人足可當之。若從他道暗進，則懼有陳倉之城，必不敢深入也。」叡大喜，問曰：「此何人也？」懿奏曰：「乃太原人，姓霍，名昭，字伯道也，見為雜號將軍，鎮守河西數十餘年，民皆欽仰。諸葛亮見有此人，必不敢進矣。」叡從之，加霍昭為鎮西將軍，命守把陳倉道口。<br />
　　遣使持詔去訖，忽報揚州司馬大都督曹休上表，說東吳鄱陽太守周魴，字子魚，乃吳郡陽羨人也，密遣人陳言七事，說：「東吳可破，乞早發兵以取之。後定江南，勿誤幸甚！」叡就御案上展開，與司馬懿同觀已畢，懿奏曰：「此言極有理，吳當滅矣！臣願引一軍以助曹休。」叡大喜，欲令起兵，忽班部中一人進曰：「吳人之言，反覆不一，未可深信，必是誘兵之詭計也。」眾視之，乃河東襄陵人也，姓賈，名逵，字梁道，官授建威將軍，多從太祖武皇帝徵進，深通謀略。懿問曰：「梁道知東吳虛實耶？」逵曰：「吾在邊庭，素知孫權在武昌，西從江夏，東取廬江，時常入寇，周魴乃智謀之士，必不肯降，吾故知其詐也。」懿曰：「此言亦不可不聽，機會亦不可錯失，梁道當與吾同助曹休。」遂奏准魏主，令三路進兵。曹休引大軍徑取皖城；賈逵引前將軍滿寵、東莞太守胡質，徑取陽城，直向東關；司馬懿引本部軍徑取江陵。賞軍已畢，望東吳進發。<br />
　　卻說吳主孫權在武昌東關，會集多官商議曰：「今有鄱陽太守周魴密表，告稱曹休總督揚州兵馬，有入寇之意。今太守詐施詭計，暗陳七事，引誘魏兵深入重地，可設伏兵擒之，則絕吳之難矣。今魏兵分三路而來，諸卿有何高見？」顧雍進曰：「此大任非陸伯言不敢當也。」權大喜，乃召陸遜，封為輔國大將軍、平北都元帥，統御林大兵，攝行王事：授以白旄黃鉞，文武百官皆聽約束。權親自與遜執鞭。遜領命謝恩畢，乃保二人為左右都督，分兵以迎三道。權從之，命吳郡吳人，姓朱，名桓，字休穆，為左都督、冠帶奮武將軍、嘉興侯；又命吳郡錢塘人，姓全，名琮，字子璜，為右都督、綏南將軍、錢塘侯。各領軍馬，權自送之。<br />
　　於是陸遜總率江南八十一州並荊湖之眾七十餘萬，遜令左都督朱桓在左，右都督全琮在右，遜自居中，三路進兵。朱桓曰：「曹休以金枝玉葉之貴而得大任，非智勇之良將也。今聽周魴誘言，深入重地，元帥若用兵擊之，曹休必敗矣。敗後必走兩條路：左乃夾石地名，右乃桂車地名。此二條路皆山僻小徑也，險峻極多。某願與全琮各引一軍伏於山險，先以柴木大石塞斷其路，彼眾可降，曹休可擒矣。若擒了曹休，便長驅直進，唾手而得壽春，則諸路可圖也。此乃掃蕩天下之策，請元帥察之。」遜曰：「吾自有妙用，汝勿狂圖。」因是朱桓懷不平而退。遜令諸葛瑾等拒守江陵，以敵司馬懿。諸路皆已調撥停當。<br />
　　卻說曹休兵臨皖城，周魴來迎，徑到曹休帳下。休問曰：「近得足下之書，所陳七事，深為有理，奏聞天子，故起大軍三路進發。若得江東之地，足下之功不小，則吾之位可得矣。累有人言足下多謀，誠恐於中不實，吾未深信，足下料必不為此等事也。」周魴大哭，急掣從人所佩劍欲刎。休急止之。魴仗劍而言曰：「吾所陳七事，恨不得吐出肝心。今反生疑，必有吳人使間諜之計也！若聽其間諜，吾必死矣。吾之忠心，惟天可表！」言訖，又欲自刎。曹休大驚，慌忙抱住曰：「吾戲言耳！足下何自害耶？」魴乃用劍割發擲於地曰：「吾以忠心待公，公以吾為戲，吾割父母所遺之發，以表真誠也！」曹休深信之，設宴相待。席罷，周魴辭去。<br />
　　忽報建威將軍賈逵來見。休令入帳，問之曰：「汝此來為何？」逵曰：「某料東吳兵必盡屯於皖城。都督不可輕進，待某兩下夾攻，賊兵可破矣。」休怒曰：「汝欲奪吾功耶？」逵曰：「又聞周魴截發為誓，此乃詐也。昔要離斷臂，刺殺慶忌。此未可深信也。」休大怒曰：「吾正欲進兵，汝何故出此言，以慢軍心耶？汝要兵進東關，以乾頭功，卻瞞吾之能也！」叱左右推出斬之。眾將告曰：「未及進兵，先斬大將，於軍不利也。且乞暫免。」休從之，將賈逵兵留在營調用，自引一軍來取東關。<br />
　　此時周魴聽知賈逵削去兵權，暗喜曰：「曹休若用賈逵之計，則東吳敗矣！今一處進兵，乃天使吾成功也！」即遣人密到皖城今之潯陽是也，報知陸遜。遜喚諸將聽令，曰：「前面石亭雖是山路，足可埋伏。早先去占石亭闊處，布成陣勢，以待魏兵。」遂令徐盛為先鋒，引兵前進。<br />
　　卻說曹休命周魴引軍而進，正行間，休問曰：「前至何處？」魴曰：「前面乃石亭也，堪以屯兵。」休從之，遂率大軍並車仗等器，盡赴石亭駐紮。次日，哨馬報導：「面前有吳兵不知多少，據住山口。」休大驚曰：「周魴言無準備，何為有兵也？」急尋魴問之。人報曰：「周魴引數十人，不知何處去了。」休大悔曰：「吾中此賊之奸計也！雖然如此，有何懼哉！」遂令大將張普為先鋒，引數千兵來與吳兵交戰。兩陣對圓，普出馬罵曰：「賊將早降！」徐盛出馬相迎。戰不數合，普不能敵，勒馬收兵，回見曹休，言徐盛勇不可當。休曰：「吾當以奇兵勝之。」就令張普引二萬軍伏於石亭之南，又令薛喬引二萬軍伏於石亭之北。「明日辰時，吾引一千兵搦戰，卻佯輸詐敗，誘到北山之前，放炮為號，三路夾攻，徐盛可擒矣。」二將受計，當晚各引二萬軍埋伏去了。<br />
　　卻說陸遜喚朱桓、全琮，吩咐曰：「汝二人各引三萬軍，從石亭山路抄到曹休寨後，放火為號；吾親率大軍從中路而進，可擒曹休也。」當日黃昏，二人受計，引兵而進。是夜二更，朱桓一軍正抄到魏寨後，迎著張普伏兵。普不知是吳兵，徑來問時，被朱桓一刀斬於馬下。魏兵便走。桓令後軍放火。<br />
　　再說全琮一枝軍抄到魏寨後時，正撞在薛喬懷內，就那裡大殺一陣。薛喬敗走，魏兵大勢奔回本寨。後面朱桓、全琮兩路殺來。曹休寨中大亂，自相衝擊。休慌上馬，望夾石道奔走。徐盛引大隊軍馬，從正路殺來。魏兵死者不可勝數，降者萬餘，逃命者盡棄衣甲。曹休在夾石道中奮力奔走。忽見一彪軍從小路挺出，為首大將乃建威將軍賈逵也。休驚慌少息。逵接著曹休並敗殘兵。休自愧曰：「吾不用公言，果遭此敗。幸得足下之兵在此，可待後軍也。」逵曰：「都督可速出此道：若被吳兵以木石塞斷，我等皆危矣！」於是曹休驟馬而去，賈逵斷後。逵於林木茂盛之間及險峻小徑之處，多設旌旗以為疑兵。不時後面徐盛趕到，見山坡下閃出旗角，疑有埋伏，不敢追趕，收兵而回。因此救了曹休。司馬懿聽知休敗，亦引兵退去。<br />
　　卻說陸遜正望捷音，須臾徐盛、朱桓、全琮皆到，所得車仗牛馬驢騾、軍資器械不計其數，降兵數萬餘人。遜大喜，即同太守周魴並諸將班師還吳。吳王孫權領文武官僚，出武昌城迎接，以御蓋覆遜而入，以上品珍寶賜之。諸將盡皆升賞。權見周魴無髮，慰勞曰：「卿斷髮成此大事，功名當書於竹帛。」即封周魴為關內侯，大設筵會，勞軍慶賀。陸遜奏曰：「今曹休大敗，魏已喪膽；可修國書，遣使入川，教諸葛亮進兵攻之。」權從其言，遂遣使齎書入川去了。未知孔明再來伐魏，勝負如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　諸葛亮舌戰群儒</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>諸葛亮舌戰群儒</font></h4>
			　　魯肅、孔明在舟中共話。肅猛省：「孔明是個舌辯之士，去到江東，猶恐惹起刀兵。常勝則可，倘敗則歸罪於我！」尋思半晌，與孔明曰：「先生如見吳侯，切不可實言曹操兵多將廣。若問操欲下江東否，只言不知。」孔明曰：「不須子敬叮嚀，亮自有對答之語。」魯肅連囑數番。孔明冷笑。船已到岸，肅請孔明於驛中安歇已定。<br />
　　肅來見孫權。權正聚文武於堂上議事，聽知魯肅到，急召而問曰：「子敬，荊州體探事情若何？」肅曰：「未知虛實。」權曰：「所乾何事？」肅曰：「別有商議。」權將曹操檄文以示肅曰：<br />
　　操近承帝命，奉辭伐罪。旌麾南指，劉琮束手；荊、襄之民，望風歸順。今統大兵百萬，上將千員，欲與將軍獵於江夏，共伐劉備，同分漢土，永結盟好。相見再期，早宜回報。<br />
　　肅看畢，曰：「主公尊意若何？」權曰：「未有定論。」張昭曰：「曹操虎豹也。今擁百萬之眾，借天子之名以徵四方，拒之不順。且將軍大勢可以拒操者，長江也。今操得荊州水軍，艨艟鬥艦，動以千數，浮以沿江，水陸俱下，此為長江之險已與我共之矣！其勢如山嶽，不敢迎之。以愚之計，不如降之，以為萬安之策。」眾謀士皆曰：「子布之言，甚合天意。」孫權沉吟不語。張昭等又曰：「主公不必多疑。如降操，則東吳民安，江南六郡可保矣。」權起更衣，肅隨於宇下。權知肅意，乃執肅手而言曰：「卿欲如何？」肅曰：「卻才眾人之意，專誤將軍，不足以圖大事。眾皆可降曹耳，如將軍必不可也。」權曰：「何也？」肅曰：「如肅等降操，當以肅還鄉黨，品其名位，猶不失下為操從事，乘犢車，從吏卒，交遊士林，累官政不失州郡也。將軍降曹操，欲安所歸乎？官不過封候而已，車不過一乘，騎不過一匹，從不過十人，豈得南面稱孤哉？眾人之意，各為自己，不可用也。將軍詳之，早定大事。」權歎曰：「諸人議論，甚失孤望。子敬開說大計，正與吾同。此天以子敬賜我也！保全之計，其意須要已定。曹操新得袁紹，近得荊州之兵，恐勢大，難與以敵。」肅曰：「肅渡江而到當陽，已聞劉豫州軍敗；次至江夏相見，特問其虛實。有一人深知前故，特引到此，主公試問之。」權曰：「是何人？」肅曰：「諸葛瑾之弟，諸葛亮也。」權曰：「莫非臥龍光生否？」肅曰：「是也，見在館驛中安歇。」權曰：「今日天晚，來日聚文武於帳下，先教見俺江東英俊，然後升堂議事。」肅領命而去。<br />
　　次日早，請孔明來見，肅又囑曰：「如見吳侯，切不可言曹操兵多。」孔明曰：「亮自見機而變，不誤於公。」魯肅引孔明至幕下，視之，見張昭、顧雍等一般文武二十餘人，峨冠博帶，整衣端坐。孔明料眾謀士俱在，教肅引領，從頭逐一相見，各問姓名。施禮已畢，坐於客席。張昭等見孔明飄飄然有出世之表，昂昂然有凌雲之志。張昭等料孔明來下說東吳，昭先以言挑之曰：「昭乃江東微末之士也。久聞先生歸於隆中，躬耕隴畝，以樂天真，好為《梁父吟》，每自比管仲、樂毅，此語果有之乎？」孔明暗思：「這人言語挑我。」遂應答之：「此亮平生小可之比也。」昭曰：「近聞劉豫州三顧先生於草廬之中，而聽高論，豫州『如魚得水』，每欲席捲荊州、襄。今一旦以屬曹公，未審是何主見？」孔明自思：「張昭乃孫權手下一個謀士，若不先難倒他，如何說的孫權？」遂答昭曰：「吾觀取漢上之地，易如反掌。吾主劉豫州，躬行仁義，不忍奪同宗之基業，故力辭之。劉琮孺子，聽信佞言，暗獻國投降，致使曹操得其猖獗。今豫州兵屯江夏，別有良圖，非等閒可知也。」昭曰：「若此，先生言行相違也。聖人有雲：『古者言之不出，恥躬之不逮也。』先生自比於管仲、樂毅，愚自幼酷視《春秋》，深慕二公之為人。管仲相桓公，霸諸侯，一匡天下，糾合諸侯不以兵車，管仲之力也。樂毅扶持微弱之燕，下齊七十餘城。此二人者，可謂濟世之才，古今之豪傑也。今曹橾橫行於中國，擅行征伐，動無不克，有順其欲者，從而慰之；不順其欲者，從而伐之。宣言曰：『吾奉天子明詔，誅反討逆。』因此海宇振動，英雄賓服。先生在草廬之中，但笑傲風月，抱膝危坐。今既從事劉豫州，當與生靈興利除害，此所謂『達則兼善於天下』。且玄德公未見先生之時，尚且縱橫寰宇，據守城池；今見先生，人皆仰面望之，雖三隻之童蒙，亦謂彪虎生翼，將見漢室復興，曹氏即滅矣。朝廷故舊大臣，山林隱跡之士，皆拭目而待；拂高天之雲翳，仰日月之光輝，拯民於水火之中，措之於衽席之上。何其先生自歸豫州，曹兵一出，玄德棄甲拋戈，望風而竄，上不能報劉表以安庶民，下不能輔孤子而據漢室。先生知而使之，是不仁也；不知而使之，是不智也。近聞玄德棄新野，走樊城，敗當陽，奔夏口，無容身之地，有燒眉之急。此是自得先生以來，反不如其初也。豈有管仲、樂毅萬分之一哉？先生幸勿以愚直而怪之！」孔明昂然而笑曰：「鵬飛萬里，其志豈群鳥之識哉？古人有雲：『善人為邦百季，亦可以勝殘去殺矣。』且以世俗病人論之：夫病疾之極，當以糜粥以飲之，和藥以服之；待其臟腑調和，形體暫回，然後用肉食以補之，猛藥以治之，則病根盡拔去，人得全生也。汝若不待氣脈和緩，便投之以猛藥硬食，欲求安者，誠為難矣。以吾主劉豫州，向日軍敗於汝南，寄跡於劉表，軍不滿千，將惟關、張、趙雲而已；新野山僻小縣，人民稀少，糧食鮮薄，非險要之地，豫州借此容身：正如病勢尪羸之極也。夫以兵甲不完，城廓不堅，軍不經練，糧不繼日，守之則坐而待死，如以金玉棄溝壑耳。博望燒屯，白河用水，使夏候惇、曹仁等輩聞吾之名，心膽皆裂，雖管仲復生，樂毅不死，安可及我哉？劉琮投降，豫州不知；亮常數言，豫州不忍乘亂奪人基業，此大義也，故不為之。當陽大敗，豫州見有十數萬赴義之民，扶老攜幼，不忍棄之，日行十里，不思進取江陵，甘與同敗，此亦大義也。兵書云：『寡不敵眾。」勝負乃常事也，焉有必勝之理乎？昔楚項羽數勝高皇，垓下一戰成功，此是韓信之良謀。且信久事高皇，未常累勝。國家之大計，社稷之安危，自有主謀，非比誇辯之徒，虛譽妄人耳：坐議立談，誰人可及；臨機應變，百無一能。誠為天下取笑耶？子布莫怪口直！」只這一篇詞，唬得張昭並無一言。<br />
　　忽於坐間又一人，高言而問曰：「今曹公兵屯百萬，將列千員，龍驤虎視，平吞江夏，公以何如？」孔明視之，乃是從事會稽餘姚人虞仲翔虞翻也。孔明應聲答曰：「曹操收袁紹蟻聚之兵，劫劉表烏合之眾，軍無紀律，將無謀略，雖數百萬，不足懼也。」虞翻大笑曰：「軍敗於當陽，計窮於夏口，區區求救於人，猶言不懼，此真『掩耳偷鈴』也！」孔明曰：「豈不聞兵法雲：『信兵實戰。』吾主劉豫州有數千仁義之師，安能敵百萬暴殘之眾耳？退守夏口，待其時也。今汝江東兵精糧足，又有長江之險，猶欲使其主屈膝降賊，何其太懦也！若此論之，劉豫州實不懼曹賊耳！」虞翻不能對。<br />
　　坐上又一人應聲而問曰：「孔明效蘇秦、張儀掉三寸不爛之舌，遊說江東也。」孔明視之，乃臨淮淮陰人步子山步騭也。孔明曰：「君知蘇秦、張儀乃舌辯之士，不知蘇秦、張儀乃豪傑之輩也。蘇秦佩六國之璽綬，張儀二次相秦，皆有匡扶社稷之機，補完天地之手，非比守株待兔、畏刀避劍之人耳。君等聞曹操虛發詐偽之詞，猶豫不決，敢望於蘇秦、張儀乎？」步騭不能對。<br />
　　忽坐上一人問曰：「孔明以曹操何如人也？」孔明視之，乃沛郡竹邑薛敬文薛綜也。孔明應聲曰：「曹操乃漢賊耳！」綜曰：「公言差矣。子聞古人云：『天下者，非一人之天下，乃天下人之天下也。』故堯以天下禪於舜，舜以天下禪於禹。其後成湯放桀，武王伐紂，列國相吞，漢承秦業以及乎今，天數以終於此。今曹公遂有天下三分之二，人皆歸心。惟豫州不識天時而欲爭之，正是以卵擊石，而驅羊鬥虎，安能不敗乎？」孔明應聲叱之曰：「汝乃無父無君之人也！夫人生於天地之間者，以忠孝為立身之本。吾汝累世食漢室之水土，思報其君，聞有奸賊蠹國害民者，誓共戮之，臣之道也。曹操祖宗叨食漢祿四百餘年，不思報本，久有篡逆之心，天下共惡之。汝以天數歸之，真無父無君之人也。不足與語！再無復言！」薛綜滿面羞慚，不敢對答。<br />
　　坐上忽一人應聲問曰：「曹操雖挾天子而令諸侯，猶是曹相國曹參之後。汝劉豫州雖中山靖王苗裔，無可稽考，眼見只是織席販履之庸夫，何足與曹操抗衡哉！」孔明視之，乃吳郡陸公紀陸績也。孔明笑而言曰：「公乃袁術坐間懷綠桔之陸郎乎？汝安坐，聽吾論之。昔日文王三分天下有其二以服事殷，孔子雲：『周之德，其可謂至德也已矣！』此所謂不敢伐君也。其後武王伐紂。紂暴虐至甚，武王伐之，伯夷、叔齊扣馬而諫曰：『以臣弒君，可謂仁乎？』太公稱為義士，孔子亦稱其德。為臣不可以犯上，此萬古不易之理也。曹操累世漢臣，君又無過，常有篡圖之心，非逆賊而何？昔漢高祖皇帝，起身乃泗上亭長，寬洪大度，重用文武而開大漢洪基四百餘季。至於吾主，縱非劉氏宗親，仁慈忠孝，天下共知，勝如曹操萬倍，豈以織席販履為辱乎？汝小兒之見，不足共高士言之，豈不自辱乎？」<br />
　　坐上一人昂然而出曰：「雖吾江東之英俊，被汝詞奪卻正理，汝治何經典？」孔明視之，乃彭城嚴曼才嚴畯也。孔明應聲曰：「尋章摘句，世之腐儒也，何能興邦立事？且於耕莘伊尹，釣渭子牙，張良、陳平之流，耿弇、鄧禹之輩，皆有斡旋天地之手，匡扶宇宙之機，未審平生治何經典。豈效書生區區為筆硯之間，論黃數黑，舞文弄筆，而玩唇舌乎？」嚴畯低頭喪氣而不能對。<br />
　　忽又一人指孔明而言曰：「汝言『文不能安邦，武不能定國』，何士立於四科之首？」孔明視之，汝南程德樞程秉也。孔明曰：「有君子之儒，有小人之儒。夫君子之儒，心存仁義，德處溫良；孝於父母，尊於君王；上可仰瞻於天文，下可俯察於地理，中可流澤於萬民；治天下如盤石之安，立功名於青史之內，此君子之儒也。夫小人之儒，性務吟詩，空書翰墨；青春作賦，皓首窮經；筆下雖有千言，胸中實無一物。且如漢揚雄，以文章為狀元，而屈身仕莽，不免投閣而死，此乃小人之儒也；雖日賦萬言，何足道哉！」<br />
　　坐上諸人見孔明對答如流，滔滔然如決長河之水，眾皆失色。又有吳郡吳人張溫、會稽烏傷人駱統二人，又欲難問。忽一人自外而入，厲聲言曰：「孔明乃當世之才，汝等卻以唇舌相難，非敬客之禮也。曹操引百萬之眾虎視江南，不思退敵之策，但以口頭之昧，各負己能，政事安在？吳侯久等，請先生便入，以論安危。」言者畢竟是誰，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
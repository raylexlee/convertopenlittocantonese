<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　孔明造木牛流馬</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>孔明造木牛流馬</font></h4>
			　　卻說鄭文泣告免死，孔明曰：「汝既求生，可修書一封，教司馬懿自來劫營，吾便饒汝性命。若捉住司馬懿，便是汝之功也，吾當重用。」鄭文只得寫書，呈與孔明。孔明令監下鄭文。樊建問曰：「丞相怎知此人詐降？」孔明笑曰：「觀其動靜可知也。司馬懿不輕用人，若加秦朗為前將軍，必武藝高強；與鄭文交馬只一合，被文斬之，必不是秦朗。故以詐言探之，果然如此。」眾皆拜服曰：「丞相真神人也。」<br />
　　孔明選一舌辯軍士，附耳吩咐，如此如此。其人持書徑到魏寨，人報知司馬懿。懿喚入，接上書，拆封看畢，懿問曰：「汝何人也？」其人答曰：「某乃中原人，因荒亂，流落蜀中。鄭文乃某親戚。見今諸葛亮因鄭文有功，用為先鋒。今鄭文因與某有親，故特來下書，明日一更時分，舉火為號，萬望都督提兵劫寨，鄭文在內應之。都督切勿有誤。若要遲慢，事不成矣！」司馬懿反覆詰審，果然是實，即賜酒食，忻然吩咐曰：「本日為期，若大事成了，必重用汝。」其人拜別，回到本寨，告知孔明。孔明遂即仗劍步罡，禱祝已畢，喚王平、張嶷，吩咐如此如此；又喚馬忠、馬岱，吩咐如此如此；又喚魏延、姜維，吩咐如此如此。各人引兵而去，孔明坐於高山之上。<br />
　　卻說司馬懿欲引二子提大兵來劫蜀寨，長子司馬師止之曰：「父親何故據片紙而入重地也？倘有疏虞，如之奈何？不如令別將先去，父親接應可矣。」懿從之，遂令秦朗引一萬兵，去劫蜀寨。懿自引兵接應。<br />
　　是日，天已初更，風清月朗；忽然陰雲四合，黑氣漫空，對面不見。懿大喜曰：「天使吾成功也！」人盡銜枚，馬皆勒口，大驅士卒進發。於是秦朗引一萬兵，直殺入蜀寨，並不見一人。朗知中計，急退兵時，四下火把齊明，喊聲大舉，鼓角喧天，火炮震地，左有王平、張嶷，右有馬岱、馬忠，兩路兵殺來。秦朗死戰，不能得出。背後司馬懿只見蜀寨火光沖天，喊聲不絕，又不知勝負，只顧催兵接應。懿引兵正望火光中殺來，忽然喊聲大震，左有魏延，右有姜維，兩路殺出。魏兵大敗，十傷八九，相持奔走，盡皆奔走。此時秦朗所引一萬之兵，皆死於鋒刃之下。蜀兵圍的鐵桶一般，其箭如驟雨，因此秦朗不能逃，亦死於亂軍之中。孔明在山頭上鳴金，蜀兵皆歸大寨，天復晴明。孔明坐於帳上，斬了鄭文，再議取渭南之計。此時司馬懿奔入本寨，人報初更時陰雲暗黑，乃孔明用遁甲之法；後來收兵已了，天復晴名，乃孔明驅六丁六甲，掃蕩浮雲，所以如此。懿歎曰：「真神人也！」即令諸將加謹防備。<br />
　　卻說孔明令兵每日搦戰，魏軍只是不出。孔明自上小車，來祁山前渭水東西，踏看地理。忽到一處，其山如葫蘆之狀，入谷口視之，可容千餘人；兩山又合一谷，可容四五百人；背後兩山環抱，只可通一人一騎而行。孔明看了一遍，心中大喜，乃問鄉導官曰：「此處何名也？」答曰：「地名上方谷，又號葫蘆谷。」孔明回到帳中，喚馬岱附耳，受與密計，如此行之，即令一千五百人：五百人守谷口，一千人在內做工。孔明又囑馬岱曰：「此等人不許放出，其餘人不許放入。吾親自不時點視，擒司馬懿只在此計之中。如若漏了消息，決斬汝首！」馬岱受計而去，依法置造。孔明每日往來指示，不覺十餘日。<br />
　　孔明看了，回到營內，長史楊儀入帳告曰：「即今糧米皆在劍閣，人夫牛馬，搬運不便。雖日行夜往，費力甚難。總然易到，不敷支用，如之奈何？」孔明笑曰：「吾已籌策多時也。前者所積木植，並西川收買下的木植，教人置造木牛流馬，搬運糧草，甚是便益。牛馬皆不用水食，可以晝夜轉運不絕也。」眾皆拜曰：「自伏羲治世，相傳至今，未聞有木牛流馬之事，請丞相教之。」孔明曰：「吾已令人依法置造，未曾完足。吾暫將『木牛流馬』之法，尺寸方圓，長短闊狹，開寫明白，汝等視之。」諸將環立視之。造「木牛」法曰：<br />
　　方腹曲脛，一股四足，頭入領中，舌著於腹。載多而行少，獨行者數十里，群行者二十里。曲者為牛頭，雙者為牛腳，橫者為牛領，轉者為牛足，覆者為牛背，方者為牛腹，垂者為牛舌，曲者為牛肋，刻者為牛齒，立者為牛角，細者為牛鞅，攝者為牛鞦〔革由〕。牛仰雙轅，人行六尺，牛行四步。每牛載十人所食一月之糧，人不太勞，牛不飲食也。<br />
　　造「流馬」法雲：<br />
　　肋長三尺五寸，廣三寸，厚二寸二分，左右同。前軸孔分墨去頭四寸，徑中二寸。前腳孔分墨二寸，去前軸孔四寸五分，廣一寸。前槓孔去前腳孔分墨二寸七分，孔長二寸，廣一寸。後軸孔去前槓分墨一尺五分，大小與前同。後腳孔分墨去後軸孔三寸五分，大小與前同。後槓孔去後腳孔分墨二寸七分，後載克去後槓孔分墨四寸五分。前槓長一尺八寸，廣二寸，厚一寸五分。後槓與等板方囊二枚，厚八分，長二尺七寸，高一尺六寸五分，廣一尺六寸，每枚受米二斛三斗。從上槓孔去肋下七寸，前後同。上槓孔去下槓孔分墨一尺三寸，孔長一寸五分，廣七分，八孔同。前後四腳，廣二寸，厚一寸五分。形制如象，靬音軒長四寸，徑面四寸三分。孔徑中三腳槓，長二尺一寸，廣一寸五分，厚一寸四分，同槓耳。<br />
　　卻說眾將看了一遍，皆拜伏曰：「丞相真神人也！漢室將復興矣！」人言孔明妻黃氏善會此法，故孔明學之。未知是否？<br />
　　不過半月之間，木牛流馬皆造完備，宛然如活者一般，上山下嶺，各盡其便。大軍見之，無不忻喜。孔明令右將軍、玄都候高翔，引一千兵駕木牛流馬，自劍閣直抵祁山大寨，往來搬運糧草，供給蜀兵用度。因此大兵皆要出戰，以報孔明之德。後人有詩贊曰：<br />
　　六出祁山用計謀，軍糧遞運到西州。劍關險峻驅流馬，斜谷崎嶇駕木牛。<br />
　　心地玲瓏人莫測，性天廣大鬼難籌。誰那繼此神仙術？古往今來贊武侯。<br />
　　卻說司馬懿正憂悶至急之間，忽巡哨軍報說：「蜀兵營內，諸葛亮新造木牛流馬，轉運糧草，人不太勞，牛馬不食。」懿大驚曰：「吾堅守者，只為敵人糧草不能接應之故。今用此法，必為久遠之計，不思退矣。」急喚張虎、樂綝，吩咐曰：「汝二人各引五百軍，從斜谷小路抄出，待蜀兵驅過木牛流馬，任他過盡，一齊喊叫擂鼓，殺將出來，不可多搶，只搶三五匹便回。」二人聽令，各引五百軍，扮作蜀兵，夜間偷過小路，伏在谷中，果見高翔引兵驅木牛流馬而來。將次過盡，兩邊一齊鼓噪殺出。蜀兵措手不及，棄了六七匹，盡往祁山大寨而去。張虎、樂綝不敢多帶，每人止驅二匹，棄了糧草，星夜而回，與司馬懿看了，果然進退如活的一般。懿喜曰：「汝既會用此法，吾何不用之？」便令巧匠百餘人，當面拆開，懿吩咐曰：「吾效孔明造此木牛流馬，汝等可依尺寸長短、厚薄寬狹之法置造。敢有違式者，決斬！」不及半月，造成二千木牛流馬，與孔明一樣法則，亦能進退。就令鎮遠將軍岑威，引一千兵驅駕木牛流馬，去隴西搬運糧草，往來不絕。<br />
　　卻說高翔回見孔明，說魏兵搶奪木牛流馬各二匹去了。孔明笑曰：「吾正要他搶去。今雖搶去幾個木牛流馬，不為失事，吾不久便得許多軍中資助也。」諸將問曰：「丞相何以知之？」孔明曰：「司馬懿見了，必然效吾造之，那時又有計策。」不數日，人報說魏人也會造木牛流馬，往隴西搬運糧草。孔明大喜曰：「不出吾之料也！」便教王平吩咐曰：「汝引一千兵，扮作魏人，星夜偷過北原，只推巡糧軍，徑到運糧之所，將護糧之人盡皆殺散；卻驅木牛流馬而回，徑奔過北原來。此處必有魏兵追之，汝便將木牛流馬口內舌頭扭轉過來，就不能動，所運軍糧，盡皆棄走。背後魏兵趕到，牽拽不動，打抬不去。吾再有兵到，汝卻扭回舌頭來，長驅大行。魏兵必疑為怪，不敢追也！」王平受計，引兵而去。孔明又喚張嶷吩咐曰：「汝引五百兵，扮作六甲六丁神兵，鬼頭獸面，將五彩塗之，甲子甲寅模樣，種種怪異之相；一手執錦繡旗旛，一手仗巨闕寶劍；身掛葫蘆，內藏煙火之物，伏於山傍。待木牛流馬到時，放起煙火，一齊擁出，護送而來。魏人若見，必疑是神鬼，不敢追之。此乃神師之計也。」張嶷受計，引兵而去。又喚魏延、姜維，吩咐曰：「汝二人同引一萬兵，去北原寨口接木牛流馬，以防交戰。」又喚廖化、張翼，吩咐曰：「汝二人引五千兵，去斷司馬懿來路。」又喚馬忠、馬岱，吩咐曰：「汝二人引三千兵，去渭南搦戰。」各人遵令而去。<br />
　　卻說魏將岑威引軍驅駕木牛流馬，裝載糧米，正行之間，忽報前面有兵巡糧。岑威令人哨探，果是魏軍，遂放心進發。兩軍合在一處。忽然喊聲大起，蜀兵就本隊裡殺將起來，乃蜀將牙門將、裨將軍王平也。魏兵措手不及，被蜀兵殺死太半。岑威引敗兵抵敵，被王平一刀斬之。餘皆潰散。王平引兵，盡驅木牛流馬而回。敗軍飛奔報入北原寨內。郭淮聽知軍糧被劫，火速引兵來救。王平令兵扭轉木牛流馬舌頭，皆棄於道上，且戰且走。郭淮令驅趕木牛流馬之時，皆不能動。淮心中疑惑，正無奈何，忽然鼓角喧天，喊聲震地，兩路兵殺來，乃是魏延、姜維也。平復引兵殺回。三路夾攻，郭淮大敗而走。蜀兵方回。淮扎住敗軍，又只見煙雲突起，忽一隊神兵擁出，個個執旛仗劍，怪異之像，驅駕木牛流馬如風擁而去。郭淮大驚曰：「此必神助也！」因此心疑不趕。<br />
　　卻說司馬懿聞知北原兵敗，自引兵來救。方到半路，忽一聲炮響，兩路兵從險峻處殺出，鼓喊震天，乃是前軍都督、領扶風太守張翼，副將乃飛衛將軍廖化也。司馬懿大驚失色。未及交鋒，魏兵當不住，被蜀兵殺死太半，餘皆各自逃竄。司馬懿匹馬而走，被廖化驟馬趕來，看看趕上。未知懿性命如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
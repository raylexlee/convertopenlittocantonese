<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　劉備進位漢中王</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>劉備進位漢中王</font></h4>
			　　建安二十四年秋七月，魏王曹操退兵至斜谷，欲還許都，又被魏延一箭射中人中，因此收軍班師。比及三軍起行，原來孔明見操避於斜谷，料是棄漢中而走，故差馬超等將分兵十數路，不時攻劫。因此操不能久住，遂議回兵。前軍才行，兩下火起，乃是馬超等伏兵斷送。操急令將士緊行，三軍銳氣墮盡，但聽得兵聲火發，人人喪膽，個個亡魂，只望逃生，安能拒敵，曉夜奔走無停。蜀兵追趕不住，軍至京兆方始心安。<br />
　　卻說玄德命劉封、孟達、王平等，攻取上庸諸郡。申耽等聞操已棄漢中而走，遂皆投降。玄德大喜，就於東川之地大賞三軍。安民已定，玄德愈加愛惜軍士。眾將皆有推尊玄德為帝之心，未敢擅便，遂告諸葛軍師。孔明曰：「吾意已定奪了。」隨引法正等入見玄德。孔明曰：「方今漢帝懦弱，曹操專權，天下百姓無主。主公年過半百，威震四海，東除西蕩，今得兩川，可以應天順人，法堯禪舜，即皇帝位，名正言順，以討國賊。此合天理，事不宜遲，便請擇日。」玄德大驚曰：「軍師之言差矣！某雖漢室宗親，乃臣下之臣；若為此事，乃反漢也。」孔明曰：「非也。方今天下分崩，英雄並起，各霸一方，四海有才德者同聲相應，同氣相求，捨死亡生而事其主者，若非為名，即為利也。今主公苟避嫌疑，守義不舉，手下之士，大小皆無所望，其心皆憚，不久盡去矣。願主公熟思之。」玄德曰：「僭居尊位，吾實不為！汝等再宜商議。」諸將一齊言曰：「主公若是推卻，三軍變矣！」孔明曰：「主公平生以義本，安肯便稱尊號？今有荊、襄、兩川之地，可暫為漢中王。以正其位，方可用人。」玄德曰：「汝等雖欲尊吾為王，不得天子明詔，是僭稱也。」孔明曰：「離亂之時，宜從權變；若守常道，必誤大事。」張飛大叫曰：「異姓之人皆欲為君，何況哥哥乃漢朝宗派！若不如此，半世英雄成一夢矣！」孔明曰：「主公可宜從權變，進位漢中王，臣等自作表章申奏天子。」玄德再三推辭不過，又恐軍心有變，只得依允。孔明遂命譙周作表，申奏獻帝。其表曰：<br />
　　軍師將軍諸葛亮，蕩寇將軍、漢壽亭侯臣關羽，徵虜將軍、新亭侯臣張飛，平西將軍、都亭侯臣馬超，徵西將軍臣黃忠，鎮西將軍臣賴恭，揚武將軍臣法正，興業將軍臣李嚴等一百二十人，上言曰：昔唐堯至聖而四凶而朝，周成仁賢而四國作難，高後稱制而諸呂竊命。孝昭幼沖而上官逆謀，皆憑世寵，借履國權，窮凶極亂，社稷幾危。非大舜、周公、朱虛、博陸，則不能流放擒討，安危定傾。伏惟陛下誕聖德，統理萬邦，而遭厄運不造之艱。董卓首難，蕩覆京畿，曹操階禍，竊執天衡；皇后太子，鴆殺見害，剝亂天下，殘毀民物。令陛下蒙塵憂厄，幽處虛邑。人神無主，遏絕王命，厭昧皇極，欲盜神器。左將軍、領司隸校尉、豫荊益三州牧、宜城亭侯劉備，受朝廷爵秩，念在輸力，以徇國難。睹其機兆，赫然憤發，與車騎將軍董承同謀誅操，將安國家，克寧舊都。會董承機事不密，令操遊魂得遂長惡，殘泯海內。內等每懼王室大有閻樂之禍，小有定安之變，趙高使閻樂殺二世，王莽廢孺子嬰為定安公。夙夜惴惴音贅，戰慄累思。昔在《虞書》，敦敘九族，周監二代，封建同姓，《詩》著其義，歷載長久。漢興之初，割裂疆土，尊王子弟，是以卒折諸呂之難，而成太宗之基。臣等以備肺腑枝葉，宗子藩翰，心存國家，念在弭亂。自操破於漢中，海內英雄望風蟻附，而爵號不顯，九錫未加，非所以鎮衛社稷，光昭萬世也。奉辭在外，禮命斷絕。昔河西太守梁統等值漢中興，限於山河，位同權均，不能相率，咸推竇融以為元帥，卒立效績，摧破隗囂。今社稷之難，急於隴、蜀。操外吞天下，內殘群僚，朝廷有蕭牆之危，而禦侮未建，可為寒心。臣等輒依舊典，封備為漢中王，拜大司馬，以董齊六軍，糾合同盟，掃滅凶逆。以漢中、巴、蜀、廣漢、犍為為國，所署置依漢初諸侯王故典。夫權宜之制，苟利社稷，專之可也。然後成功事立。臣等退伏矯罪，雖死無恨。誠惶誠恐，頓首死罪。臣等不勝瞻天激切屏營之至。<br />
　　建安二十四年秋七月，築壇場於沔陽音免，方圓九里，分佈五方，各設旌旗儀仗，群臣皆依次序排列。許靖、法正請玄德登壇，進冠冕璽綬訖，面南而坐，受文武官員拜賀，為漢中王。子劉禪立為王太子。封許靖為太傅，法正為尚書令。諸葛亮為軍師，總督軍馬一應事務。封關、張、馬、黃、趙為五虎大將，魏延為漢中太守。其餘各擬功勳定爵。玄德既為漢中王，遂修表一封，差人齎赴許都進呈。表曰：<br />
　　臣以具臣之才，荷上將之任，總督三軍，奉辭於外；不能掃除寇難，靖匡王室，久使陛下聖教陵遲，六合之內，否而未泰，惟憂反側，疢音趁如疾首。曩者董卓，偽造亂階，自是之後，群凶縱橫，殘剝海內。賴陛下聖德威臨，人臣同應，或忠義奮討，或上天降罰，暴逆並殪音壹，以漸冰消。惟獨曹操，久未梟除，侵擅國權，恣心極亂。臣昔與車騎將軍董承圖謀討操，機事不密，承被陷害。臣播越失據，忠義不果，遂得使操窮凶極逆，主後戮殺，皇子鴆害。雖糾合同盟，念在奮力；懦弱不武，歷年未效。常恐殞沒，孤負國恩；寤寐永歎，夕惕若厲。今臣群僚以為在昔《虞書》敦敘九族，庶明厲翼；五帝損益，此道不廢。周監二代，並建諸姬，實賴晉、鄭夾輔之福。高祖龍興，尊王子弟，大啟九國，卒斬諸呂，以安大宗。今操惡直丑正，實繁有徒，包藏禍心，篡盜已顯。既宗室微弱，帝族無位，斟酌古式，依假權宜，上臣為大司馬、漢中王。臣伏自三省：受國厚恩，荷任一方，陳力未效，所獲已過，不宜復忝高位，以重罪謗。群僚見逼，迫臣以義。臣退惟寇賊不梟，國難未已；宗廟傾危，社稷將墜：成臣憂責碎首之負。若應權通變，以寧靖聖朝，雖赴水火，所不得辭，敢慮常宜，以防後悔。輒順眾議，拜受印璽，以崇國威。仰惟爵號，位高寵厚，俯思報效，憂深責重，驚怖惕息，如臨於谷。盡力輸誠，獎勵六師，率齊群義，應天順時，以寧社稷，以報萬一。謹拜章表。因驛遞上，還所假左將軍、宜城亭侯印綬。謹表上聞，仰干天聽。建安二十四年秋七月，漢中王、領大司馬臣劉備拜表。<br />
　　遣使到許都進表。<br />
　　表到許都，曹操聽知玄德自立漢中王，遂大怒曰：「織席小兒，安敢如此！吾不能滅汝，誓不回都，除死方止！」即時傳下王旨，盡起傾國之兵，赴兩川與漢中王決雌雄。一人出班諫曰：「王上不可因一時之怒，使百萬生靈屈死於鋒刃。小臣有一計，不須張弓只箭，令劉備在蜀自受其禍。待兵衰力盡，略用一將，興數萬之眾，一舉而成功。」眾皆大驚，視之，乃河內溫城人也，複姓司馬，名懿，字仲達，見為丞相府主簿。操大喜而問之曰：「仲達有何高見？」懿曰：「今江東孫權以妹嫁劉備，今已分離取回江東，彼此有切齒之恨。王上可差一舌辯之士，齎書去見孫權，陳說劉備過惡，令權興兵行先取荊州，一與關某相持，劉備必發兩川之兵以救荊州。那時王上興兵去取漢川，令劉備首尾不能相救，勢必危矣。」<br />
　　操大喜，即修書令滿寵為使，星夜投江東來見孫權。權知滿寵到，遂與謀士商議。張昭進曰：「魏與吳本無仇，一時聽諸葛亮之說詞，間諜兩家，終年征戰不息，生靈遭其塗炭。今滿伯寧此來，必有講和之意，可接待之。」權依其言，令眾謀士遠接。<br />
　　滿寵入城，見吳侯禮畢，權以賓禮待寵。寵起身而言曰：「吳、魏自來無仇，皆因劉備之故。今魏王差某到此，約會破劉，共分疆土，誓不相侵。」權問曰：「以何憑據？」滿寵將操書呈上。權拆封視之。書曰：<br />
　　操聞人生世間，列位在至尊之上，而俾異域之臣者，乃王侯之恥也；不論行而結交者，此大丈夫之恥也；祖宗可得之基業，一旦輕屬他人者，此家門之恥也。仲謀乃東吳之尊，而受制於劉備，可恥一也。備乃幽、燕小輩，素無行止，天下共知，一旦以賢妹妻之，此乃恥也。荊、襄九郡，公之父兄皆為此土而喪身，何輕如敝屣，與劉備而不取。此乃三恥也。夫備恃頑賴凶，數有侵侮，輕諾寡信，素懷不仁，先背主而後叛呂布，棄袁紹之義，忘劉表之恩，吞併蜀川，佔據漢上，負明公與孤之德，雖樵牧亦切齒也！今遣滿寵前來，所有舊怨，一切勿言，可速起英雄之師，索取荊州，上與國家除凶，下雪自己之仇。清平之後，自以江南連接西川，盡屬於公；漢中、襄陽，孤當自取。永以為好，誓不相侵。書不盡言。專祈照察。秋八月吉日書。<br />
　　孫權覽書畢，設筵相待。滿寵歇於館舍。權連夜與謀士商議。顧雍曰：「雖是說詞，其中有理。一面送滿寵回，約曹公首尾相擊；一面使人過江探關公動靜，方可行事。」諸葛瑾曰：「某聞關公自到荊州，劉備娶與妻室，先生一子，次生一女。其子聰明；其女幼小，未曾適人。某願一往，與主公世子求親。若雲長肯許，卻與雲長計議，共破曹操；若雲長不肯，然後助曹，卻取荊州。凡征戰有名，則人心順矣。」孫權用其謀，先送滿寵回許都；卻遣諸葛瑾為使，投荊州而來。江口人報知雲長。雲長平生輕傲天下之士，不令手下人迎接。諸葛瑾入城，來見雲長。禮畢，雲長曰：「子瑜此來何意？」瑾曰：「某想舍弟久事漢中王，故有此行，求結兩家之好：某主人吳侯有一子，甚聰明，吳人皆奇之。某聞將軍有一女，特來求親。兩家並無猜疑，並力破曹。此誠美事，請君侯思之。」雲長勃然大怒曰：「吾虎女，安肯嫁犬子耶！吾不看汝弟之面，立斬汝首！再休多言！」遂喚左右逐出。瑾抱頭鼠竄，回見吳侯；不敢隱匿，遂實告之。權大怒曰：「何太無禮耶！」便喚張昭等文武官員商議，定取荊州之策。未知如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>三國志通俗演義 - 　關雲長襲斬車胄</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>關雲長襲斬車胄</font></h4>
			　　要去趕玄德者，乃虎賁校尉許褚也。操大喜，遂令許褚帶領五百軍馬，連夜趕來。<br />
　　卻說關、張正行之次，只見塵頭起，謂玄德曰：「此必是曹公追兵至也。」遂下定營寨圍繞，令關、張各執軍器，立於兩邊。許褚至近，見嚴整甲兵，入見玄德。玄德曰：「校尉來此何干？」褚曰：「丞相命，特來請將軍回，別有商議。」玄德曰：「『將在外，君命有所不受』。吾面君，況又蒙丞相之一語乎。你回去，替我稟覆丞相：有程昱、郭嘉累次問我取金帛，不曾相送，因此於丞相前以讒言譖我，故令汝趕來擒吾。吾若是無仁無義之輩，就此處砍汝為肉泥。吾感丞相大恩，未嘗忘也，汝當速回，見丞相善言答之。」許褚觀見關、張以目視之，連聲應諾而去。<br />
　　許褚回見曹操，將玄德言語細說了一遍。操喚程昱、郭嘉，責之曰：「汝於劉備前覓金帛不從，因此含冤於心，每於吾前讒言僭之，此何理也？」程昱、郭嘉以頭頓於地曰：「丞相又被他瞞過去了。」操笑曰：「既彼去矣，若在追，恐成怨乎。不罪汝等，汝等勿疑焉。」二人辭去。此是曹公半疑半信。<br />
　　卻說馬騰見玄德去了，邊報又急，亦回西涼州去了。<br />
　　卻說玄德兵至徐州，刺史車胄出迎。公宴畢，孫乾、糜竺等都來參見。玄德回家，探視老小，打聽袁術因奢侈太過，雷薄、陳蘭皆投嵩山去了。術勢甚衰，乃作書歸帝號於袁紹。其書曰：<br />
　　漢之失天下久矣，天子提攜，政在家門；豪傑角逐，分裂疆宇，此與周之沒年，七國分勢無異，卒強者兼之耳。袁氏受命當王，符瑞炳然。今君權有四州，民戶百萬，以強，則無與比大；論德，則無與比高。曹操欲扶衰拯弱，安能續絕命，救已滅乎？今納上帝號，請早即帝位，共享萬世之洪基，不可失此機會！傳國璽，續當獻上。弟術百拜。<br />
　　袁紹亦有篡國之心，故令人召袁術。術乃收拾人馬、宮禁御用之物，先奪徐州來。<br />
　　玄德知袁術來到，遂引關、張、朱靈、路昭五萬軍出，正迎著先鋒紀靈至。張飛便不打話，直取紀靈。兩員將鬥無十合，張飛大叫一聲，刺紀靈於馬下。敗軍奔走。袁術自引軍來鬥。玄德分兵三路：朱靈、路昭在左；關、張在右；玄德自引兵與袁術相見，在門旗下責罵曰：「汝反逆不道，吾今欽奉明詔，前來討汝！汝當束手來降，引見曹公，免汝罪犯。」袁術罵曰：「織席編屨小輩，安敢輕我！」引兵趕來。玄德退步，兩路軍殺出，殺的屍橫遍野，血流成渠；士卒逃亡，不可勝計。又被嵩山雷薄、陳蘭劫盡錢糧草料。玄德迤邐趕來。<br />
　　袁術四下無路，欲回壽春，又被群盜所襲。術乃住於江亭，止有一千餘眾，皆老弱之輩。時當盛暑，糧食盡絕，只有麥屑三十斛，分派與軍士家。人無食，多有餓死者。術嫌飯粗，不能下喉，乃求蜜水止渴。庖人曰：「止有血水，安有蜜水！」術坐於床上，大叫一聲，倒於地下，吐血鬥餘而死。時建安四年六月也。後人有詩曰：<br />
　　漢末刀兵起四方，無端袁術太猖狂。<br />
　　不思累世為公相，便欲孤身作帝王。<br />
　　強暴枉誇傳國璽，驕奢妄說應天祥。<br />
　　渴思蜜水無由得，獨臥空床吐血亡。<br />
　　論曰：<br />
　　天命符驗，可得而見，未可得而言也。然大致受大福者，歸於信，順乎天；事不以順，雖強力廣謀，不能得也。謀不可得之事，曰失忠信，變詐妄生矣。況復苟肆行之，其以欺天乎？雖假符僭稱，歸將安所容哉！<br />
　　袁術已死，姪袁胤將靈柩及妻子奔廬江來，被徐璆音留盡殺之。璆得玉璽，赴許都獻曹操。操大喜，遂封徐璆為高陵太守。此時玉璽歸操。<br />
　　卻說玄德知袁術已喪，寫表申朝，書呈曹操；令朱靈、路昭回許都見曹操，說玄德留下軍馬。曹公欲斬二人。荀彧曰：「權歸劉備，二人亦無奈何。」操叱二人退。荀彧曰：「可寫書與車胄，就內圖之。」操曰：「此計有理」暗使人來見車胄，傳操鈞旨。隨即請陳登商議此事。登曰：「此事極易。憑將軍神機，何慮劉備？可令軍伏於甕城邊，只作接劉備，待馬到來，一刀斬之。某在城上射住後軍，大事濟矣。」既差人去請玄德。<br />
　　陳登回家見父，言車胄奉曹公鈞命，欲害劉使君。登父陳珪曰：「吾兒先報玄德。」登曰：「兒已定了計也。」珪曰：「玄德仁人也。」登領命，來報玄德，正迎著關、張，報說如此如此。原來關、張先回，玄德在後。張飛聽得，便要去廝殺。雲長曰：「他伏於甕城邊待你我，殺去必然有失。若兄知，必便不入徐州殺車胄。我有一計，乘夜間扮作曹公大軍到徐州，引車胄出迎，襲而殺之。」飛曰：「倘或不出，如之奈何？」雲長曰：「別作區處。」<br />
　　部下軍原有曹公旗號，衣甲都同。當夜三更，叫城上開門，城上問是誰，眾應是曹丞相部下張文遠的人馬。守門人報知車胄，胄急請陳登議曰：「若不迎接，誠恐有疑；若出迎之，又恐有詐。」胄乃城上回言：「黑夜難以分辨，平明瞭相見。」城下應曰：「只怕劉備知道，疾快開門！」看看俄到五更，城外一片聲叫開門。車胄自披掛上馬。胄生得面如紫礦音拱，手如鋼鉤，提古定刀，引一千軍出城。跑過吊橋，軍分兩邊，車胄大呼：「文遠何在？」軍中關公提刀縱馬，直迎車胄，大喝：「匹夫！安敢懷心殺玄德也？」車胄大叫，戰未數合，遮攔不住，拔馬便回。到吊橋邊，城上陳登亂箭射下，車胄繞城而走。雲長趕來，本要活捉，手起一刀，砍於馬下。雲長用刀割下首級來提回，望城上呼曰：「反賊車胄，吾以殺之！眾等無冤，投降免死。」諸軍棄甲拋戈，拜於地上。軍民皆安。雲長將胄頭去迎玄德。後人有詩曰：<br />
　　粗豪車胄運機籌，要害仁慈劉豫州。<br />
　　賴得雲長施義勇，青龍刀劈亂臣頭。<br />
　　雲長來見玄德，具言車胄欲害之事，今已斬首。玄德驚曰：「曹公若來，如之奈何？」雲長曰：「我與張飛迎之。」玄德懊悔不已，遂入徐州，百姓父老伏道而接。玄德到府尋張飛，飛已將胄全家誅殺。玄德曰：「曹公心腹之人，殺了如何肯休？若是興兵來問罪，將何以解？」陳登曰：「某有一計，可退曹公。」其計如何？
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　掖縣相國毛公，家素微。其父常為人牧牛。時邑世族張姓者，有新阡在東山之陽。或經其側，聞墓中叱咤聲曰：「若等速避去，勿久溷貴人宅！」張聞，亦未深信。既又頻得夢警曰：「汝家墓地，本是毛公佳城，何得久假此？」由是家數不利。客勸徙葬吉，張聽之，徙焉。一日，相國父牧，出張家故墓，猝遇雨，匿身廢壙中。已而雨益傾盆，潦水奔穴，崩渹灌注，遂溺以死。相國時尚孩童。母自詣張，願丐咫尺地，掩兒父。張徵知其姓氏，大異之。往視溺死所，儼然當置棺處，又益駭。乃使就故壙窆焉。且令攜若兒來。葬已，母偕兒詣張謝。張一見，輒喜，即留其家，教之讀，以齒子弟行。又請以長女妻兒。母駭不敢應。張妻云：「既已有言，奈何中改？」卒許之。然此女甚薄毛家，怨慚之意，形於言色。有人或道及，輒掩其耳。每向人曰：「我死不從牧牛兒！」及親迎，新郎入宴，彩輿在門；而女掩袂向隅而哭。催之妝，不妝；勸之亦不解。俄而新郎告行，鼓樂大作，女猶眼零雨而首飛蓬也。父止婿，自入勸女。女涕若罔聞。怒而逼之，益哭失聲。父無奈之。又有家人傳白：「新郎欲行。」父急出，言：「衣妝未竟，乞郎少停待。」即又奔入視女，往來者無停履。遷延少時，事愈急，女終無回意。父無計，周張欲自死。其次女在側，頗非其姊，苦逼勸之。姊怒曰：「小妮子，亦學人喋聒！爾何不從他去？」妹曰：「阿爺原不曾以妹子屬毛郎；若以妹子屬毛郎，更何須姊姊勸駕也。」父以其言慷爽，因與伊母竊議，以次易長。母即向女曰：「忤逆婢不遵父母命，欲以兒代若姊，兒肯之否？」女慨然曰：「父母教兒往也，即乞丐不敢辭；且何以見毛家郎便終餓莩死乎？」父母聞其言，大喜，即以姊妝妝女，倉猝登車而去。入門，夫婦雅敦逑好。然女素病赤鬝，稍稍介公意。久之，浸知易嫁之說，由是益以知己德女。居無何，公補博士弟子，應秋闈試。道經王舍人店，店主人先一夕夢神曰：「旦日有毛解元來，後且脫汝於厄。」以故晨起，專伺察東來客。及得公，甚喜。供具殊豐善，不索直；特以夢兆厚自託。公亦頗自負。私以細君髮鬑鬑，慮為顯者笑，富貴後，念當易之。已而曉榜既揭，竟落孫山，咨嗟蹇步，懊惋喪志。心赧舊主人，不敢復由王舍，以他道歸。後三年，再赴試，店主人延候如初。公曰：「爾言初不驗，殊慚祗奉。」主人曰：「秀才以陰欲易妻，故被冥司黜落，豈妖夢不足以踐？」公愕而問故，蓋別後復夢而云。公聞之，惕然悔懼，木立若偶。主人謂：「秀才宜自愛，終當作解首。」未幾，果舉賢書第一人。夫人髮亦尋長，雲鬟委綠，轉更增媚。姊適里中富室兒，意氣頗自高。夫蕩惰，家漸陵夷，空舍無煙火。聞妹為孝廉婦，彌增慚怍。姊妹輒避路而行。又無何，良人卒，家落。頃之，公又擢進士。女聞，刻骨自恨，遂忿然廢身為尼。及公以宰相歸，強遣女行者詣府謁問，冀有所貽。比至，夫人餽以綺縠羅絹若干疋，以金納其中，而行者不知也。攜歸見師。師失所望，恚曰：「與我金錢，尚可作薪米費；此等儀物，我何須爾！」遂令將回。公及夫人疑之。及啟視而金具在，方悟見卻之意。發金笑曰：「汝師百餘金尚不能任，焉有福澤從我老尚書也。」遂以五十金付尼去，曰：「將去作爾師用度；多，恐福薄人難承荷也。」行者歸，具以告。師默然自歎，念平生所為，輒自顛倒，美惡避就，繄豈由人耶？後店主人以人命事逮繫囹圄，公為力解釋罪。<break time="100ms" />　　異史氏曰：「張公故墓，毛氏佳城，斯已奇矣。余聞時人有『大姨夫作小姨夫，前解元為後解元』之戲，此豈慧黠者所能較計耶？嗚呼！彼蒼者天久不可問，何至毛公，其應如響？」<break time="100ms" /><break time="100ms" />　　<B>續黃粱</B><break time="100ms" /><break time="100ms" />　　福建曾孝廉，高捷南宮時，與二三新貴，遨遊郊郭。偶聞毘盧禪院，寓一星者，因並騎往詣問卜。入揖而坐。星者見其意氣，稍佞諛之。曾搖箑微笑，便問：「有蟒玉分否？」星者正容許二十年太平宰相。曾大悅，氣益高。值小雨，乃與遊侶避雨僧舍。舍中一老僧，深目高鼻，坐蒲團上，偃蹇不為禮。眾一舉手登榻自話，群以宰相相賀。曾心氣殊高，指同遊曰：「某為宰相時，推張年丈作南撫，家中表為參、游，我家老蒼頭亦得小千把，於願足矣。」一坐大笑。俄聞門外雨益傾注，曾倦伏榻間，忽見有二中使，齎天子手詔，召曾太師決國計。曾得意疾趨入朝。天子前席，溫語良久。命三品以下，聽其黜陟；即賜蟒玉名馬。曾被服稽拜以出。入家，則非舊所居第，繪棟雕榱，窮極壯麗。自亦不解，何以遽至于此。然撚髯微呼，則應諾雷動。俄而公卿贈海物，傴僂足恭者，疊出其門。六卿來，倒屣而迎；侍郎輩，揖與語；下此者，頷之而已。晉撫餽女樂十人，皆是好女子。其尤者為嫋嫋，為仙仙，二人尤蒙寵顧。科頭休沐，日事聲歌。
    </voice>
</speak>

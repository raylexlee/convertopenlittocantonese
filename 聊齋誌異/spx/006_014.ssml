<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　陝西某公，任鹽秩，家累不從。值姜瓖之變，故里陷為盜藪，音信隔絕。後亂平，遣人探問，則百里絕煙，無處可詢消息。會以復命入都，有老班役喪偶，貧不能娶，公賚數金使買婦。時大兵凱旋，俘獲婦口無算，插標市上，如賣牛馬。遂攜金就擇之。自分金少，不敢問少艾。中一媼甚整潔，遂贖以歸。媼坐床上，細認曰：「汝非某班役耶？」問所自知。曰：「汝從我兒服役，胡不識！」班役大駭，急告公。公視之，果母也。因而痛哭，倍償之。班役以金多，不屑謀媼。見一婦年三十餘，風範超脫，因贖之。即行，婦且走且顧，曰：「汝非某班役耶？」又驚問之。曰：「汝從我夫服役，如何不識！」班役益駭，導見公。公視之，真其夫人。又悲失聲。一日而母妻重聚，喜不可已。乃以百金為班役娶美婦焉。意必公有大德，所以鬼神為之感應。惜言者忘其姓字，秦中或有能道之者。<break time="100ms" />　　異史氏曰：「炎崐之禍，玉石不分，誠然哉！若公一門，是以聚而傳者也。董思白之後，僅有一孫，今亦不得奉其祭祀，亦朝士之責也。悲夫！」<break time="100ms" /><break time="100ms" />　　<B>豢蛇</B><break time="100ms" /><break time="100ms" />　　泗水山中，舊有禪院，四無村落，人蹟罕及，有道士棲止其中。或言內多大蛇，故游人益遠之。一少年入山羅鷹。入既深，無所歸宿；遙見蘭若，趨投之。道士驚曰：「居士何來？幸不為兒輩所見！」即命坐，具饘粥。食未已，一巨蛇入，粗十餘圍，昂首向客，怒目電瞛。客大懼。道士以掌擊其額，呵曰：去！」蛇乃俯首入東室。蜿蜒移時，其軀始盡，盤伏其中，一室盡滿。客大懼，搖戰。道士曰：「此平時所豢養。有我在，不妨；所患者，客自遇之耳。」客甫坐，又一蛇入，較前略小，約可五六圍。見客遽止，睒閃吐舌如前狀。道士又叱之，亦入室去。室無臥處，半遶梁間，壁上土搖落有聲。客益懼，終夜不寢。早起欲歸，道士送之。出屋門，見牆上階下，大如盎琖者，行臥不一。見生人，皆有吞噬狀。客懼，依道士肘腋而行，使送出谷口，乃歸。<break time="100ms" />　　余鄉有客中州者，寄宿蛇佛寺。寺僧具晚餐，肉湯甚美，而段段皆圓，類雞項。疑問寺僧：「殺雞幾何，遂得多項？」僧曰：「此蛇段耳。」客大驚，有出門而哇者。既寢，覺胸上蠕蠕。摸之，則蛇也，頓起駭呼。僧起曰：「此常事，烏足駭！」因以火照壁間，大小滿牆，榻上下皆是也。次日，僧引入佛殿。佛座下有巨井，井中蛇粗如巨甕，探首井邊而不出。爇火下視，則蛇子蛇孫以數百萬計，族居其中。僧云：「昔蛇出為害，佛坐其上以鎮之，其患始平」云。<break time="100ms" /><break time="100ms" />　　<B>雷公</B><break time="100ms" /><break time="100ms" />　　亳州民王從簡，其母坐室中，值小雨冥晦，見雷公持鎚，振翼而入。大駭，急以器中便溺傾注之。雷公沾穢，若中刀斧，反身疾逃；極力展騰，不得去。顛倒庭際，嗥聲如牛。天上雲漸低，漸與簷齊。雲中蕭蕭如馬鳴，與雷公相應。少時，雨暴澍，身上惡濁盡洗，乃作霹靂而去。<break time="100ms" /><break time="100ms" />　　<B>菱角</B><break time="100ms" />
    </voice>
</speak>

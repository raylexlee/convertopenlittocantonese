<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>傳燈錄 - 第十二卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十二卷</font></h4>
			　　懷讓禪師法嗣第四世一十三人。<br />
　　洪州黃檗山希運禪師法嗣一十三人七人見錄。<br />
　　鎮州臨濟義玄禪師。<br />
　　睦州龍興寺陳尊宿。<br />
　　杭州千頃山楚南禪師。<br />
　　福州烏石山靈觀禪師。<br />
　　杭州羅漢宗徹禪師。<br />
　　魏府大覺禪師。<br />
　　相國裴休。<br />
　　楊州六合德元禪師。士門贊禪師。襄州政禪師。吳門山知<br />
　　弘宣禪師。幽州超禪師。蘇州憲禪師。已上六人無機綠語句不錄。<br />
　　第五世五十一人。<br />
　　袁州仰山慧寂禪師法嗣一十人六人見錄。<br />
　　袁州仰山西塔光穆禪師。<br />
　　晉州霍山景通禪師。<br />
　　杭州龍泉文喜禪師。<br />
　　新羅國順支禪師。<br />
　　袁州仰山南塔光湧禪師。<br />
　　袁州仰山東塔和尚。<br />
　　洪州觀音常蠲大師。福州東禪慧茂大師。<br />
　　福州明月山道崇大師。處州遂昌禪師。已上四人無機緣語句不錄。<br />
　　鎮州臨濟義玄禪師法嗣二十一人一十五人見錄。<br />
　　鄂州灌溪志閒禪師。<br />
　　幽州譚空和尚。<br />
　　鎮州寶壽沼和尚。<br />
　　鎮州三聖慧然禪師。<br />
　　魏府興化存獎禪師。<br />
　　定州善崔禪師。<br />
　　鎮州萬歲和尚。<br />
　　雲山和尚。<br />
　　桐峰庵主。<br />
　　杉洋庵主。<br />
　　涿州紙衣和尚。<br />
　　虎溪庵主。<br />
　　覆盆庵主。<br />
　　襄州歷村和尚。<br />
　　滄州米倉和尚。<br />
　　齊聳大師。涿州秀禪師。浙西善權徹禪師。金沙禪師。允誠禪師。新羅國智異山和尚。已上六人無機緣語句不錄。睦州陳尊宿法嗣二人一人見錄古<br />
　　睦州刺史陳操。睦州嚴陵釣台和尚。一人無機緣語句不錄。<br />
　　鄧州香嚴智閒禪師法嗣一十二人一十人見錄。<br />
　　吉州止觀和尚。<br />
　　壽州紹宗禪師。<br />
　　襄州延慶法端禪師。<br />
　　益州南禪無染禪師。<br />
　　益州長平山和尚。<br />
　　益州崇福演教大師。<br />
　　安州大安山清傒禪師。<br />
　　終南山豐德寺和尚。<br />
　　均州武當山佛岩暉禪師。<br />
　　江州雙溪田道者。益州照覺寺和尚。睦州東禪和尚。已上二人無機緣語句不錄。<br />
　　福州雙峰和尚法嗣一人見錄。<br />
　　雙峰古禪師。<br />
　　杭州徑山洪徠禪師法嗣四人一人見錄。<br />
　　洪州米嶺和尚。<br />
　　廬州棲賢寺寂禪師。臨川義直禪師。杭州功臣院。令道禪師。已上三人無機緣語句不錄。<br />
　　楊州光孝院慧覺禪師法嗣一人見錄。<br />
　　升州長慶道蜓禪師一人。<br />
　　第六世一十九人。<br />
　　袁州仰山南塔光湧禪師法嗣五人四人見錄。<br />
　　越州清化全付禪師。<br />
　　郢州芭蕉山慧清禪師。<br />
　　韶州黃連山義初禪師。<br />
　　韶州慧林鴻究禪師。<br />
　　洪州黃龍山忠和尚一人無機緣語句不錄。<br />
　　袁州仰山西塔光穆禪師法嗣一人見錄。<br />
　　吉州資福如寶禪師。<br />
　　灌溪志閒禪師法嗣一人見錄。<br />
　　池州魯祖山教和尚。<br />
　　魏府興教存獎禪師法嗣二人一人見錄。<br />
　　汝州寶應和尚。魏府天缽和尚。一人無機緣語句不錄。<br />
　　鎮州寶壽沼禪師法嗣二人見錄。<br />
　　汝州西院思明禪師。<br />
　　第二世寶壽和尚。<br />
　　涿州紙衣和尚法嗣。鎮州譚空和尚一人無機緣語句不錄。<br />
　　鎮州三聖慧然禪師法嗣二人見錄。<br />
　　鎮州大悲和尚。<br />
　　淄州水陸和尚。<br />
　　魏府大覺和尚法嗣四人三人見錄。<br />
　　廬州大覺和尚。<br />
　　廬州澄心缸德禪師。<br />
　　汝州南院和尚。<br />
　　宋州法華和尚一人無機緣語句不錄。<br />
　　金陵道蜓禪師法嗣。金陵廣孝院處微禪師一人無機緣語句不錄。<br />
　　懷讓禪師第四世。<br />
　　前洪州黃檗山希運禪師法嗣。<br />
　　臨濟義玄<br />
　　鎮州臨濟義玄禪師。曹州南華人也。姓邢氏。幼負出塵之志。及落髮進具，便慕禪宗。初在黃檗，隨眾參侍。時堂中第一坐勉令問話。師乃問：「如何是祖師西來的意。」黃檗便打。如是三問三遭打。遂告辭第一坐云：「早承激勸問話。唯蒙和尚賜棒。所恨愚魯，且往諸方行腳去。」上坐遂告黃檗云：「義玄雖是後生，卻甚奇特。來辭時，願和尚更垂提誘。」<br />
　　來日師辭黃檗。黃檗指往大愚。師遂參大愚。愚問曰：「什麼處來。」曰：「黃檗來。」愚曰：「黃檗有何言教。」曰：「義玄親問佛法的的意。蒙和尚便打。如是三問三轉被打。不知過在什麼處。」愚曰：「黃檗恁麼老婆。為汝得徹困，猶覓過在。」師於言下大悟云：「元來黃檗佛法無多子。」大愚搊住云：「者尿牀鬼子，適來又道不會。如今卻道黃檗佛法無多子。你見個什麼道理。速道速道。」師於大愚肋下築三拳。大愚托開云：「汝師黃檗，非干我事。」<br />
　　師辭大愚，卻回黃檗。黃檗云：「汝回太速生。」師云：「祗為老婆心切。」便人事了。侍立次，黃檗云：「大愚有何言句。」師遂舉前話。黃檗云：「這大愚老漢。待見，痛與一頓。」師云：「說什麼待見，即今便與。」隨後便打黃檗一掌。黃檗云：「這風顛漢。卻來這裡捋虎鬚。」師便喝。黃檗云：「侍者引這風顛漢參堂去。」後溈山舉此話問仰山云：「臨濟當時得大愚力，得黃檗力。」仰山云：「非但騎虎頭。亦解把虎尾。」<br />
　　師一日與黃檗赴普請。師在後行。黃檗回頭見師空手。乃問：「鑊頭在什麼處。」師云：「有人將去了也。」黃檗云：「近前來。共汝商量個事。」師便近前。黃檗將鑊鑊地云：「我這個，天下人拈掇不起。」師就手掣得，豎起云：「為什麼卻在某甲手裡。」黃檗云：「今日自有人普請。我更不著去也。」便歸院。後溈山舉問仰山云：「鑊頭在黃檗手裡。為甚卻被臨濟奪卻。」仰山云：「賊是小人，智過君子。」<br />
　　黃檗一日普請鋤茶園。黃檗後至。師問訊，按鑊而立。黃檗曰：「莫是困耶。」曰：「才鑊地，何言困。」黃檗舉拄杖便打。師接杖，推倒和尚。黃檗呼維那。維那拽起我來。維那扶起曰：「和尚爭容得這風顛漢無禮。」黃檗卻打維那。師自鑊地云：「諸方即火葬，我這裡活埋。」溈山問仰山：「只如黃檗與臨濟此時意作麼生。」仰山云：「正賊走卻。羅贓人吃棒。」<br />
　　師一日在黃檗僧堂裡睡。黃檗入來。以拄杖於牀邊敲三下。師舉首見是和尚，卻睡。黃檗打席三下去。卻往上間，見首座坐禪。乃云：「下間後生卻坐禪。汝這裡妄想作什麼。」首座云：「這老漢患風邪。」黃檗打板頭一下，便出去。溈山舉問仰山：「只如黃檗意作麼生。」仰山云：「兩彩一賽。」<br />
　　師與黃檗栽杉。黃檗曰：「深山裡栽許多樹作麼。」師曰：「一與後人作古記。二與山門作標榜。」道了，以鑊頭打地三下。黃檗云：「雖然如是。子已吃我棒了也。」師又以鑊頭打地三下。作噓噓聲。黃檗云：「吾宗到汝，大興於世。」溈山舉問仰山：「且道黃檗後語但囑臨濟，為復別有意旨。」仰山云：「亦囑臨濟，亦記向後。」溈山云：「向後作麼生。」仰山云：「一人指南吳越令行。」南塔和尚注云：「獨坐震威，此記方出。」又云：「若遇大風，此記亦出。」溈山云：「如是如是。」<br />
　　師因半夏上黃檗山。見和尚看經。師曰：「我將謂是個人。元來是絡黑豆老和尚。」住數日乃辭去。黃檗曰：「汝破夏來，不終夏去。」曰：「某甲暫來禮拜和尚。」黃檗遂打趁令去。師行數里，疑此事，卻回終夏。師一日辭黃檗。黃檗曰：「什麼處去。」曰：「不是河南即河北去。」黃檗拈起拄杖便打。師捉住拄杖曰：「這老漢莫盲枷瞎棒。已後錯打人在。」黃檗遂喚侍者把將几案禪板來。師曰：「侍者把將火來。」黃檗曰：「不然子但將去。已後坐斷天下人舌頭在。」師即便發去。<br />
　　師到熊耳塔頭。塔主問：「先禮佛先禮祖。」師曰：「祖佛俱不禮。」塔主曰：「祖佛與長老。有什麼冤家俱不禮。」師便拂袖而出。又別舉云：師問塔主：「先禮佛先禮祖。」塔主曰：「祖佛是什麼人弟子。」師拂袖便去。<br />
　　師後還鄉黨俯徇趙人之請。住子城南臨濟禪苑，學侶奔湊。<br />
　　一日上堂曰：「汝等諸人赤肉團上。有一無位真人。常向汝諸人面門出入。未證據者看看。」時有僧問：「如何是無位真人。」師下禪牀把住云：「道道。」僧擬議，師托開云：「無位真人是什麼乾屎橛。」便歸方丈。<br />
　　師問樂普云：「從上來一人行棒一人行喝。阿那個親。」對曰：「總不親。」師曰：「親處作麼生。」普便喝，師乃打。<br />
　　師問木口和尚。如何是露地白牛。木口曰：「吽。」師曰：「啞。」木口曰：「老兄作麼生。」師曰：「這畜生。」<br />
　　大覺到參。師舉拂子。大覺敷坐具。師擲下拂子。大覺收坐具，入僧堂。眾僧曰：「這僧莫是和尚親故。不禮拜又不吃棒。」師聞，令喚新到僧。大覺遂出。師曰：「大眾道汝未參長老。」大覺云：「不審。」便自歸眾。<br />
　　麻谷第二世到參。敷坐具問：「十二面觀音阿那面正。」師下繩牀。一手收坐具，一手搊麻谷云：「十二面觀音向什麼處去也。」麻谷轉身擬坐繩牀。師拈拄杖打。麻谷接卻，相捉入方丈。<br />
　　師上堂云：「大眾，夫為法者不避喪身失命。我於黃檗先師處。三度問佛法的的大意。三度蒙他賜棒。如蒿枝拂著相似。如今更思一頓，誰為我行得。」時有僧出云：「某甲行得。」師拈棒與他，其僧擬接。師便打。後雪峰拈云：「臨濟大似白拈賊。」<br />
　　僧問：「如何是第一句。」師曰：「三要印開硃點窄。未容擬議主賓分。」曰：「如何是第二句。」師曰：「妙解豈容無著問。漚和爭負截流機。」曰：「如何是第三句。」師曰：「看取柵頭弄傀儡。抽牽全藉裡邊人。」師又曰：「夫一句語須具三玄門。一玄門須具三要。有權有用。汝等諸人作麼生會。」<br />
　　師唐咸通七年丙戌四月十日。師將示寂，上堂云：「吾滅後不得滅卻吾正法眼藏。」三聖出云：「爭敢滅卻和尚正法眼藏。」師云：「已後有人問你，向他道什麼。」三聖便喝。師云：「誰知吾正法眼藏。向這裡瞎驢邊滅卻。」乃有頌曰：「沿流不止問如何？真照無邊說似他。離相離名人不稟。吹毛用了急還磨。」頌畢坐逝。敕諡慧照大師，塔曰澄靈。<br />
　　陳尊宿<br />
　　陳尊宿。初居睦州龍興寺。晦跡藏用。常制草屨密置於道上。歲久人知。乃有陳蒲鞋之號焉。時有學人叩激。隨問遽答，詞語峻險。既非循轍。故淺機之流往往嗤之。唯玄學性敏者欽伏。由是諸方歸慕。謂之陳尊宿。<br />
　　師因晚參謂眾曰：「汝等諸人未得個入頭。須得個入頭。若得個入頭。已後不得辜負老僧。」時有僧出禮拜曰：「某甲終不敢辜負和尚。」師曰：「早是辜負我了也。」師又曰：「老僧在此住持。不曾見個無事人到來。汝等何不近前。」時有一僧方近前。師云：「維那不在。汝自領去三門外與二十棒。」僧云：「某甲過在什麼處。」師云：「枷上更著杻。」<br />
　　師尋常或見衲僧來即閉門。或見講僧。乃召云：「座主。」其僧應諾。師云：「擔板漢。」或云：「這裡有桶與我取水。」<br />
　　師一日在廊階上立。有僧來問云：「陳尊宿房在何處。」師脫草屨驀頭打。僧便走。師召云：「大德。」僧回首。師指云：「卻從那邊去。」<br />
　　有僧扣門，師云：「阿誰。」僧云：「某甲。」師云：「秦時鐸落鑽。」<br />
　　一日有天使問。三門俱開，從那門而入。師喚尚書，天使應諾。師云：「從信門入。」天使又見壁畫，問云：「二尊者對譚何事。」師摑露柱云：「三身中那個不說法。」<br />
　　師問座主：「汝莫是講唯識否。」對曰：「是。」師云：「五戒不持。」<br />
　　師問一長老云：「了即毛端滴巨海。始知大地一微塵。長老作麼生。」對云：「問阿誰。」師云：「問長老。」長老云：「何不領話。」師云：「汝不領話，我不領話。」<br />
　　師見僧來云：「見成公案放汝三十棒。」僧云：「某甲如是。」師云：「三門金剛為什麼舉拳。」僧云：「金剛尚乃如是。」師便打。<br />
　　問：「如何是向上一路。」師云：「要道有什麼難。」僧云：「請師道。」師云：「初三十一中九下七。」問：「以一重去一重即不問。不以一重不去一重時如何？」師云：「昨朝栽茄子，今日種冬瓜。」<br />
　　問：「如何是曹溪的的意。」師云：「老僧愛嗔不愛喜。」僧云：「為什麼如是。」師云：「路逢劍客須呈劍。不是詩人莫說詩。」<br />
　　僧到參，師問：「什麼處來。」僧云：「瀏陽。」師云：「彼中老宿只對佛法大意道什麼。」云：「遍地行無路。」師云：「老宿實有此語否。」云：「實有。」師拈拄杖打云：「這念言語漢。」<br />
　　師問一長老：「若有兄弟來。將什麼只對。」長老云：「待他來。」師云：「何不道。」長老云：「和尚欠少什麼。」師云：「請不煩葛藤。」<br />
　　有僧參，師云：「汝豈不是行腳僧。」云：「是。」師云：「禮佛也未。」云：「禮那土堆作麼。」師云：「自領出去。」<br />
　　僧問：「某甲講兼行腳。不會教意時如何？」師云：「實語當懺悔。」僧云：「乞師指示。」師云：「汝若不會。老僧即緘口無言。」僧云：「便請道。」師云：「心不負人，面無慚色。」<br />
　　問：「一句道盡時如何？」師云：「義墮也。」僧云：「什麼處是學人義墮處。」師云：「三十棒教誰吃。」<br />
　　問：「教意祖意是同是別。」師云：「青山自青山，白雲自白云。」僧云：「如何是青山。」師云：「還我一滴雨來。」僧云：「道不得，請師道。」師云：「法華峰前陣，涅槃句後收。」<br />
　　師問僧：「今夏在什麼處。」云：「待和尚有住處即說似和尚。」師云：「孤非師子類，燈非日月明。」<br />
　　師問新到僧，什麼處來。僧瞪目視之。師云：「驢前馬後漢。」僧云：「請師鑒。」師云：「驢前馬後漢道將一句來。」僧無對。<br />
　　師看經次，陳操尚書問：「和尚看什麼經。」師云：「《金剛經》。」尚書云：「六朝翻譯此當第幾譯。」師舉起經云：「一切有為法如夢幻泡影。」<br />
　　師又因看涅槃經。僧問：「和尚看什麼經。」師拈起經云：「這個是茶毗品最末後。」<br />
　　師問新到僧：「今夏在什麼處。」僧云：「徑山。」師云：「多少人。」云：「四百人。」師云：「這吃夜飯漢。」僧云：「尊宿叢林，何言吃夜飯。」師乃棒趁出。<br />
　　師聞一老宿難親近，躬往相訪。老宿見師才入方丈，便喝。師側掌云：「兩重公案。」老宿云：「過在什麼處。」師云：「這野狐精。」便退。<br />
　　師問僧：「近離什麼處。」僧云：「江西。」師云：「踏破多少草蛙。」僧無對。<br />
　　師與講僧吃茶。師云：「我救汝不得也。」僧云：「某甲不曉，乞師垂示。」師拈油餅示之云：「這個是什麼。」僧云：「色法。」師云：「這入鑊湯漢。」<br />
　　有一紫衣大德到禮拜。師拈帽子帶示之云：「這個喚作什麼。」大德云：「朝天帽。」師云：「恁麼即老僧不卸也。」師復問：「所習何業。」云：「唯識。」師云：「作麼生說。」云：「三界唯心萬法唯識。」師指門扇云：「這個是什麼。」云：「是色法。」師云：「簾前賜紫，對御談經。何得不持五戒。」僧無對。<br />
　　僧問：「某甲乍入叢林，乞師指示。」師云：「你不解問。」云：「和尚作麼生。」師云：「放汝三十棒，自領出去。」<br />
　　問：「教意請師提綱。」師云：「但問將來，與你道。」僧云：「請和尚道。」師云：「佛殿裡燒香，三門外合掌。」<br />
　　問：「如何是展演之言？」師云：「量才補職。」僧云：「如何得不落展演。」師云：「伏惟尚饗。」<br />
　　師喚焦山近前來。又呼童子取斧來。童子取斧至云：「未有繩墨，且斲粗。」師喝之。又喚童子云：「作麼生是你斧頭。」童子遂作斲勢。師云：「斲你老爺頭不得。」<br />
　　問：「如何是放一線道。」師云：「量才補職。」又問：「如何是不放一線道。」師云：「伏惟尚饗。」<br />
　　新到僧參。師云：「汝是新到否。」云：「是。」師云：「且放下葛藤。會麼。」云：「不會。」師云：「擔枷陳狀，自領出去。」僧便出。師云：「來來。我實問汝，什麼處來。」云：「江西。」師云：「泐潭和尚在你背後。怕你亂道，見麼。」僧無對。<br />
　　問：「寺門前金剛托即乾坤大地，不托即絲髮不逢時如何？」師云：「吽▉，我不曾見此問。先跳三千，倒退八百。你合作麼生。」僧云：「諾。」師云：「先責一紙罪狀好。」便打。其僧擬出。師云：「來，我共你葛藤。托即乾坤大地。你且道，洞庭湖裡水深多少。」僧云：「不曾量度。」師云：「洞庭湖又作麼生。」僧云：「只為今時。」師云：「只這葛藤尚不會。」乃打之。<br />
　　問：「如何是觸途無滯底句。」師云：「我不恁麼道。」云：「師作麼生道。」師云：「箭過西天十萬里。卻向大唐國裡等候。」<br />
　　有僧扣門。師云：「作什麼。」云：「己事未明，乞師指示。」師云：「這裡只有棒。」方開門，其僧擬問。師便摑其僧口。<br />
　　問：「以字不成，八字不是，是何章句。」師彈指一下云：「會麼。」云：「不會。」師云：「上來表贊無限勝因。蝦蟆跳上梵天。蚯蚓走過東海。」<br />
　　西峰長老來參。師致茶果命之令坐。問云：「長老今夏在什麼處安居。」云：「蘭溪。」師云：「有多少徒眾。」云：「七十來人。」師云：「時中將何示徒。」長老拈起柑子呈云：「已了。」師云：「著什麼死急。」<br />
　　有僧新到參方禮拜。師叱云：「闍梨因何偷常住果子吃。」僧云：「學人才到。和尚為什麼道偷果子。」師云：「贓物見在。」<br />
　　師問僧：「近離什麼處。」曰：「仰山。」師曰：「五戒也不持。」曰：「某甲什麼處是妄語。」師云：「這裡不著沙彌。」<br />
　　千頃楚南<br />
　　杭州千頃山楚南禪師。閩中人也。姓張氏。自髫齔投開元寺曇藹禪師出家。迨乎冠歲落髮，詣五台具戒。就趙郡學相部律。往上都聽淨名經。既精研法義，而未了玄機。遂謁芙蓉。芙蓉見曰：「吾非汝師。汝師江外黃檗是也。」師禮辭而參黃檗。黃檗垂問曰：「子未現三界影像時如何？」師曰：「即今豈是有耶。」檗曰：「有無且置，即今如何？」師曰：「非今古。」曰：「吾之法眼已在汝躬。」師乃入室執巾侍盥，晨哺請益。尋值唐武宗廢教。師遂深竄林谷。暨大中初。相國裴公休出撫宛陵。請黃檗和尚出山。師隨出。由茲抵姑蘇報恩寺。精修禪定。僅二十餘載，足不逾閾。俄為郡守請住寶林院。未幾復請居支硎山。又住千頃慈雲院。振黃檗玄風。<br />
　　一日師上堂曰：「諸子，設使解得三世佛教。如瓶注水，及得百千三昧。不如一念修無漏道。免被人天因果係絆。」時有僧問：「無漏道如何修。」師曰：「未有闍梨時體取。」曰：「未有某甲時誰人體。」師曰：「體者亦無。」<br />
　　問：「如何是易。」師曰：「著衣吃飯，不用讀經看教。不用行道禮拜燒身煉頂。豈不易耶。」曰：「此既是易，如何是難。」師曰：「微有念生，便具五陰。三界輪迴生死皆從汝一念生。所以佛教諸菩薩云：佛所護念。」<br />
　　師雖應機無倦，而常儼然處定。或逾月或浹旬。光啟三年。錢王請下山供養。昭宗聞其道化，就賜紫衣。文德六年五月。辭眾奄然而化。壽七十六臘五十六。遷塔於院西隅。大順二年壬子二月。宣州孫儒寇錢塘。兵士發塔。睹全身不散，爪發俱長。謝罪懺悔而去。師平昔著般若經品頌偈一卷破邪論一卷。見行於世。<br />
　　烏石靈觀<br />
　　福州烏石山靈觀禪師。住本山薛老峰亦云丁墓山。時稱老觀和尚。尋常扃戶，人罕見之。唯一信士每至食時送供方開。一日雪峰伺便扣門。師出開門。雪峰驀胸搊住云：「是凡是聖。」師唾云：「這野狐精。」便推出閉卻門。雪峰云：「也只要識老兄。」師因鏟草次。問僧：「汝何處去。」云：「西院禮拜安和尚去。」時竹上有一青蛇子。師指蛇云：「欲識西院老野狐精，只這便是。」<br />
　　師一日問西院安和尚：「此一片地堪著什麼物。」安云：「好著個無相佛。」師云：「好片地被兄放不淨。」<br />
　　師一日引水次。有僧來參，師以引水橫抽示之。其僧便去。師至暮問小師。適來僧在何處。小師云：「發去也。」師云：「只得一橛。」玄覺云：「什麼處是少一橛。」<br />
　　問：「如何是佛。」師出舌示。其僧禮謝。師云：「住住，你見什麼便禮拜。」僧云：「謝和尚慈悲出舌相示。」師云：「老漢近日舌上生瘡。」<br />
　　有僧到敲門。行者開門後便出去。其僧入禮拜。問：「如何是西來意？」師云：「適來出去者是什麼人。」僧擬近前，師便托出閉卻門。<br />
　　曹山行腳時。問：「如何是毗盧師法身主。」師云：「我若向你道，即別有也。」曹山舉似洞山。洞山云：「好個話頭，只欠進語。何不更去問為什麼不道。」曹山乃卻來進前語。師云：「若言我不道，即啞卻我口。若言我道，即謇卻我舌。」曹山歸舉似洞山。洞山深肯之。<br />
　　羅漢宗徹<br />
　　杭州羅漢院宗徹禪師。湖州吳興縣人也。姓吳氏。幼歲出家，依年受具。巡方參禮。依黃檗希運禪師法席。黃檗一見便深器之。入室領旨。後至杭州。州牧劉彥慕其道。立精舍於府西，號羅漢院。化徒三百。<br />
　　師有時上堂。僧問：「如何是西來意？」師曰：「骨悍也。」師對機多用此語。故時人因號骨悍和尚。<br />
　　問：「如何是南宗北宗。」師曰：「心為宗。」僧曰：「還看教也無。」師曰：「教是心。」<br />
　　問：「性地多昏，如何了悟。」師曰：「煩雲風捲，太虛廓清。」曰：「如何得明去。」師曰：「一輪皎潔，萬里騰光。」<br />
　　師後示疾遷化。門人塔於院之北隅。梁貞明五年。錢王廣其院為安國羅漢寺。移師塔於大慈山塢。今寺與塔並存。<br />
　　魏府大覺<br />
　　魏府大覺禪師。興化存獎禪師為院宰時。師一日問曰：「我常聞汝道向南行一回。拄杖頭未曾撥著個會佛法底人。汝憑什麼道理有此語。」興化乃喝師打之。興化又喝師又打。來日興化從法堂過，師召曰：「院主，我直下疑汝昨日行底喝。與我說來。」興化曰：「存獎平生於三聖處學得底。盡被和尚折倒了也。願與存獎個安樂法門。」師曰：「這瞎驢卸卻衲帔。待痛決一頓。」興化即於語下領旨。雖同嗣臨濟。而常以師為助發之友。<br />
　　師臨終時謂眾曰：「我有一隻箭要付與人。」時有一僧出云：「請和尚箭。」師云：「汝喚什麼作箭。」僧喝。師打數下，自歸方丈。卻喚其僧入來。問云：「汝適來會麼。」僧云：「不會。」師又打數下，擲卻拄杖云：「已後遇明眼人分明舉似。」便乃告寂。<br />
　　裴休<br />
　　裴休字公美。河東聞喜人也。守新安日。屬運禪師初於黃檗山舍眾。入大安精舍。混跡勞侶掃灑殿堂。公入寺燒香，主事祗接。因觀壁畫乃問：「是何圖相。」事對曰：「高僧真儀。」公曰：「真儀可觀高僧何在。」僧皆無對。公曰：「此間有禪人否。」曰：「近有一僧投寺執役。頗似禪者。」公曰：「可請來詢問得否。」於是遽尋運師。公睹之欣然曰：「休適有一問諸德吝辭。今請上人代酬一語。」師曰：「請相公垂問。」公即舉前問。師朗聲曰：「裴休。」公應諾。師曰：「在什麼處。」公當下知旨，如獲髻珠。曰：「吾師真善知識也。示人克的若是，何汨沒於此乎。」寺眾愕然。自此延入府署。留之供養執弟子之禮。屢辭不已。復堅請住黃檗山，薦興祖教。有暇即躬入山頂謁。或渴聞玄論，即請師入州。<br />
　　公既通徹祖心，復博綜教相。諸方禪學咸謂。裴相不浪出黃檗之門也。至遷鎮宣城，還思瞻禮。亦創精藍迎請居之。雖圭峰該通禪講為裴之所重。未若歸心於黃檗。而傾竭服膺者也。又撰圭峰碑云：「休與師於法為昆仲。於義為交友。於恩為善知識。於教為內外護。斯可見矣。」仍集黃檗語要。親書序引冠於編首，留鎮山門。又親書大藏經五百函號。迄今寶之。又圭峰禪師著。禪源諸詮原人論。及圓覺經疏注法界觀。公皆為之序。公父肅字中明。任越州觀察使。應三百年讖記。重建龍興寺大佛殿。自撰碑銘。<br />
　　先是越州沙門曇彥。身長五尺，眉垂數寸。與檀越許詢字玄度同造磚木大塔二所。彥有神異。天降相輪，能駐日倍工。復從地引其膊至塔頂。塔未就詢亡。彥師壽長可百二十餘歲。猶待得詢後身為岳陽王來撫越州。蓋願力也。彥預告門人曰：「許玄度來也。」弟子咸謂：「師老耄言無准的。許玄度死已三十餘載。何云更來也。」時岳陽王早承志公密示。才到州便入寺尋訪。彥師出門佇望。遙見乃召曰：「許玄度來何暮。昔日浮圖今如故。」王曰：「弟子姓蕭名詧。師何以許玄度呼之。」彥曰：「未達宿命，焉得知之。」遂握手命入室席地。彥以三昧力加被。王忽悟前身造塔之事。宛若今日。由是二塔益資壯麗。時龍興寺大殿墮壞。眾請彥師重修。彥曰：「非貧道緣力也。卻後三百年有緋衣功德主。來興此殿，大作佛事。」寺眾刻石記之。及期裴太守赴任，興隆三寶。傾施俸錢修成大殿。方曉彥師懸記無忒。<br />
　　公遂篤志內典，深入法會。有發願文傳於世。<br />
　　懷讓禪師第五世。<br />
　　前袁州仰山慧寂禪師法嗣主<br />
　　西塔光穆<br />
　　仰山西塔光穆禪師。第二世住。僧問：「如何是正聞。」師曰：「不從耳入。」曰：「作麼生。」師曰：「還聞麼。」<br />
　　問：「祖意與教意同別。」師曰：「同別且置。汝道瓶觜裡什麼物出來入去。」<br />
　　問：「如何是西來意？」師曰：「汝無佛性。」問：「如何是頓。」師作圓相示之。曰：「如何是漸。」師以手空中撥三下。<br />
　　霍山景通<br />
　　晉州霍山景通禪師。初參仰山，仰山閉目坐。師曰：「如是如是。西天二十八祖亦如是。中華六祖亦如是。和尚亦如是。景通亦如是。」語訖向右邊翹一足而立。仰山起來打四藤杖。師因此自稱。集雲峰下四藤條天下大禪佛。歸宗下亦有大禪佛。名智通，終於五台。後住霍山。<br />
　　有行者問：「如何是佛法大意？」師乃禮拜。行者曰：「和尚為什麼禮俗人。」師曰：「汝不見道尊重弟子。」<br />
　　師問僧：「什麼處來。」僧提起坐具。師云：「龍頭蛇尾。」<br />
　　僧問：「如何是佛。」師打之。僧亦打師。師曰：「汝打我有道理。我打汝無道理。」僧無對。師乃打趁。<br />
　　師化緣將畢。先備薪於郊野，遍辭檀信。食訖行至薪所。謂弟子曰：「日午當來報。」至日午師自執燭登積薪上。以笠置頂後作圓光相。手執拄杖作降魔杵勢。立終於紅燄中。<br />
　　杭州文喜<br />
　　杭州文喜禪師。嘉禾蓹兒人也。姓朱氏。七歲出家。唐開成二年趙郡具戒。初習四分律。屬會昌廢教返服韜晦。大中初。例重懺度於鹽官齊峰寺。後謁大慈山性空禪師。性空曰：「子何不遍參乎。」咸通三年。至洪州觀音院見仰山。言下頓了心契。仰山令典常住。一日有異僧就求齋食。師滅己分饋之。仰山預知問曰：「適來果位人汝給食否。」答曰：「輟己回施。」仰山曰：「汝大利益。」七年旋浙右。止千頃山築室而居。會巢寇之亂，避地湖州。住仁王院。光啟三年。錢王請住龍泉廨署，今慈光院。<br />
　　僧問：「如何是涅槃相。」師曰：「香煙盡處驗。」問：「如何是佛法大意？」師曰：「喚院主來。這師僧患顛。」問：「如何是自己。」師默然。僧罔措再問。師曰：「青天矇昧不向月邊飛。」大順元年錢王表薦賜紫衣。乾寧四年又奏師號曰無著。光化三年示疾。十月二十七日夜子時。告眾曰：「三界心盡即是涅槃。」言訖跏趺而終。壽八十，臘六十。終時方丈發白光，竹樹同色。十一月二十二日。遷塔靈隱山西塢。天佑二年。宣城帥田忄應杭將許思叛換。縱兵大掠。發師塔睹肉身不壞。發爪俱長。武肅王奇之。遣裨將邵志重封瘞焉。<br />
　　新羅順支<br />
　　新羅五觀山順支。本國號了悟大師。僧問：「如何是西來意？」師豎拂子。僧曰：「莫這個便是。」師放下拂子。<br />
　　問：「以字不成，八字不是。是什麼字。」師作圓相示之。<br />
　　有僧於師前作五花圓相。師畫破別作一圓相。<br />
　　南塔光湧<br />
　　仰山南塔光湧禪師。僧問：「文殊是七佛師。文殊有師否。」師曰：「遇緣即有。」曰：「如何是文殊師。」師豎拂子示之。僧曰：「莫這個是麼。」師放下拂子叉手。<br />
　　問：「如何是妙用一句。」師曰：「水到渠成。」<br />
　　問：「真佛住在何處。」師曰：「言下無相，也不在別處。」<br />
　　東塔和尚<br />
　　仰山東塔和尚。僧問：「如何是君王劍。」師曰：「落纜不彩功。」僧曰：「用者如何？」師曰：「不落時人手。」問：「法王與君王相見時如何？」師曰：「兩掌無私。」曰：「見後如何？」師曰：「中間絕像。」<br />
　　前臨濟義玄禪師法嗣古<br />
　　灌溪志閒<br />
　　灌溪志閒禪師。魏府館陶人也。姓史氏。幼從柏岩禪師披剃。二十受具。後見臨濟和尚。和尚搊住，良久放之。師曰：「領矣。」住後謂眾曰：「我見臨濟無言語。直至如今飽不饑。」問：「請師不借。」師曰：「我滿口道不借。」師又曰：「大庾嶺頭佛不會。黃梅路上沒眾生。」<br />
　　師會下一僧去參石霜。石霜問：「什麼處來。」云：「灌溪來。」石霜云：「我北山住。不如他南山住。」僧無對。師問云：「但道修涅槃堂了也。」<br />
　　僧問：「久響灌溪。到來只見漚麻池。」師曰：「汝只見漚麻池，不見灌溪。」僧曰：「如何是灌溪。」師曰：「劈箭急。」後人舉似玄沙。玄沙云：「更學三十年未會禪。」<br />
　　問：「如何是古人骨。」師曰：「安置不得。」曰：「為什麼安置不得。」師曰：「金烏那教下碧天。」<br />
　　問：「金鎖斷後如何？」師曰：「正是法汝處。」問：「如何是細。」師曰：「回換不回換。」曰：「末後事如何？」師曰：「忌丈六口頭。」<br />
　　問：「如何是一色。」師曰：「不隨。」曰：「一色後如何？」師曰：「有闍梨承當分也無。」問：「今日一會抵敵何人。」師曰：「不為凡聖。」問：「一句如何？」師曰：「不落千聖機。」問：「如何是洞中水。」師曰：「不洗人。」<br />
　　師唐乾寧二年乙卯。五月二十九日。問侍者曰：「坐死者誰。」曰：「僧伽。」曰：「立死者誰。」曰：「僧會。」乃行六七步垂手而逝。<br />
　　幽州譚空<br />
　　幽州譚空和尚。有尼欲開堂說法。師曰：「尼女家不用開堂。」尼曰：「龍女八歲成佛又作麼生。」師曰：「龍女有十八變。汝與老僧試一變看。」尼曰：「變得也是野狐精。」師乃打趁。<br />
　　寶壽和尚問：「除卻中上二根人來時。師兄作麼生。」師曰：「汝適來舉早錯也。」壽曰：「師兄也不得無過。」師曰：「汝卻與我作師兄。」壽側掌云：「這老賊。」<br />
　　寶壽沼<br />
　　鎮州寶壽沼和尚。第一世住。僧問：「萬境來侵時如何？」師曰：「莫管他。」僧禮拜。師曰：「不要動著。動著即打折汝腰。」<br />
　　趙州諗和尚來。師在禪牀背面而坐。諗展坐具禮拜。師起入方丈。諗收坐具而出。<br />
　　師問僧：「什麼處來。」曰：「西山來。」師曰：「見獼猴麼。」曰：「見。」師曰：「作什麼伎倆。」曰：「見某甲一個伎倆也作不得。」師打之。<br />
　　胡釘鉸參。師問：「汝莫是胡釘鉸。」曰：「不敢。」師曰：「還解釘得虛空否。」曰：「請和尚打破。某甲與釘。」師以拄杖打之。胡曰：「和尚莫錯打某甲。」師曰：「向後有多口阿師。與汝點破在。」趙州云：「只這一縫尚不奈何。」乃代云：「且釘這一縫。」<br />
　　問：「萬里無片雲時如何？」師曰：「青天亦須吃棒。」<br />
　　師將順世謂門人曰：「汝還知我行履處否。」對曰：「知和尚一生長坐不臥。」師又令近前，門人近前。師曰：「去非吾眷屬。」言訖而化。<br />
　　三聖慧然<br />
　　鎮州三聖院慧然禪師。自臨濟受訣，遍歷叢林。至仰山。仰山問：「汝名什麼。」師曰：「名慧寂。」仰山曰：「慧寂是我名。」師曰：「我名慧然。」仰山大笑而已。<br />
　　師到香嚴。嚴問：「什麼處來。」師曰：「臨濟來。」嚴曰：「將得臨濟劍來麼。」師以坐具驀口打而去。<br />
　　師到德山，才展坐具。德山云：「莫展炊巾，這裡無餿飯。」師曰：「縱有也無著處。」德山以拄杖打師。師接住卻推德山向禪牀上。德山大笑。師哭蒼天而去。<br />
　　師在雪峰，聞峰垂語云：「人人盡有一面古鏡。這個獼猴亦有一面古鏡。」師出問：「歷劫無名。和尚為什麼立為古鏡。」峰云：「瑕生也。」師咄曰：「這老和尚，話頭也不識。」峰云：「罪過老僧住持事多。」<br />
　　師見寶壽和尚開堂。師推出一僧在寶壽前。寶壽便打其僧。師曰：「長老若恁麼為人。瞎卻鎮州一城人眼在。」法眼云：「什麼處是瞎卻人眼處。」<br />
　　興化存獎<br />
　　魏府興化存獎禪師。問僧：「什麼處來。」曰：「崔禪處來。」師曰：「將得崔禪喝來否。」曰：「不將得來。」師曰：「恁麼即不從崔禪處來。」僧喝之。師遂打。師謂眾曰：「我只聞長廊也喝，後架也喝。諸子汝莫盲喝亂喝。直饒喝得興化，向半天裡住。卻撲下來氣欲絕。待興化蘇息起來。向汝道未在。何以故，我未曾向紫羅帳裡撒真珠與汝諸人。虛空裡亂喝作什麼。」<br />
　　師謂克賓維那曰：「汝不久當為唱道之師。」克賓曰：「不入這保社。」師曰：「會了不入不會不入。」曰：「沒交涉。」師便打。乃白眾曰：「克賓維那法戰不勝。罰錢五貫。設飯一堂，仍不得吃飯。便趕出院。」<br />
　　僧問：「國師喚侍者意作麼生。」師曰：「一盲引眾盲。」<br />
　　師有時喚僧，某甲。僧應諾。師曰：「點即不到。」又別喚一僧，僧應諾。師曰：「到即不點。」<br />
　　師後為後唐莊宗師。莊宗一日謂師曰：「朕收大梁得一顆無價明珠。未有人酬價。」師曰：「請陛下珠看。」帝以手舒開襆頭腳。師曰：「君王之寶誰敢酬價。」玄覺徵云：「且道，興化肯同光，不肯同光。若肯同光興化眼在什麼處。若不肯同光，過在什麼處。」師滅後，敕諡廣濟大師。塔曰通寂。<br />
　　定州善崔<br />
　　定州善崔禪師。州將王公於衙署張座。請師說法。師升座良久，謂眾曰：「出來打出來打。」時譚空和尚出曰：「崔禪▉爾。」師曰：「久立太尉珍重。」便下座。<br />
　　鎮州萬歲<br />
　　鎮州萬歲和尚。僧問：「大眾上來合譚何事。」師曰：「序品第一。」問：「僧家究竟如何？」師曰：「本來且是吹灰法。卻向壇頭脫卻衣。」<br />
　　師訪寶壽。初見，便展坐具。寶壽即下禪牀。師乃坐彼禪牀。寶壽驟入方丈。少頃知事白師曰：「堂頭和尚已關卻門也。請和尚庫頭吃茶。」師乃歸院。翌日寶壽來復謁。師踞禪牀。寶壽展坐具。師亦下禪牀。寶壽還坐禪牀。師歸方丈閉關。寶壽入侍者寮內取灰。於方丈前圍三道而退。<br />
　　雲山和尚<br />
　　雲山和尚。有僧從西京來。師問：「還得西京主人書來否。」僧曰：「不敢妄通消息。」師曰：「作家師僧，天然有在。」僧曰：「殘羹飯誰吃。」師曰：「獨有闍梨不甘吃。」其僧乃作吐勢。師喚侍者曰：「扶出這病僧著。」僧便出去。<br />
　　桐峰庵主<br />
　　桐峰庵主。僧問：「和尚這裡忽遇大蟲作麼生。」師子吼聲。僧作怖勢。師大笑。僧曰：「這老賊。」師曰：「爭奈老僧何。」<br />
　　有僧到庵前便去。師曰：「闍梨闍梨。」僧回首，便喝。師良久。僧曰：「死卻這老漢。」師乃打之。僧無語。師呵呵大笑。<br />
　　有僧入庵搊住師。師曰：「殺人殺人。」其僧推開曰：「叫作麼。」師曰：「誰。」僧乃喝。師打之。僧出回首曰：「且待且待。」師大笑。<br />
　　杉洋庵主<br />
　　杉洋庵主。有僧到參，師問：「阿誰。」曰：「杉洋庵主。」師曰：「是我。」僧便喝。師作噓聲。僧曰：「猶要棒在。」師便打。<br />
　　僧問：「庵主得甚麼道理，便住此山。」師曰：「也欲通個來由。又恐遭人點檢。」僧曰：「又爭免得。」師乃喝之。僧曰：「恰是。」師乃打。其僧大笑而出。師曰：「今日大敗大敗。」<br />
　　涿州紙衣<br />
　　涿州紙衣和尚。初問臨濟：「如何是奪人不奪境。」臨濟曰：「春煦發生鋪地錦。嬰兒垂發白如絲。」師曰：「如何是奪境不奪人。」曰：「王令已行天下遍，將軍塞外絕煙塵。」師曰：「如何是人境俱不奪。」曰：「王登寶殿，野老謳歌。」師曰：「如何是人境俱奪。」曰：「並汾已信，獨處一方。」師於言下領旨。深入三玄三要四句之門。頗資化道。<br />
　　虎溪庵主<br />
　　虎溪庵主。僧到抽坐具相看。師不顧。僧曰：「知道庵主有此機風。」師鳴指一聲。僧曰：「是何宗旨。」師便摑之。僧曰：「知道今日落人便宜。」師曰：「猶要棒在。」<br />
　　有僧才入門，師便喝。僧默然。師打之。僧卻喝。師曰：「好個草賊。」<br />
　　僧到不審。師曰：「阿誰。」僧喝。師曰：「得恁麼無賓主。」僧曰：「猶要第二喝在。」師乃喝之。<br />
　　有僧問：「和尚何處人事。」師云：「隴西人。」僧云：「承聞隴西有鸚鵡。還實也無。」師云：「是。」僧云：「和尚莫不是也無。」師便作鸚鵡聲。僧云：「好個鸚鵡。」師便棒之。<br />
　　覆盆庵主<br />
　　覆盆庵主。問僧：「什麼處來。」曰：「覆盆山下來。」師曰：「還見庵主否。」僧便喝。師便掌。僧曰：「作麼。」師又喝。<br />
　　一日有僧從山下哭上。師閉卻門。僧於門下畫一圓相。師從庵後出。卻從山下哭上。僧喝曰：「猶作這個去就在。」師便換手捶胸曰：「可惜先師一場埋沒。」僧曰：「苦苦。」師曰：「庵主被謾。」<br />
　　襄州歷村<br />
　　襄州歷村和尚。煎茶次僧問：「如何是祖師西來意。」師舉茶匙子。僧曰：「莫只這便當否。」師擲向火中。<br />
　　問：「如何是觀其音聲而得解脫。」師將火筋打柴頭。問：「汝還聞否。」曰：「聞。」師曰：「誰不解脫。」<br />
　　滄州米倉<br />
　　滄州米倉和尚。州牧請師與寶壽和尚入廳供養。令人傳語。請二長老談論佛法。壽曰：「請師兄長老答話。」師喝之。壽曰：「某甲尚未借問，何便行喝。」師曰：「猶欠少在。」壽卻與一喝。<br />
　　睦州陳尊宿法嗣古<br />
　　陳操<br />
　　睦州刺史陳操。與僧齋次，拈起糊餅問僧：「江西湖南還有這個麼。」僧曰：「尚書適來吃什麼。」陳曰：「敲鐘謝響。」又一日齋僧次，躬行餅。僧展手接。陳乃縮手。僧無語。陳曰：「果然果然。」異日問僧曰：「有個事與上座商量得麼。」僧曰：「合取狗口。」陳自摑曰：「操罪過。」僧曰：「知過必改。」陳曰：「恁麼即乞上座口吃飯。」又齋僧自行食次，曰：「上座施食。」上座曰：「三德六味。」陳曰：「錯。」上座無對。<br />
　　又與寮屬登樓次。有數僧行來，一官人曰：「來者總是行腳僧。」陳曰：「不是。」曰：「焉知不是。」陳曰：「近前與問。」相次諸僧樓前行過。陳驀喚上座。僧皆回顧。陳謂官曰：「不信道。」<br />
　　又與禪者頌曰：「禪者有玄機。機玄是復非。欲了機前旨。咸於句下違。」<br />
　　前香嚴智閒禪師法嗣古<br />
　　吉州止觀<br />
　　吉州止觀和尚。問：「如何是毗盧師。」師攔胸與一托。問：「如何是頓。」師云：「非梁陳。」<br />
　　壽州紹宗<br />
　　壽州紹宗禪師。問：「如何是西來意？」師曰：「好事不出門，惡事傳千里。」有官人謂師曰：「見說江西不立宗。」師曰：「遇緣即立。」曰：「遇緣立個什麼。」師曰：「江西不立宗。」<br />
　　延慶法端<br />
　　襄州延慶法端號紹真大師。官人問：「蚯蚓斬兩段，兩頭俱動。佛性在阿那頭。」師展兩手。洞山別云：「即今問底在那個頭。」<br />
　　南禪無染<br />
　　益州南禪無染大師。問：「無句之句師還答也無。」師曰：「從來只明恁麼事。」僧曰：「畢竟如何？」師曰：「且問看。」<br />
　　益州長平山<br />
　　益州長平山和尚。問：「視瞬不及處如何？」師曰：「我眨眼也勿功夫。」問：「如何是祖師意。」師曰：「西天來唐土去。」<br />
　　崇福演教<br />
　　益州崇福演教大師。問：「如何是寬廓之言。」師曰：「無口道得。」問：「如何是西來意？」師曰：「今日明日。」<br />
　　大安清乾<br />
　　安州大安山清乾禪師。問：「從上諸聖從何而證。」師乃斲額。<br />
　　問：「如何是祖師西來意。」師曰：「羊頭車子推明月。」<br />
　　終南豐德寺<br />
　　終南山豐德寺和尚。問：「如何是和尚家風。」師曰：「觸事面牆。」問：「如何是本來事。」師曰：「終不更問人。」<br />
　　佛岩暉<br />
　　均州武當山佛岩暉禪師。問：「頃年有疾又中毒藥，請師醫。」師曰：「二宜湯一碗。」又問：「如何是佛向上事。」曰：「螺髻子。」<br />
　　雙溪田<br />
　　江州廬山雙溪田道者。問：「如何是啐啄之機。」師以手作啄勢。問：「如何是西來意？」師曰：「什麼處得個問頭來。」<br />
　　前福州雙峰和尚法嗣古<br />
　　雙峰古<br />
　　雙峰古禪師。第二世。本業講經。因上雙峰禮謁。雙峰問：「大德什麼處住。」曰：「城裡住。」雙峰曰：「尋常還思老僧否。」曰：「常思和尚，無由禮覲。」雙峰曰：「只這思底便是大德。」師從此領旨。即歸本寺。舍所居罷講入山，執侍數年。後到石霜。但隨眾而已，更不參請。眾僉謂，古侍者嘗受雙峰印記。往往聞於石霜。霜欲詰其所悟而未得其便。<br />
　　師因辭石霜。霜將拂子送出門首。召曰：「古侍者。」師回首。石霜曰：「擬著即差，是著即乖。不擬不是，亦莫作個會。除非知有，莫能知之。好去好去。」師應諾諾，即前邁。尋屬雙峰歸寂。師乃繼續住持。僧問：「和尚當時只對石霜。石霜恁麼道，意作麼生。」師曰：「只教我不著是非。」玄覺云：「且道。他會石霜意不會。」<br />
　　前徑山第三世洪徠禪師法嗣古<br />
　　洪州米嶺<br />
　　洪州米嶺和尚。尋常垂語曰：「莫過於此。」僧問：「未審是什麼莫過於此。」師曰：「不出是。」其僧後問長慶：「為什麼不出是。」慶云：「汝擬喚作什麼。」<br />
　　前揚州光孝院慧覺和尚法嗣齋<br />
　　道蜓禪師<br />
　　道蜓禪師。廬州人也。姓劉氏。初參侍覺和尚，便領悟微言，即於湖南大光山剃度。暨化緣彌盛。受請止升州長慶禪苑。師一日上堂謂眾曰：「彌勒世尊，朝入伽藍，暮成正覺。」乃說偈云：「三界上下法，我說皆是心。離於諸心法，更無有可得。看他恁麼道，也大殺惺惺。若比吾徒，猶是鈍漢。所以一念見道，三世情盡。如印印泥，更無前後。諸子生死事大，快須薦取。莫為等閒。業識茫茫，蓋為迷己逐物。世尊臨入涅槃。文殊請佛再轉法輪。世尊咄文殊言：吾四十九年住世。不曾一字與人。汝請吾再轉法輪。是謂吾曾轉法輪也。然今時眾中建立個賓主問答。事不獲已。蓋為初心爾。」<br />
　　僧問：「如何是長慶境。」師曰：「闍梨履踐看。」問：「如何是佛法大意？」師曰：「古人豈不道。今日三月三。」僧曰：「學人不會。」師曰：「止止不須說，我法妙難思。」便下座。咸平二年歸寂。<br />
　　懷讓禪師第六世。<br />
　　前仰山南塔光湧禪師法嗣知<br />
　　清化全付<br />
　　越州清化全付禪師。吳郡崑山人也。父賈販。師隨至豫章。聞禪會之盛，遂啟求出家。即詣江夏，投清平大師。清平問曰：「汝來何求。」曰：「求法也。」清平異而攝受之。尋登戒度，奉事彌謹。一旦自謂曰：「學無常師，豈宜匏係於此乎。」即辭抵宜春仰山。禮南塔湧和尚。湧問：「從何而來。」師曰：「鄂州來。」湧曰：「鄂州使君名什麼。」曰：「化下不敢相觸。」湧曰：「此地通不畏。」師曰：「大丈夫何必相試。」湧囅然而笑。遂蒙印可。乃游廬陵。安福縣宰為建應國禪苑迎以聚徒。本道上聞賜名清化焉。<br />
　　僧問：「如何是和尚急切為人處。」師曰：「朝看東南，暮看西北。」僧曰：「不會。」師曰：「徒誇東陽客，不識西陽珍。」<br />
　　問：「如何是正法眼。」師曰：「不可青天白日尿牀也。」<br />
　　師後因同里僧勉還故國。錢氏文穆王特加禮重。晉天福二年丁酉歲。錢氏戍將辟雲峰山建院。亦以清化為名。法侶臻萃。<br />
　　僧問：「如何是佛法大意？」師曰：「華表柱頭木鶴飛。」<br />
　　問：「路逢達道人不將語默對。未審將什麼對。」師曰：「眼裡瞳人吹叫子。」<br />
　　問：「和尚年多少。」師曰：「始見去年九月九。如今又見秋葉黃。」僧曰：「恁麼即無數也。」師曰：「問取黃葉。」曰：「畢竟事如何？」師曰：「六隻骰子滿盆紅。」<br />
　　問：「亡僧遷化向什麼處去。」師曰：「長江無間斷。聚沫任風飄。」曰：「還受祭祀也無。」師曰：「祭祀不無。」僧曰：「如何祭祀。」師曰：「漁歌舉棹，谷裡聞聲。」<br />
　　至忠獻王賜以紫方袍師不受。王改以衲衣。仍號純一禪師。師曰：「吾非飾讓也，慮後人傲吾而逞慾耳。」漢開運四年丁未秋七月。示疾安然坐逝。有大風震摧林木。壽六十六臘四十五。<br />
　　芭蕉慧清<br />
　　郢州芭蕉山慧清禪師。新羅人。問：「如何是芭蕉水。」師曰：「冬溫夏涼。」問：「如何是吹毛劍。」師曰：「進前三步。」僧曰：「用者如何？」師曰：「退後三步。」問：「如何是和尚為人一句。」師曰：「只恐闍梨不問。」<br />
　　師上堂謂眾曰：「會麼，相悉者少，珍重。」問：「不語有問時如何？」師曰：「未出三門千里程。」問：「如何是自己。」師曰：「望南看北斗。」問：「光境俱亡，復是何物。」師曰：「知。」曰：「知個什麼。」師曰：「建州九郎。」問：「如何是提婆宗。」師曰：「赤幡在左。」<br />
　　師問僧：「近離什麼處。」曰：「請師試道看。」師曰：「將謂是舶上商人。元來是當州小客。」<br />
　　問：「不問二頭三首，請師直指本來面目。」師默然正坐。<br />
　　問：「賊來須打，客來須看。忽遇客賊俱來時如何？」師曰：「屋裡有一纟兩破草鞋。」曰：「只如破草鞋還堪受用也無。」師曰：「汝若將去，前凶後不吉。」<br />
　　問：「北斗裡藏身意旨如何？」師曰：「九九八十一。」師又曰：「會麼。」曰：「不會。」師曰：「一二三四五。」<br />
　　問：「古佛未出興時如何？」師曰：「千年茄子根。」曰：「出興後如何？」師曰：「金剛努出眼。」<br />
　　師上堂良久曰：「也大相辱，珍重。」<br />
　　黃連義初<br />
　　韶州昌樂縣黃連山義初。號明微大師。問：「三乘十二分教即不問。請師開口不答話。」師曰：「寶華台上定古今。」曰：「如何是寶華台上定古今。」師曰：「一點墨子輪流不移。」曰：「學人全體不會，請師指示。」師曰：「靈覺雖轉，空華不墜。」<br />
　　問：「古路無蹤，如何進步。」師曰：「金烏繞須彌，元與劫同時。」曰：「恁麼即得達於彼岸也。」師曰：「黃河三千年一度清。」廣南劉氏向師道化。請入府內說法。<br />
　　僧問：「人王與法王相見時如何？」師曰：「兩鏡相照，萬像歷然。」曰：「法王心要，達磨西來。五祖付與曹溪。自此不傳衣缽。未審碧玉階前將何付囑。」師曰：「石羊水上行，木馬夜翻駒。」僧曰：「恁麼即我王有感，萬國歸朝。」師曰：「時人盡唱太平歌。」<br />
　　問：「如何是佛。」師曰：「胸題萬字，背負圓光。」問：「如何是道。」師展兩手示之。僧曰：「佛之與道相去幾何。」師曰：「如水如波。」<br />
　　慧林鴻究<br />
　　韶州慧林鴻究號妙濟大師。有僧問：「千聖常行此路。如何是此路。」師曰：「果然不見。」問：「魯祖面壁意如何？」師曰：「有什麼雪處。」問：「如何是急切事。」師曰：「鈍漢。」問：「如何是和尚家風。」師曰：「諸方例大。」問：「定慧等學明見理性如何？」師曰：「新修梵宇。」<br />
　　前仰山西塔光穆禪師法嗣主<br />
　　資福如寶<br />
　　吉州資福如寶禪師。僧問：「如何是應機之句。」師默然。問：「如何是玄旨。」師曰：「汝與我掩卻門。」問：「魯祖面壁意作麼生。」師曰：「勿交涉。」問：「如何是從上真正眼。」師捶胸曰：「蒼天蒼天。」僧曰：「借問又何妨。」師曰：「困。」問：「這個還受學也無。」師曰：「未曾鑊地栽虛空。」問：「如何是衲僧急切處。」師曰：「不過此問。」僧曰：「學人未問已前請師道。」師曰：「噫。」問：「諸方盡皆妙用。未審和尚此間如何？」師曰：「噫。」問：「古人拈槌豎拂，此理如何？」師曰：「啞。」<br />
　　問：「如何是一路涅槃門。」師彈指一聲，又展開兩手。僧曰：「如何領會。」師曰：「不是秋月明，子自橫行八九。」<br />
　　問：「如何是和尚家風。」師曰：「飯後三碗茶。」<br />
　　師一日拈起蒲團示眾云：「諸佛菩薩及入理聖人。皆從這裡出。」便擲下擘胸開曰：「作麼生。」眾無對。<br />
　　問：「學人創入叢林。一夏將末，未蒙和尚指教。願垂提拯。」師托開其僧。乃曰：「老僧自住持來。未曾瞎卻一僧眼。」<br />
　　師有時坐良久。周視左右曰：「會麼。」眾曰：「不會。」師曰：「不會即謾汝去也。」<br />
　　師一日將蒲團於頭上曰：「汝諸人恁麼時難共語。」眾無對。師將坐卻曰：「猶較些子。」<br />
　　前灌溪志閒禪師法嗣主<br />
　　魯祖教<br />
　　池州魯祖山教和尚。僧問：「如何是目前事。」師曰：「絲竹未將為樂器。架上葫蘆猶未收。」問：「如何是雙林樹。」師曰：「有相身中無相身。」曰：「如何是有相身中無相身。」師曰：「金香山下鐵崑崙。」問：「如何是高峰孤宿底人。」師曰：「半夜日頭明，日午打三更。」問：「如何是格外事。」師曰：「化道緣終後，虛空更那邊。」問：「進向無門時如何？」師曰：「太鈍生。」僧曰：「不是鈍根直下進向無門時如何？」師曰：「靈機未曾論邊際。執法無邊在暗中。」<br />
　　問：「如何是學人著力處。」師曰：「春來草自青，月上已天明。」曰：「如何是不著力處。」師曰：「崩山石頭落，平川燒火行。」<br />
　　魏府興教存獎禪師法嗣齋<br />
　　寶應和尚<br />
　　汝州寶應和尚。亦曰南院第一世住。上堂示眾曰：「赤肉團上壁立千仞。」時有僧問：「赤肉團上壁立千仞。豈不是和尚道。」師曰：「是。」其僧乃掀禪牀。師曰：「這瞎驢。」便棒。<br />
　　師問僧：「近離什麼處。」曰：「長水。」師曰：「東流西流。」曰：「總不恁麼。」師曰：「作麼生。」僧珍重。師打之趁下法堂。僧到參，師舉拂子。僧曰：「今日敗闕。」師放下拂子。僧曰：「猶有這個在。」師乃棒之。<br />
　　師問僧：「近離什麼處。」曰：「近離襄州。」師曰：「來作什麼。」曰：「特來禮拜和尚。」師曰：「恰遇寶應老不在。」僧便喝。師曰：「向汝道不在，又喝作什麼。」僧又喝，師乃棒之。其僧禮拜。師曰：「這棒本分汝打我。我且打汝三五棒。要此話大行。」<br />
　　思明和尚未住西院時到參。禮拜後白曰：「別無好物人事。從許州買得一口江西剃刀來獻和尚。」師曰：「汝從許州來。什麼處得江西剃刀。」明把師手搯一下。師曰：「侍者收取。」明拂袖而去。師曰：「阿剌剌。」<br />
　　師上堂曰：「諸方只具啐啄同時眼。不具啐啄同時用。」時有僧便問：「如何是啐啄同時用。」師曰：「作家相見不啐啄。啐啄同時失。」僧曰：「此猶未是某甲問處。」師曰：「汝問處又作麼生。」僧曰：「失。」師乃打之。其僧不肯。後於雲門會下。聞別僧舉此語，方悟旨。卻回參省，師已圓寂。遂禮風穴和尚。風穴問曰：「汝當時問先師啐啄話。後來還有省處也無。」僧曰：「已見個道理也。」曰：「作麼生。」僧曰：「某甲當時在燈影裡行。照顧不著。」風穴云：「汝會也。」<br />
　　前寶壽沼和尚法嗣知<br />
　　西院思明<br />
　　汝州西院思明禪師。有人問：「如何是伽藍。」師曰：「荊棘叢林。」曰：「如何是伽藍中人。」師曰：「獾兒狢子。」問：「如何是臨濟一喝。」師曰：「千鈞之弩不為鼷鼠而發機。」曰：「和尚慈悲何在。」師打之。<br />
　　僧從漪到法席旬日。乃曰：「莫道會佛法人。覓個舉話底人也無。」師聞而默之。漪異日上法堂次，師召從漪。漪舉首。師曰：「錯。」漪進三兩步。師又曰：「錯。」漪復近前。師曰：「適來兩錯是上座錯。是西院錯。」曰：「是從漪錯。」師曰：「錯。」又曰：「上座且這裡過夏。待共汝商量這兩錯。漪不肯，便去。」後住相州天平山。嘗舉前話曰：「我行腳時被惡風吹到汝州。有西院長老勘我。連道三錯。更待留我過夏商量。我不說恁麼時錯。我當時發足擬向南去。便知道錯了也。」首山省念和尚云：「據天平作恁麼會解。未夢見西院在，何故話在。」<br />
　　寶壽和尚<br />
　　寶壽和尚第二世住。有僧問：「如何是祖。」師曰：「面黑眼睛白。」問：「踏倒化城時如何？」師曰：「死漢不斬。」僧曰：「斬。」師乃打之。<br />
　　前三聖慧然禪師法嗣知<br />
　　鎮州大悲<br />
　　鎮州大悲和尚。有僧問：「除上去下，請師便道。」師曰：「我開口即錯。」僧曰：「真是學人師。」師曰：「今日向弟子手裡死。」<br />
　　溜州水陸<br />
　　淄州水陸和尚。有僧問：「如何是學人用心處。」師曰：「用心即錯。」僧曰：「不起一念時如何？」師曰：「勿用處漢。」問：「此事如何保任。」師曰：「切忌。」<br />
　　問：「如何是最初一句。」師便喝。問：「狹路相逢時如何？師便攔胸托一托。」<br />
　　前魏府大覺和尚法嗣齋<br />
　　廣州大覺<br />
　　廬州大覺和尚。問：「牛頭未見四祖時。為什麼鳥獸銜華。」師曰：「有恁麼畜生。」曰：「見後為什麼不來銜華。」師曰：「無恁麼畜生。」<br />
　　澄心缸德<br />
　　廬州澄心院缸德和尚。在興化時，遇興化和尚示眾云：「若是作家戰將。便請單刀直入。更莫如何若何。」師出禮拜起便喝。興化亦喝。師又喝。化亦喝。師乃作禮歸眾。化云：「缸德今夜較卻興化二十棒。然雖如是賴遇他缸德長老一喝。不作一喝用。」<br />
　　汝州南院<br />
　　汝州南院和尚。問：「匹馬單槍來時如何？」師曰：「待我斲棒。」問：「上上根器人還接否。」師曰：「接。」僧曰：「便請師接。」師曰：「且得平交。」師問新到僧：「近離什麼處。」曰：「漢上。」師曰：「汝也罪過，我也罪過。」僧無語。<br />
　　師見新到僧。乃搊住曰：「作麼生，作麼生。」僧無對。師曰：「三十年弄馬伎今日被驢撲。」有僧新到，師曰：「敗也。」乃拋下拄杖。僧曰：「恁麼語話。」師便打。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
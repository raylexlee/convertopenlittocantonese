<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>淞隱漫錄 - 　三十六鴛鴦譜（上）</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>三十六鴛鴦譜（上）</font></h4>
			　　軒主，文壇中之飛將軍也。以應聘衡文，僑寓嶺南，雖波路迢遙，山川間阻，而河魚天雁，消息時通。去歲從郵筒中寄余《琴夢寐語》，所列二十四花史，皆青樓中女子，與余素相識面者；今又寄《三十三天雨花》詩，凡得三十六人，人各繫以一詩，而余為之注，名之曰《三十六鴛鴦譜》。以篇幅太長，區為上中下三篇。<br>　　其一曰鄭桂卿。桂卿仙骨珊珊，如瑤清女侍，塵偶固不易諧。詩云：<br>　　仙人鸞尾帚，日日掃瓊花。<br>　　碧牖迎晨瀣，青台隱暮霞。<br>　　誰憐神女賦，不及小姑家。<br>　　甲帳霜寒夜，凝愁未有涯。<br>　　按桂卿籍隸江右，初來滬上，僦居西薈芳里。其姊曰月香、菊香，並擅盛名，齊張豔幟。桂卿行四，以「四先生」著稱。江西班素擅歌曲，男女合奏，鐵板銅琶，聲調高逸，人家多喜招致。獨桂卿以聲價自高，不屑一往也。旋移住公陽里。桃花門巷，凡鳥誰題；楊柳樓台，游驄常繫。有一貴官頗賞識桂卿，嘗設宴招二愛仙人、淞北玉生小飲其室中。生一見桂卿，錯愕如舊識，繼憶之乃見自夢中。初，生夢至一處，有二姝在焉，光豔動人。所懸楹聯有曰「月輝三界外；香滿一輪中」；有曰「菊秀蘭芳宜獨賞；香溫茶熟靜無言」。生謂：「猶是尋常語。」二姝頗有慍色，請生題贈。時有雙髻雛姬在旁捧研者，即桂卿也。因為貴官話前夢，曰：「此番一見，亦可謂續夢中緣矣。」<br>　　二曰顧蘭蓀。蘭蓀如清門閨秀，慕者雖多，要非豪貴能所篡取。詩云：<br>　　似花兼似玉，種得此溫柔。<br>　　未許輕如願，能無念莫愁。<br>　　夢回星在戶，香燼月移樓。<br>　　只合瞢騰憶，何因問蹇□？<br>　　蘭蓀，吳人。玉骨冰肌，清麗罕匹。香草軒主人尤眷之，出重資為之梳櫳。姬善於詞令，酬應極工。間出一語，廣座為之解頤。每侑觴勸酒，席上客輒為盡，雖量窄蕉葉者，亦雅不欲辭。年來屢冠花榜，評者謂其明善睞，其秀在骨。丙戌夏間，忽爾徙居僻巷，閉門謝客，垂簾獨坐，掃地焚香，或謂其必別有所屬意者矣。丁亥正月，僦屋北里，仍作舊生活。三分媚韻，一段嬌姿，尚堪為平康領袖也。　　軒主於感舊詩中已曾及蘭蓀，顧彼因劍氣珠光之語而並詠之，此則專為蘭蓀發也。<br>　　三曰謝寶韻。寶韻如天女散花，時時拂袂。詩云：<br>　　簾內一重紗，春人影似花。<br>　　風懷隨宛轉，詞令最聰華。<br>　　迫襪憐腰素，回波襯臉霞。<br>　　笙歌良夜月，多半屬兒家。<br>　　寶韻籍隸蘇台，家居尚仁里。其母曰三娘，為房老中之巨擘。姬年甫破瓜，芳譽遠播，客以紅箋招致者，一夕無慮十數。飲興頗豪，代客酬酢，並得其歡。舉止瀟灑，詞鋒靈警，當選令飛觴之際，一舉十觥，無不辟易，病葉狂花，咸退避三舍。醉顏微酡之候，目光外露，灼灼視人，益覺其媚。余友鴻印雪畦特加青睞。<br>　　四曰王雅卿。雅卿態濃意遠，如畫家高格，非佳士，不應其求。詩云：<br>　　連璧光千尺，焉知炫賈胡。<br>　　一從棲俗久，翻覺賞音孤。<br>　　淺恨吟紅豆，遙情寄碧梧。<br>　　漫勞從蹇衛，磨鏡豈凡夫。<br>　　雅卿幼生淮北，長住淞南。王桂卿假母見其嫻靜有致，遂女蓄之，因冒姓王。桂卿聲名籍甚。姬亦為後起之秀，圓靨承顴，長眉入鬢，固一時翹楚。惟故作矜持，不輕啟齒，人以笑比河清擬之，以是頗損其媚。秋聲館主屢乞詩於玉生，意將列之畫屏。旋以驅車皖南，卒不果。<br>　　五曰徐雅仙。雅仙如宓妃示夢，意感陳思。詩云：<br>　　荳蔻梢頭見，初知競綺羅。<br>　　櫻桃花下久，漸已厭笙歌。<br>　　青眼當誰是？紅顏奈爾何！<br>　　似聞貽玉□，頗亦患情多。<br>　　雅仙，姑蘇良家女。本姓朱，至滬後學琵琶詞曲於徐寶玉，遂從其姓。姬眉含黛影，臉泛霞光，渾如風和楊柳，雨潤桃花；雙眸炯然，清如秋水。僦居東薈芳，枇杷巷底，賓從如雲。余友稻香村農亟譽之，頗加繾綣。懺情侍者曾與之有一夕緣，贈以楹聯云：「宜歌大雅，宜歌小雅；欲成天仙，欲成地仙。」別饒逸致。<br>　　六曰張書玉。書玉如詞壇名宿，尋常一語，亦耐人三日思。詩云：<br>　　疑絮復疑萍，浮生那慣經。<br>　　舊愁鴛牒冷，殘夢蝶魂醒。<br>　　花落枝猶戀，琴孤曲未停。<br>　　江關蕭瑟意，為爾感飄零。<br>　　滬上有兩張書玉，此所詠則與張書金同時者也，其擅名為最早。姬性絕慧警，識字知書。晨妝甫罷，即手一卷不釋。余曾贈以《野叟曝言》，聞內有淫褻語，即不欲觀。余笑曰：「卿真道學中人也。不知迦葉參禪，摩登悟道，當從此入。」姬雪膚花貌，旖旎風流，態有餘妍。詞多雅韻，真覺章台中不可多遘。現避囂趨寂，新築三椽，人蹤罕至云。<br>　　七曰王佩蘭。佩蘭如寶兒含笑，出自天真，視爭妍競媚者有別。詩云：<br>　　鶯語出林中，時花映日紅。<br>　　斯人最嬌小，鎮日倚春風。<br>　　暖愛心香鬱，圓知耳性聰。<br>　　但酬兒女願，何苦學英雄？<br>　　佩蘭產自甬江，來居歇浦。鴉髻初梳，聲名噪甚。門外停車訪豔者，流水游龍，徹宵不絕。有貴公子航海遠來，一見驚其明豔。公子丰姿朗澈，固如玉樹臨風，兩情交映，繾綣臻至，纏頭所擲，數日間已至千金，一時勾欄中傳為嘉話。姬近日玉軀漸長，頗覺苗條。其妹曰瑞卿，亦可人也。<br>　　八曰吳慧珍。慧珍如初日芙蓉，韶秀可愛。詩云：<br>　　絳仙才調好，欲學女相如。<br>　　目慧能持鑒，心靈更乞書。<br>　　蘭雲圍鬢淺，蘿月照窗虛。<br>　　閒說占鞋久，能無盼鈿車？<br>　　余初見慧珍，僅十二齡許，身軀嬌小，真如飛燕，依依肘下，宛轉隨人。酬答之間，善伺人意，詞令妙品，可以無愧。姬性靈警，南詞北曲，無所不工。或疑其流麗有之，端莊未也，則又當別論矣。<br>　　九曰陸月舫。月舫如雨後山光，青翠欲滴，令人愛玩不置。詩云：<br>　　春思滿瑤京，春風理玉笙。<br>　　忽聞歌雅調，知是董雙成。<br>　　照座真無色，逢時悔有名。<br>　　何如鴛牒上，好好注長生。<br>　　月舫容態清華，姿質□粹，玉肌花貌，豔絕一時。淞北玉生雅愛之，極力為之提唱，纏頭之外，贈以詩詞，朝出夕刊，遍傳曲里，幾於紙貴洛陽，因之名譽鵲起，爭以識面為榮。姬靚妝端坐，落落有大家風，絕無章台中輕佻積習。或謂其外靜內動，恐未必然。惟年逾破瓜，而自守如玉。有與之相昵者，戲問何時可以梳櫳，一致纏綿？則曰：「且待閏正月。」問者為之喪氣。<br>　　十曰沈筱寶。筱寶如幽蘭初開，和風相送。詩云：<br>　　嫋嫋婷婷態，濃濃淡淡妝。<br>　　豪情飛玉▉，嬌語炙銀簧。<br>　　衣袂分韓掾，鞋弓學▉娘。<br>　　柔情兼皓質，自合一城狂。<br>　　姬產自良家，忽操賤業，故眉黛間時含隱恨。能作青白眼，富商俗賈苟不合其意，輒以閉門羹待之。余曾於友人席上見之，玉顏照座，光豔動人。後擬往訪，卒未果。<br>　　十一曰呂翠蘭。翠蘭如閨娃鬥草，慧心勝致，頗思求異於人。詩云：<br>　　幽人違世久，媚服亦何為？<br>　　空谷知音少，寒閨引夢遲。<br>　　有香存澹雅，無語托嬌癡。<br>　　予亦孤吟者，因君寄豔思。<br>　　姬年僅十四，言詞雋妙，能得人歡。嬌容素面，不屑乞憐於脂粉，然蛾眉淡掃，犀齒微嫣，自令見者盡眙。其母雖屬徐娘，丰韻猶饒，老蚌固宜出此明珠。<br>　　十二曰周葆珍。葆珍如小家碧玉，神情意態，宛轉可憐。詩云：<br>　　廿四橋邊月，偏來照異鄉。<br>　　韶齡花稚弱，夢影絮淒涼。<br>　　悅俗摹吳語，懷清鬱楚香。<br>　　明珠三十斛，誰與築金堂。<br>　　葆珍湖北人。余初未相識，未敢妄注。<br><br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
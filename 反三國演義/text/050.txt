
			　　卻說孔明第二次接到趙雲在合肥佈置防務的報告，姜維在章邱徇定齊東郡縣情形的捷音，知道兩路兵根基深穩，不致動搖，即請張飛馬超黃忠徐庶，同來大營會議，大舉進攻。孔明道：「子龍在合肥，伯約在齊東，著著得手，步步為營，吳魏之兵，四處都受牽掣，不乘此時進攻，令彼得養精蓄銳，復燃死灰，殊為失計！元直視今日之戰，當偏重何方？」

　　徐庶道：「司馬懿孤軍狼狽，寄人籬下，蜉蝣之羽，為日無多，蹙之過激，或致反噬；呂蒙吳將之良，而所部聞後路已斷，軍心不免動搖，宜舉全力以攻呂蒙；若殺呂蒙，則江東子弟，精銳必盡，吳軍既滅，曹兵尚安往乎？」孔明擊節道：「元直洞悉敵情，可謂要言不繁矣！」遂令張飛領第一軍，張翼馬忠為左右翼；令黃忠領第二軍，龐豐龐豫為左右翼；徐庶監護諸將，以崔頎護後路，督全軍八萬，進攻呂蒙，以必勝為期。徐庶領令，同張飛黃忠入右翼軍中，整軍出發，孔明再令馬超引全軍進攻司馬懿，不必深入，但牽制不令其援助呂蒙。馬超領命，回到左翼，揮動將士，即時進攻。

　　東吳軍中，呂蒙同蔣欽孫峻日夕整頓人馬，防漢兵攻擊，候了多日，不見動靜，忽聽得漢營鼓角齊鳴，兩路漢兵，來攻自己營壘，左邊張飛，右邊黃忠，兵強馬壯，卷地而來。呂蒙命將士堅守柵門，自取酒飲，顧蔣欽孫峻二將道：「二位將軍，知今日為蒙之死日乎？」二將相顧錯愕。呂蒙歎道：「蒙自督兵以來，十戰九敗，今時形勢，非復當年，苟且圖存，不過旦夕！敵兵得步進步，我欲退無從，蒙受吳王特達之知，負軍旅之責，前所以令伯言興霸諸將南歸者，不欲使我軍精銳，一戰而殲，設險拒守，尚可勉強相持！蒙之死志，已決於文響被擒之時。眾位將軍，各自為計，或還歷城，或還兗州，步步退出，以還江東，蒙與諸君長別矣！」二將奮然道：「同為吳臣，寧令將軍獨死，一戰而勝，尚可圖存，戰而不勝，死猶未晚。」

　　呂蒙下令軍中，願出戰者，義無反顧，還兗州者聽便。吳軍六萬，去者二萬，存者四萬人。蒙令去者速往兗州，知會伯言，退出山東，還扼濠泗，以拒漢兵！眾軍流涕而去。三將吩咐將士飽餐一頓，夷灶破釜，燒營出戰，呂蒙居中，蔣欽居左，孫峻居右，直取漢兵；吳兵都唱輓歌，亡命的衝動漢軍而來。

　　徐庶見吳軍勢成致死，令崔頎領弓弩手八千，迎射吳兵，吳兵屍橫滿地，並無一人肯退，前僕後進，層層擁上。徐庶令中軍起鼓，大小將士，敢有回顧者，就地正法。張飛戰住呂蒙，黃忠戰住蔣欽，張翼戰住孫峻，兩軍都肉薄血戰，愈逼愈緊，馬倒人亡。徐庶見吳軍兵少，令眾將一齊出馬。眾將得令，奮勇上前，吳兵折傷大半，兀自死戰不退。

　　張飛與呂蒙戰到八十餘合，呂蒙漸漸氣力不加，張飛怕呂蒙逃走，用盡平生之力，一矛向呂蒙心窩刺去，呂蒙盡力用刀架開，龐豐縱馬持戟，向呂蒙身後，就是一戟，呂蒙揮刀招架，張飛又是一矛，呂蒙招架不及，被張飛刺落馬下，龐豐加上一戟，結果性命，可惜東吳又去了一員大將！

　　蔣欽見呂蒙被殺，心內一慌，手上一鬆，黃忠覷個破綻，攔腰一刀，揮為兩斷。孫峻兀自死戰，龐豫從後一槍，刺傷孫峻左手。孫峻兵器落地，被張翼趕上一刀，連肩帶背，劈於馬下。

　　徐庶見諸將大獲全勝，令張飛黃忠各領萬人，去司馬懿陣後襲殺，幫助左翼；令張翼督眾將追殺吳兵，令崔頎領兵奪取濮陽。眾將得令，各自分頭前往，卻因吳兵捨死血戰，漢兵四面圍攻，只殺得屍如山積，血作溝流，四萬吳兵，存者不及十分之一，逃向兗州方面去了，漢兵也折損了五六千人。

　　那足計多謀的司馬懿，見孔明屯兵日久，忽然出兵，知道漢兵已操必勝，方才大舉來攻，與眾將商議，若吳軍稍敗，火速退軍，屯駐東阿，若與同燼，亦屬無益。眾將遵令，暗暗整裝，忽聽見馬超兵到，仍是張郃出馬，二將雙槍齊舉，正戰到好處，探馬報知，呂蒙被殺，懿揮兵急退。馬超因奉不必深入之令，追了一程，將兵扎住，比及張飛黃忠兵到，司馬懿全軍已經去了十餘里了。

　　馬超張飛黃忠三將，一同來見元帥。孔明喜道：「自出軍以來，無此血戰，東吳精銳，盡於此役，非元直臨機應付，各位將軍協力同心，何能有此大捷！司馬懿苟延殘喘，不足慮矣！」吩咐擺酒與諸將賀功，重賞兵士，命地方官督率民夫，掩埋戰士屍骨，陣亡兵卒，按照冊籍，撫恤遺族，受傷將士，官為醫治。

　　孔明隨令馬超一軍，向東阿進發，追擊司馬懿；令張飛同元直領全軍向兗州進發，追擊東吳敗軍，直取兗州，進收鄒滕豐沛各郡縣，沿西肥河東下，會兵合肥，與子龍合兵，盡收淮北州縣；元直駐合肥調度，候大兵一到，進取淮南。張飛徐庶馬超領命，分頭出發；孔明自與黃忠，督後軍向東阿接應馬超。

　　且說甘寧在兗州，接到吳兵消息，知道呂蒙必死，令人飛報伯言。接連聽得呂蒙全軍覆沒，十分傷感，再令人告知陸遜，會商進止，一面整兵靜候迎戰。不到數日，陸遜得了消息，知道山東決不能守，防多力分，徒傷士卒，與丁奉孫琳，棄了歷城，來到兗州，會見甘寧，決計退兵，再退下邳，會合凌統，還兵濠泗，分防淮北淮南各地。不徒失了山東，連西肥河一帶地方，因合肥中梗，亦不能守；四五萬精兵，六員大將，盡喪沙場，陸遜甘寧，會奏請罪。孫權發書看道：

　　臣寧臣遜，死罪死罪！自劉備得關輔汾晉之地，而三分之勢破，自王姬歸寧不反，而孫劉之交離。禍結兵連，江湖魚爛！勢之所迫，不能不戰，積仇日深，雖欲不戰，亦不可得。曹彰北救幽州，讓我山東之地，我不取之，必為敵有，由山東以窺淮北，建瓴直下，形勢日危！臣遜與前都督臣蒙，是以不俟命而行，銳師疾進，撫定山東，非敢徼功，亦聊固吾圉耳！臣遜西救濮陽，付托非人，遂失合肥，臣罪大矣！不蒙顯戮，令期後效，而敵勢日強，狼奔豕突，濮陽一戰，全軍覆沒，精兵良將，聚而殲旃！臣等亦有肺腸，寧惜同盡，但恐國家兵力，斬絕無遺，虜馬臨江，將何為繼？商之諸將，皆請退師，扼守濠泗，亡羊補牢。失地喪師，上幹國紀，此而不戮，何以為國？乞大王另選賢將，接統屯軍，臣寧臣遜，當歸死司敗，以謝陣亡將士，而上伸明主之法！

　　權聞呂蒙諸將陣亡，流涕言道：「文響既亡，子明復殞，悠悠長江，吾其已乎？」令厚恤呂蒙諸將家屬，賜甘寧陸遜手書道：

　　謀國在人，不濟者命，時賢殄瘁，所恃伊何，二卿勉之，與國存亡可也！過自損抑，復何為乎？江淮諸事，一以付卿矣！

　　甘寧陸遜二將，接到孫權手書，感激流涕，效死自誓；權自此病勢日重。張飛徐庶，兵不血刃，直抵合肥，會晤趙雲，自然欣喜，休息十日，再行出發。

　　那司馬懿敗到東阿，聞得吳軍棄了歷城，被姜維奪取，急令劉曄於禁分據聊城高唐各地，鄧艾鍾會分據館陶肥城各地，散據要隘，人自為戰。司馬懿與張郃呂虔滿奮自據東阿，互相策應。

　　馬超兵到東阿，即刻將城團團圍住，下令軍中，司馬懿已入絕地，諸將分城防守，如曹兵逸出何方，即係何人之罪，無分將卒，定斬不饒。正是：

　　方脫天羅，又入地網。欲知後事如何，且聽下回分解。

　　異史氏曰：淮北既失，齊東復危，則還救淮南更較往救濮陽尤為重要；陸伯言盡心國事，亦只剩來去匆匆，莫展一籌。昔者諸交不服調度，尚能忍辱負重以圖功，今茲將士無不受命，乃終安內固外而無術，馳驅往復，徒屯兵歷下之郊，坐待呂蒙之死，伯言於此，當自歎老師失敵，置三軍於無用之地，命也何如！今之牢把關隘，不得妄動，與昔無以異也；今之獎勵將士，廣布守禦，與昔亦無以異也。而諸葛首尾分兵，綿延千里，相拒為守，持久勿動，使諸要害佈防皆固，又何異連營五六百里，相守經七八月之時。然而伯言無變可乘，無奇可出，情勢不異，而成敗迥殊，豈非兵疲意阻，轉在吳軍，法度精專，全歸漢將乎？是則作者翻案之妙，直入軍事骨髓，雖伯言復生，亦當五體投地。重以元直料故，斷明吳魏形勢，以蹇懿蒙，得其所先，呂蒙雖勇，烏得不死！伯言雖智，烏得為救！論漢家之撻伐，前時自先魏而後吳，論勁敵之剪除，此日自先吳而後魏。蓋呂蒙不死，大難未易弭平，司馬灰燃，成功不知何日，此又蜀之亡也，遲之又久，至晉而始平吳之戒也。今舉江東子弟之精銳，盡殲於魏軍之前，時不可失，則吳魏以合，而亦罹於同亡矣。至呂蒙死，而山東亦不戰自定，伯言乘高守險之能，終亦爾爾，舊日之案，尚何待一翻哉。

			　　卻說馬超招降了諸葛誕，由延秋集渡洛，一夜之間，襲破三屯，槍挑黑山大賊眭固，擊退曹彰，就在偃師洛陽中間，安下三個大營，橫斷曹兵交通，人馬強壯，壁壘整嚴，劉曄鍾鄧，僅足自保，任城王曹彰，雖然與馬超見過幾次陣，都是勝負不分，因馬超橫亙中間，前敵糧運，須繞道鞏縣，時虞截擊。司馬懿因大敵當前，不能分身前來救護。曹彰火速遣人飛報許昌，啟奏父王。

　　許昌城裡大魏皇帝曹孟德，方才接到張遼大捷密縣的報告，知道葉縣防務鞏固，稍分東顧之憂；司馬懿拒守新安，諸葛亮頓兵不得前進，曹彰在偃師，與劉曄犄角，連屯相望，保障洛陽，心中差為安慰；又兼黑山二將，武藝高強，鮮卑萬人，士馬精銳，以為偃洛方面，可保無虞。誰知道諸葛誕賣主投降，招引漢兵渡洛，俾馬超一夜之間連破三屯，即倚原屯，梗塞軍路，司馬懿既不能反攻，曹彰又不能取勝，洛陽形勢，十分危急，接到曹彰急報，即召集眾文武朝堂會議，扶病登朝。文武百官，參謁已畢，操將曹彰急報，與賈詡陳群程昱眾謀士觀看。

　　曹操道：「今事勢危急，我軍當先救洛陽，諸卿有何良策？」賈詡道：「陛下明見萬里，洛陽在所必救，惟雲長久駐南陽，若聞馬超得勝，必引兵疾出禹縣，以攻子廉，諸葛亮亦必集兵以攻仲達，文遠僅能止張飛之不進，子廉不能敵雲長之進攻，軍情緊急，瞬息萬變，願主上更策萬全。」操道：「文和之言，見著知微，彼方兵勢，自然如此，但我亦當思所以預防之策。」

　　陳群道：「江南屢敗於荊州，喪師失地，積恨已深，宜命一介之使，前往諭以利害存亡之關係，彼中不乏明達深識之士，自有唇亡齒寒之心：彼若出軍以攻江夏夏口，則雲長必不敢輕功，禹縣可免兵事；若吳軍大進，一時未能即敗，關雲長非回軍以救根本不可。我伺吳軍進攻之便，增加偃師兵力，急戰馬超，以護前軍之糧運，仍令能將，率數萬之兵，越桐柏以擾襄陽，撓其根本，而令文遠乘隙進兵；以荊州一隅之力，當二強敵之兵，但假以歲月，未見其不畏難而退也！」操喜道：「文長之策，更進一籌，江南之使，即煩一行，兵貴神速，文長知之，江南亦未嘗不知之也！」陳群拜命，下殿即行。

　　曹操顧程昱道：「近時諸將，誰可遣者？」程昱道：「許仲康之子許儀，膂力亞於其父，嘗懷報仇之志；又典韋之子典滿，為人材武，國家世臣，皆可使也。」操聞言甚喜，立召二將入宮，獎以忠貞，二將頓首受命。授典滿為車騎將軍，領冀州兵萬人；授許儀為驍騎將軍，領幽州軍萬人，赴偃師縣聽任城王調遣，會擊馬超；令賈詡持節監護二將，順佐任城，先通洛陽運道，無令新安前敵軍心自潰。賈詡辭駕，同著二將赴偃師去了。

　　曹操以於禁得華陀神藥，續上兩耳，傷痕久愈，舊時將佐，惟禁尚可假以方面，即召於禁入府。禁覲見已畢，操賜座令坐，禁謝坐。操道：「將軍隨朕多年，備嘗艱苦，今荊雍事急，不能不借重將軍，願將軍無辭勞瘁！」禁再拜道：「臣受國厚恩，雖粉身碎骨，亦不敢辭。」

　　操授於禁為前將軍，副將軍呂虔滿奮，持虎符發徐州兵二萬人，又禁舊部六千人，整軍息縣，仍越桐柏以窺襄陽，以掣南陽方城漢軍之肘；以曹休將後軍萬人應之。仍與葉縣張遼相為呼應，沿途地方官吏並受節制，有玩視軍機，缺於供給者，准禁以便宜從事。禁頓首受命，自同三將即日就道。

　　曹操又命發敖倉穀五十萬斛，解赴偃師，令曹彰派重兵運赴新安，以安軍心，洛陽倉廩完足，尚無須過慮。又發御府黃金千斤，分犒各路將士；銀一百萬，錢千萬，分賞各前敵軍士。前敵將士家屬，著地方官官給廩祿，官設郵驛，為軍士傳遞家報，傷病者官為醫治。軍士經此番鼓勵，自有一種感激效死的精神發現，這是曹操善將將善將兵的特別長處，雖處危殆之境，而措施尚覺裕如，雖以伏龍之才，關張馬黃之勇，頻年血戰，馳騁中原，仍不能大有發展也！操料理諸事已畢，仍回宮養病不提。

　　那駐守偃師的曹彰，奉到父王令旨，接見賈詡並典許二將，便與賈詡商議，即令二將領兵，護住偃師西北要路，發運敖倉積粟，繞道赴新安，自己領兵與馬超接戰。糧運安然到了新安，司馬懿有了大宗接濟，安心久守，與洛陽互相聯絡。馬超孤軍橫亙中間，便到覺得有些危險起來。

　　孔明在新安，聽得馬超招降了諸葛誕，連得三屯，橫斷偃洛交通，自是歡喜。又慮超軍孤寄，深懼曹兵夾攻，兼細作報稱，曹操連日增派重兵來偃師，運糧數十萬來新安，反攻之事，即在目前，超屯軍三萬，少於曹兵數倍，乃飛檄長安，令監雍州牧事劉琰，領新練雍州兵二萬人，星夜兼程，由藍田出武關，徑赴宜陽，渡洛入馬超軍中，聽馬超節度，以厚兵力。果然那長安太守諸葛均，奉到元帥將令，吩咐劉琰，即日帶領大兵出發；猶恐兵力不敷，將韓遂續派來雍之騎兵萬人，騎將馬凱韓雍，稟知元帥，調赴宜陽，孔明當然照准。

　　馬超正慮兵單，十日之間，增加騎兵一萬，步兵二萬，分紮各屯；又由長安運來軍糧器械，兵精糧足，養精蓄銳，預備與曹彰大戰。孔明接到馬超呈報，見佈置十分妥貼，方始放心，令馬超飛報雲長，預防曹兵反攻。

　　雲長在南陽，因張遼守禦得宜，前方無甚發展，正欲還荊州面見漢中王，磋商進行辦法，得了馬超飛報，與徐元直看罷，元直道：「曹操處處增兵，反攻之勢，已是顯然，方城前線，軍力雄厚，可保無虞；惟慮渠仍襲當年之故智，仍窺襄陽，擾我根本耳！」雲長道：「元直所慮甚是，某家仍駐此間，以接應前方，元直可督關平，領兵八千，還益襄陽之戎，襄陽有事，便可任戰守之責，某家決不遙制；如需兵力，則荊州南陽之兵，皆可隨時調遣。」徐庶領令，同關平帶領人馬，徑回襄陽防守不提。

　　卻說陳群奉了曹操命令，來到建業，見過孫權，道達魏王旨意。孫權道：「孤被趙雲奪取江夏夏口兩處重鎮，三敗孤兵，切齒之仇，如何不報！孤已命子明文響晝夜練兵，無非為報仇起見，有煩大夫歸奏魏王，孤遣陸軍，進窺夏口，請魏王派兵從北道夾擊，庶易成功。孤得夏口，即當助魏兵襲襄陽也。」陳群道：「敬謝吳王協助之意，歸當轉奏魏皇，派兵聲援也！」權大喜，設宴款待陳群，細問河洛戰爭情形。陳群一一告知，並魏皇預備反攻各項計劃。孫權道：「魏皇真善將將，又善將兵矣！」

　　陳群辭別孫權，回轉許昌，奏知曹操。操令閻溫杜則二將，領馬步萬人，會合吳兵，進攻夏口。使人飛報孫權，以定會師之期。

　　孫權自送過陳群，與眾文武商議興兵報仇。徐盛啟道：「往歲致敗，皆由輕兵襲險，前軍敗績，後軍心搖；今曹兵三路反攻，河洛戰事，十分吃緊，於禁再窺襄陽，重兵持久，荊襄方面，必致搖動。主公明日可自至鄱陽閱兵，趙雲必增江夏夏口之防，然後由子明督率水師進攻江夏，以誘趙雲；盛往發居巢馬隊，佐以步卒，會合曹兵，直攻夏口，此為對江夏夏口方面之兵。再令交趾太守賀齊，以重利啖西南昆明夷酋孟獲，令其盡起所部，進攻牂舸永昌越雋犍為諸郡，以搖劉備根本，此對益州方面之兵。再令蒼梧太守士燮，率粵兵以侵零陵；零陵太守劉璋，為劉備奪取益州，嘗懷不滿，得一辯士說之，當不煩兵而下；零陵既得，順流東下，直取長沙，巴陵江夏，皆聞風震動矣！再令番禺太守虞翻，發南越之卒，進攻桂陽，此為對零陵桂陽之兵。劉備精兵良將，盡在中原，若我五路同時進兵，一路得勝，皆足以搖彼前敵之軍心。我江夏夏口之兵，持重不戰，以老其師，而零桂之兵，乘虛直入，南夷之卒，震蕩兩川。劉備統兵大將，關羽諸葛亮馬超趙雲，四路分屯，戰地自夏口橫亙宛葉，以抵新安，遙遙千數百里，曹兵朝夕伺便，近方謀三路反攻，我又益以五路之兵，戰地展至西川零桂，又數千餘里，縱令善於防守，防地太廣，必有一虛；縱令工於應戰，戰區太遠，勢必有所不及；前有勁敵，後有反顧之憂，諸葛亮關羽，雖智勇足備，亦當應付不暇矣！」一席話說得風發雲起，滿坐皆驚，呂蒙黃蓋程普張昭顧雍諸人，同聲贊成。

　　孫權細細思量，覺得徐盛所說，理由充足，並非空談，皆可坐言起行，推案起道：「江東興亡，在此一舉，孤意決矣！」即令呂范前去交趾，全琮前去番禺，步騭前去蒼梧，攜了金帛珠玉，乘著海船，即日浮海前往，克定師期，同時並舉。又令黃蓋張昭顧雍，保世子孫亮鎮守建業，令徐盛率領韓當周泰蔣欽朱然孫桓五將部領馬步全軍三萬五千人，由秣陵關進攻夏口。因張繡前已病死，所有馬隊，盡歸徐盛管領。

　　孫權自同呂蒙丁奉凌統杜襲孫韶赴鄱陽湖閱水師，四五日間，從建業到了鄱陽湖，所有水師將校，前來迎接。孫權到水師中軍座船坐定，呂蒙率領將士以次參謁。孫權令諸將分坐兩旁，對眾言道：「劉備梟雄，海內共悉，近年以來，西並益州，東收關隴，北定趙代，勢燄方張，不可向邇，河洛之間，曹兵累敗，洛陽新安，旦夕不保，曹氏若敗，勢必及孤；孤因萬不得已，始出於用兵之一途，一來是時勢所趨，二來是實逼處此。子明文響諸將，力戰江漢之間，我三吳壯士，肝腦塗地，言之慟心，此皆孤一人不德之所致！然事已至此，悔亦無及，大仇不可不報，危亡不可不防！諸將世篤忠貞，久同艱苦，諒能諒孤區區之心，為孤效力於疆場之上也！」滿坐將士，一口同聲，均願效忠吳侯。孫權見士心齊一，不勝喜悅，即令都督呂蒙，督飭諸將，領水軍五萬，直取江夏，孫權自駐九江，遙為聲援。

　　江東五路出兵消息，沸沸揚揚，傳到荊州，玄德即忙與趙雲馬良商議。馬良道：「江東積恨於我，此次與曹操合兵來攻，其勢甚盛，以良觀之，益州有法孝直嚴顏呂凱諸人，足以御賊，當可無慮；舍弟幼常在桂陽，蔣太守在長沙，上游當無何項危險發生，惟劉季玉在零陵，不無可憂耳！江夏方面，水陸輳輻，我兵足資戰守者，水陸無慮五萬人，呂蒙雖勇，亦無如我何。惟夏口方面，係徐盛領兵前來，盛為人足計多謀，深入敢戰，又聞曹操三路反攻，派於禁來襲襄陽，又派二將率兵萬人，會攻夏口，夏口地方頗為吃緊，非子龍前去，殆難濟事。」雲慨然道：「夏口之事，雲願以身任之。」

　　玄德道：「季常可去江夏，指揮諸將，協同向寵，迎擊呂蒙。」馬良領命，同趙雲夫婦一路前往。玄德再命費詩由陸路徑向長沙，知會蔣琬協同馬謖，嚴防吳兵內犯，並留心伺察劉璋舉動，先事預備。費詩領令，倍道兼程，回到長沙，見過蔣琬。

　　費詩宣過漢中王令旨，蔣琬道：「前數日得了幼常急足手書，說番禺蒼梧，俱有兵訊，幼常已調集屬地各兵，嚴守要隘，獨季玉尚無消息，已令舍弟蔣珪領長沙子弟八千，合衡陽駐兵五千，從衡陽上至零陵界內，節節駐防；大夫此來甚好，即請大夫代領長沙太守，琬當自赴零陵一行，協同幼常，防禦吳兵內犯；季玉能為國效忠，當同舟共濟，若有二心，當翦除之，以靖地方。」費詩允諾。兩個當時會銜呈報漢中王，郡事由費詩代理。

　　蔣琬由郡中再選精銳三千人，自領赴湘水上游，晝夜兼程，四五日間，過了衡陽，到得永昌，蔣珪接見。蔣琬問起上流事件，蔣珪道：「頃據細作從零陵回來報稱，蒼梧太守士燮，領兵七千，掩至黃沙河；依劉季玉的意思，要憑城拒敵，其部下劉璝諸人，慫恿投降江東，因此江東兵不血刃，得了零陵；弟因兵事吃緊，已將部下精銳進駐黃石嶺，離零陵五十里，吾兄一來，大事定矣！」

　　蔣琬聽得零陵雖然失守，尚得黃石嶺要隘，急令蔣珪領三千人，沿湘水西上，徑出黃沙河，合本地民兵，截擊吳兵後路。蔣珪領令，即刻起程。蔣琬檄令衡陽守將陳南，從守兵萬人內，選出三千人，星夜就道，接應蔣珪。

　　蔣琬分撥既定，自領部兵來到黃石嶺，偏將吳鬱張盛迎接入營。蔣琬入營坐定，問二將吳兵消息。吳鬱道：「據零陵逃難人民到此說道，士燮得了零陵，即將劉璋一千人等，送往蒼梧，縱釋獄因，編為前隊，約有五百餘人；勒索城中殷實戶口銀谷，現已遍及四鄉，零陵境內，雞犬不寧，以我兵阻住黃石嶺，不得前進，意欲順流東下，以窺衡耒，惟沿湘船戶，聞零陵被兵，俱己遠揚，江東兵士，大索船隻，亦無從得耳！」蔣琬聽罷甚喜。正是：

　　瀟湘夜雨，是神號鬼哭之鄉；吳楚秋風，亦世亂時危之候。欲知後事如何，且聽下回分解。

　　異史氏曰：先主連營七百，包原隰險阻而屯兵，曹丕坐受吳降，策其必敗者，許昌之高會也。今先主奄有四州，諸葛關羽馬超環進之兵，寧止原隰險阻，地包七百，而曹操急望吳援，無策致勝者，亦許昌之高會也。一世之雄，真令人有起歌而今安在之概！不得已，許儀典滿之外，又假方面於久失兩耳、曾歎臨危不如龐德之於禁，奈何而不蹈水淹七軍之厄，重演喪城失機之辱乎？如此兩案並翻，未免太刻薄，太酷毒矣。則丕於操死後，令禁董治陵寢，故使睹壁間粉堊乞命樊城之圖畫，羞憤氣死，豈非不肖之子所為也哉！豈非不肖之子所為也哉！嘻嘻。
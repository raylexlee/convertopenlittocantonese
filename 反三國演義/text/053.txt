
			　　卻說荊州方面水師統將向寵，奉到漢中王令旨，徐元帥檄文，即日同馬良劉封蔣琪商議，請三人小心守護江夏夏口各地，留下五千水軍，保護江面，整頓荊州原有水師，及新近補充添置各項大小船隻，共水師三萬餘人，即日向九江方面發動，真個是連檣蔽日，雙槳如雲，趁著大江順流直下；來到九江附近，只見南岸上吳軍旗幟鮮明，江面帆檣輝耀，北岸上無數漢兵，壁壘整嚴，旌旗招展。向寵大喜，吩咐水軍將士，將船隻靠北岸紮立水寨。

　　岸上漢兵，見是自家水師來到，飛報趙雲。趙雲同嚴壽廖化，帶了數百親軍，來到江岸巡視。向寵督飭安營已畢，自領親軍上岸，來見主將；子龍大喜，並馬回營。向寵入營參見，雲深加撫慰道：「雄師坐鎮，江漢安流，令某得一意北行，遂定河北，皆將軍之所致也！」寵起辭道：「寵不過奉行威令，獎率同袍，幸未隕越，何敢居功！敢問主將，何來之速？」

　　趙雲笑道：「程普周泰悉全力以守小峴，聚舟師以連濡須巢湖，我兵由舒六以窺蘄黃，自無戰爭可言，黃蓋老將，督飭水軍，死守九江；惟鄱陽水師，近因孟起蕩定江北，調赴建業防衛者居多，巢湖濡須，分軍屯駐，在九江者，不過十分之一二；某意以水師掩護陸軍，渡過南岸，由廬山以攻九江，而將軍督水師與戰於江上，我之水師，三倍於彼，我之陸軍，十倍於彼，黃蓋雖能守，亦無如何矣！」

　　向寵道：「主將明見萬里，可操必勝，請飛檄長沙桂陽兩太守，遣兵分定廬陵九江贛南各郡縣，俾我兵攻取九江，一意進行。」趙雲喜道：「將軍遠慮，雲所不如！」即分道派人至長沙桂陽各地，依照計劃行事；吩咐馬步全軍，即日渡江，雲與向寵自上戰船，督飭水師掩護。

　　隔江黃蓋，明見漢兵渡江，以水陸強盛，懼有疏虞，不敢邀擊。漢兵安穩登岸，趙雲令向寵引水師直攻吳軍，自己整頓全軍，擊破沿岸吳兵守禦各壘，摧鋒直進，吳兵望風而潰，直抵九江。向寵督水師，由上流以大筏載火具，順燒吳兵。吳兵氣餒，潰敗相仍，水陸諸軍，盡集九江城下。

　　趙雲令嚴壽黃武各領萬人，分徇南昌鄱陽豫章各郡，使九江孤立無援。吳軍水陸俱敗，九江城守危急，黃蓋督飭所部，竭力守禦。雲令向寵留水師萬人，暫碇泊九江城下，其餘盡開赴馬當，扼要駐紮，阻擋吳越援兵，雲自督軍將城團團圍住，逆料九江不日可下。

　　黃武嚴壽先後回報，徇定各郡。趙雲大喜道：「我軍東下，以水師為主，陸軍不過沿岸夾輔。我自留兵二萬，黃將軍廖將軍嚴將軍各領萬人，從豫章分道人東越，吳之精兵良將，盡在淮北江南，閩越腹地，有兵無幾，若驟以重兵臨之，都無不破，越亡則建業無退步之地，閩亡則越有纍卵之危，所至之處，當先以安撫居民為事，守令賢者，任之可也！成功之後，廖將軍駐閩甌，嚴將軍駐閩，黃將軍駐會稽，全軍駐紮，互相呼應，不世之功，三將勉之！」三將再拜受命，各領部兵，分途出發，果然不出趙雲所料，兵鋒所至，前無堅城，旬月之間，甌越八閩，依次勘定，飛檄報捷，趙雲已到了建業了。

　　且說黃蓋死守九江，已經兩月，外援盡絕。趙雲統轄水陸四萬餘人，遠遠圍定。九江城裡，糧草雖有，缺乏飲料，近江各門，久已堵塞，城中井水，不敷應用；那時便有一些不安分的游兵，暗通消息，向漢兵通款開城，趙雲分兵伺隙而進。黃蓋聞知，領兵前來阻止，漢兵已經大入，蓋率兵扼住子城巷戰，士皆殊死。議軍水師上岸，從水關襲入，登時全城鼎沸。蓋知事不可為，回馬到了九江太守衙署，下馬進了大堂，向東再拜，拔劍自殺。吳軍無主，紛紛投降。

　　趙雲夫妻並馬進入衙署，看見黃蓋屍首，不覺惻然，令衙中吏士，用上好棺木，將屍首沐浴成殮，擇廬山幽勝處安葬。收拾已畢，恰好馬良領兵八千，到九江助戰。雲喜令馬良守九江，自己督率水陸軍隊，沿江直下，風聲所播，無人抵敵。原來黃公覆是東吳三世老臣，江南大將，全軍敗死，誰敢當鋒！吳兵怯懦，向不任戰，水師精銳，迭受傷痍，散處巢湖彩石，不能呵成一氣，江北陸兵，三戰灰滅，程普父子，與周泰屯駐小峴，陸遜凌統，嚴防馬超，更無餘力兼顧上游。趙雲乘勝進兵，勢如狂風振籜，直到濡須。凌統杜襲以陸兵二萬，水師萬人，駐守東西梁山。雲以孤軍轉戰辛苦，就在此地駐紮，候元帥命令進行。

　　那徐元直自督張飛一軍，出攻小峴，程普以勢力不敵，據險以拒，相持月餘，漢兵不能前進。張飛十分焦躁，累欲上前攻打。元直歎道：「將軍不必心煩，孟起子龍兩軍必勝，程普退走不暇，我軍自可長驅直入，何必攻堅，以傷士卒！」張飛不敢違令，耐心守著。卻好馬超收了江北，飛騎報捷。元直大喜，令馬超領精兵萬人，由六合入烏江，抄擊大峴山後路，使者星馳去了。馬超得令，自同馬岱文鴦提兵前來。

　　趙雲到了濡須，聞知吳兵尚駐小峴，令雲騄領兵萬人，與水師相輔，紮營濡須，自領萬人，循濡須水入昭關，來抄小峴後路。早有伏路小軍，飛報程普，普大驚道：「三方皆敵，後路全虛，若不速退，更無歸路矣！」急同周泰程咨盡起防軍，乘馬超趙雲未至之先，棄了小峴，約會江湖水師，潛師夜走。卻被向寵將濡須口堵住，水師連一個船也不能出來。程普帶領陸軍，與水師能陸戰者萬人，合四月人連夜望當涂方面退走。

　　後面徐元直晝夜提防程普逃走，一聽探馬報知，令張翼馬忠關索崔頎領第一隊，張飛同龐豐鹿豫領第二隊，無分晝夜，火速追趕吳軍。諸將得令，馬上起程，看看趕到烏江方面，凌統杜襲，急忙帶領水師前來接應。只見烏江前面，馬超一支兵向前截住，後面張飛大隊亦到。趙雲乘凌統杜襲援助程普，與黃敘乘隙，一鼓攻下了西梁山要隘。程普見軍事危急，提刀直取張飛，周泰便戰住了馬超，一步一步，退到江邊，吳兵紛紛上船。陸遜領大隊水師，從隔江前來接應。

　　徐元直下令軍中，一齊出馬，盡滅吳兵。兩路將官，盡行奮勇上前，將程普周泰圍在垓心。周泰大吼一聲，衝殺出陣，程普跟著同行。漢軍陣裡文鴦，急放下銀槍，曳起雕弓，一箭射中程普後心。張飛趕上，復一矛刺翻程普，吳兵大敗。

　　周泰到了江邊，從岸上一縱，跳下本船，回船便走。程咨杜襲率為亂軍所殺。凌統陸遜，吩咐水軍，向岸上一齊放箭，反射傷了無數漢兵，元直即命收軍。陸遜諸將，將船停泊江南。元直令將受傷兵士，送至濡須大營醫治。吳兵死者萬餘，落水死者，無慮萬數；殺死江南大將程普父子及杜襲三人。

　　元直令張飛入西梁山安營，令趙雲與向寵分領水師，寵領水師萬人，去清巢湖吳兵；雲領水師二萬，以民船護馬超全軍萬人，渡江攻東梁山，直取當涂。趙雲馬超得令，兩個即時進兵。雲與超約，俟雲與吳兵交戰，可急從上流竟渡，超應允。雲與黃敘入水師，吩咐將士啟程前往，進攻吳軍。

　　陸遜聞知，急同凌統督兵迎戰，兩軍接近，血肉相搏，檣傾櫓折，江水為赤。馬超乘哄，連檣急渡，半日工夫，完全渡過。馬超名震大河南北，幾乎海內皆知，兵士過江，人無退志。東梁山吳兵，血戰經時，抵抗不住，棄山而走。馬超不去佔山，只一直追趕敗兵，乘勢攻破當涂，方才扎住，令軍士在岸上擂鼓助戰，東西梁山，盡是漢兵。

　　陸遜凌統，兀自不退，只聽得探子飛報入船，言姜維因乘大兵在彩石血戰，從揚州方面，偷渡長江襲取丹徒，殺了守將士匡；丹徒方面，漢兵二萬餘人，俱向建業方面殺來。陸遜吃了一驚。又聽得當涂敗兵報導：「馬超攻破當涂，全軍進攻建業。」陸遜長歎道：「敵騎長驅，大江無險，建業之危，如朝露矣！」急令鳴金停戰。

　　趙雲見馬超全軍畢渡，不須苦戰，多殺士卒。亦將舟船約住。吳兵連夜退向建業，趙雲督水師隨後追趕。元直令張飛由采石磯渡江，與馬超會攻建業。張飛領令，立時督兵渡過南岸，會同馬超來攻建業。

　　你說姜維一支兵緣何過江？困馬超奉令領兵出烏江，將江北軍事，全付姜維。姜維與李嚴商議道：「主將去烏江，陸遜必以全力接應程普，下流江防必虛，不如分兵乘隙去襲丹徒，丹徒一得，建業必震矣！」李嚴稱善。姜維將江北防務交與李嚴，自領萬人前往，先以數百人拘集漁舟，乘著風雨，分次渡過二千餘人。維急令攻丹徒，蟻附而上；上得城去，一聲鼓噪，守將士匡，不知漢兵多少，冒昧出來，被姜維一刀宰了，唾手得了丹徒。正是：

　　伯約膽如雞卵，夜取丹徒；仲謀基似鴻毛，朝看建業。欲知後事如何，且聽下回分解。
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>反三國演義 - 第四十五回　出上黨馬超襲安陽　渡滎澤張飛戰原武</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十五回</br>　　出上黨馬超襲安陽　渡滎澤張飛戰原武</font></h4>
			　　卻說馬超奉孔明將令，率領姜維李嚴文鴦馬岱四員大將，從孟津渡過黃河，調了張嶷，前赴上黨。軍行迅速，到了上黨，王平出來迎接，與馬超諸將互相慰勞。馬超將元帥命令與王平觀看。王平敬謹受命，將守關事件，交代張嶷，自己整頓兵馬，預備隨馬超出兵。<br />
　　馬超休兵一日，喚王平道：「子均久住上黨，熟知地勢，從上黨守兵內，抽調七千人，以張將軍新來兵補入守禦，子均即率本部作先鋒；李將軍領兵五千作第二隊，接應子均；姜文兩將軍各領萬人作第三隊，分左右翼接應，會兵安陽城下；某自與仲華，督領後軍，前來接應。」<br />
　　王平啟道：「主將！安陽係河北大縣，燕趙重鎮，自曹兵大敗許昌，白馬王曹彪，前守晉城。懼我兵襲擊，退屯安陽，是以我兵不費吹灰之力，得了晉城；曹彪膽小，有兵三萬，退依大縣，統將不才，士心不一。我兵駐守上黨，於今三年，未奉將令，不敢出兵，末將願領所部輕騎，沿太行東下，出玉峽關，得李將軍一人接應已足；可令伯約與文將軍，領輕騎萬人，由壺口關出襲邯鄲；曹兵注重憑河拒守，不料我兵猝出兩地。兩處得勢，我井陘之兵，可以出常山；飛狐之兵，可以擾涿易；幽州敵軍，中分為二，司馬懿欲護黃河之險而不可得矣！」<br />
　　馬超擊節稱善道：「子均對於幽燕地勢，可謂朗若列眉矣！」隨令王平領兵先發，李嚴繼之，姜維文鴦會同劉延由壺口關，火速領兵去襲邯鄲。四將領命，即日分頭出發。馬超自同馬岱督領大軍，緣太行東下，出玉峽關，接應王平，迎敵司馬懿；一面遣人去滎陽，飛報會師之期，以為大軍渡河準備。<br />
　　那王平久居上黨，知道中原若定，曹兵必走河北，暗中分遭細作，打聽沿邊州縣兵備道路山川形勢。他還乘著曹兵疏防時候，自己冒充商人，訪查汲縣至常山一帶情形，當地都派有精細探子，故於燕趙情形瞭如指掌。此次輕軍開拔，晝夜兼行，三五日間便到了安陽。<br />
　　卻說河北地方，自從曹操掃平袁紹，乂安已久，又有曹彪大兵在此駐紮，地方安堵，人不知兵，攘往熙來，肩摩轂接。黃昏時候，王平已到安陽城下，曹兵驚覺，急待閉城，王平督兵，乘勢急攻，曹兵紛亂，手足無措，早被王平將西門攻開，漢兵一擁而入。城裡曹兵，不知漢兵多少，一時大擾，自相踐踏。李嚴軍隊，又從城外助攻，擾攘竟夜。曹兵除戰死外，逃走一空，曹彪卻無下落。王平即下令撫定居民，請李嚴坐鎮安陽，自己乘勝領兵，來襲淇設湯陰諸縣。<br />
　　馬超到了安陽，聞知王平已經發動，留兵萬人與李嚴，駐紮安陽接應姜文二將，自引全軍，蹤跡王平南下，來攻司馬懿後路。自古道：雖有智慧，不如乘勢。王平養精畜銳，坐甲三年，兵力既精，地形又熟。司馬懿專防著河南沿途追趕的孔明張飛，未曾防著奇軍突起的王平，合該天意滅曹。王平七千人，橫行河北，如疾風掃葉，直抵獲嘉，與司馬懿前軍大將張郃，相望為營，王平見自己軍隊，馳驅千里，猶恐力乏，倚營自固，待主將兵到，再作道理。馬超惟恐王平有失，令馬岱督後軍駐防汲縣，自領大軍星夜兼程，來接應王平。<br />
　　曹兵營中，聽見漢兵從河北殺來，火速報知司馬懿。懿問漢將為誰？探子答是王平。懿頓足道：「白馬王必全軍覆沒矣！王平足計多謀，前諸葛亮得了益州，多係其力，據守上黨，熟悉地形，輕兵一出，州縣望風崩潰，若不急速翦除，是我後路又樹一敵矣！」急令張郃張雄，各領萬人，限期剿滅王平，以除後患。<br />
　　張郃張雄二將聽令，即引兵來攻王平。剛到王平營邊，只聽得北道上鼓聲大震，塵土沖天，一彪軍馬，約有二萬餘人，一色西涼馬超旗號。張郃不覺吃了一驚，對張雄道：「難道幽州又失守不成？為什麼馬超又從北道上來？」張雄也覺驚疑，兩個列陣以待。只見馬超來到陣前，拿槍指著張郃道：「張郃敗將，幽州已被我取得，曹丕已被我殺卻，看你這一群敗將，又敗往何處？」曹兵聽得，個個膽戰心驚。<br />
　　當下馬超縱馬，直取張郃，張郃挺槍迎住。不到十合，王平開營，督率兵士，強弓硬弩，直向張郃後軍衝來，勢如風雨。張雄抵擋不住，馬超揮兵直上，漢兵勢大，曹兵大敗而逃。二將縱兵追趕，張郃只得棄了滎澤大營，向原武奔走。馬超王平收兵漸住，超執平手道：「子均可謂神兵矣！」平答道：「借主上宏福，元帥主將神威，亦賴曹兵疏防，遂至是耳！」二將吩咐軍士，將曹兵拘集船隻，盡渡過河，運載軍士。<br />
　　孔明聽得馬超大捷，急令全軍畢渡，以便應援張飛黃忠諸將，盡由滎澤渡河，安下營寨。馬超王平，來見孔明，孔明舉酒賜二將道：「出師河北，二位將軍第一功。」馬超道：「此皆子均一人之功，超不過隨軍聲援耳！」孔明道：「非孟起足為聲援，子均又何敢出關也？」眾將齊聲道：「元帥真天下之公言也。」<br />
　　孔明又問道：「伯約一軍如何？」馬超答道：「昨由舍弟轉來捷報，已取邯鄲，現向邢台進發。」孔明道：「所得各地，本帥派人前去接守，孟起可與子均統率本部全軍，徑取邢台，當令文長引兵會同高翔，由井陘出關直取常山，以與孟起會兵。」馬超王平拜命，領兵馳去。<br />
　　孔明又令魏延領兵五千，商同田太守，發代郡騎卒萬人，步卒五千，合高翔所部，由井陘直取常山，井陘由田太守派人接守。魏延閒了許久，喜之不勝，再拜領命，星馳去了。孔明顧諸將道：「我兵渡河，幽州事急，司馬懿喪膽矣！取威定霸，在此一舉！」令張飛為本部先鋒，張苞將左，關興將右，直取張郃，黃忠領兵接應，全軍出發。<br />
　　且說張郃同張雄敗退原武，飛報延津，司馬懿聞報大驚道：「馬超全軍一出上黨，幽州危矣！諸葛亮又已渡河，我軍進退路絕，除死戰外，殆無辦法！」火速派人持書至濮陽，約曹彰李典會師抵敵，或遵先王遺命，以山東讓與孫權，而引兵還救幽州。<br />
　　曹彰接到司馬懿手書，與李典諸將商議道：「諸葛亮全師渡河，勢已無敵，仲達僅足支持，幽州一失，則將士絕望，又何能更守山東！不如讓與孫權，令其代我受敵，以分漢兵之勢；某與將軍卷甲疾驅，以躡馬超之後，而解幽州之圍。」李典道：「大王所見甚是！」隨即差人修書赴合肥見陸遜，言遵先王遺囑，以山東與東吳，請即派兵接收。<br />
　　呂蒙正在合肥，陸遜接書啟道：「都督！曹兵不能守山東，而以與我，不過欲我代受兵禍耳！我若受之，漢必及我，我若不受，漢兵襲而有之，從荷澤以陵豐沛，越淮泗以壓滁巢；今日之事，寧可戰於境外，不可戰於境內，都督以為如何？」呂蒙道：「事勢所迫，不得不爾，撫山東之眾，以紓淮右之危，吾志決矣！以合肥付伯言，山東之事，蒙自任之。」<br />
　　呂蒙隨簡曹真張繡舊部馬步萬三千人，江東步兵二萬人，東吳大將韓當、周泰、蔣欽、全琮、孫琳、丁奉，悉今隨徵，拜表即行，星夜就道。一面啟知吳王，令程普凌統守九江，黃蓋協助陸遜守合肥；鄱陽水師，歸孫韶統領，巢湖水師，歸陸遜節制。孫權接到呂蒙陸遜啟奏，知道曹氏一亡，東吳便有唇亡齒寒之懼，二將見機明決，去守山東，謀國之忠，自為要著。隨發官中金帛，並應需軍實各項，令將軍朱異，領兵三千，送往山東，接濟呂蒙。<br />
　　那呂蒙領了軍隊，由荷澤渡河，來到濮陽，見過曹彰。曹彰見吳軍人強馬壯，將士一心，自是歡喜，將山東交代過了，別了呂蒙，自同李典整率全軍三萬餘人，由內黃出臨漳，來襲馬超後路；一方面遣人飛報司馬懿，一方面遣人飛報曹丕。呂蒙接收了山東，分佈眾將，據險設防，貯兵積粟，以資固守。<br />
　　那張翼四將，屯兵陳留，細作報稱曹彰北走，呂蒙接守山東，急忙分頭報告孔明趙雲。趙雲聽得東吳不費張弓只箭，得了山東，不由大怒，令廖化謹守新蔡，調回嚴壽，啟奏漢中王，留大將崔頎領兵一萬駐紮許昌，其餘各地防兵，概仍舊防，自請出兵。<br />
　　玄德以山東事急，令雲長領兵萬人，同徐庶來鎮許昌，都督徐豫二州軍事，以為子龍後援。承制授趙雲都督青兗二州軍事，率所部馬步全軍五萬人，部下大將嚴壽、黃武、崔頎、龐豐、龐豫，並陳留分屯四將，盡歸節制，即日從陳留渡河出封邱，夾攻司馬懿；俟北路得手，然後移兵東向，驅逐呂蒙。後路所需軍械糧草，由雲長源源接濟；孔明一軍，由玄德督同龐士元馬幼常，徵發荊雍州縣接濟；馬超一軍，由田疇劉延張嶷，徵發並州兵馬錢糧接濟；前敵諸軍，饋餛有恃，軍械無闕，一心應戰，自然制勝可期。<br />
　　單說趙雲同妻子馬雲騄，帶領諸將來到陳留，張翼會同三將，前來參見。雲一一撫慰，說道：「張將軍轉戰幽並，馳驅河洛，真是為國勤勞，兵不殘民，尤為難得！」張翼遜謝不遑，趙雲道：「封邱方面，可否渡河？」張翼答道：「頃細作報稱，司馬懿因末將四人屯兵陳留，但備曹彰，不能北渡；又以諸葛元帥大兵由滎澤渡河，旦晚當有大戰，封邱方面，防兵不多，主帥欲渡河，翼前於河乾拘集船隻，當引本屯三將為前驅也！」<br />
　　趙雲聞言大喜，撫翼背道：「伯恭深穩有謀，真大將才也！」即授本軍先鋒，同原屯三將，率領本部人馬，先行渡河。張翼同三將回轉原屯，乘著黑夜，領部兵徑渡黃河。沿河中有防兵，一來是黑夜，二來漢兵勢大，被張翼率兵亂殺一陣，直抵封邱下營。趙雲麾軍前進，兩日之間，全軍畢渡。陳留防地，由雲長派人接守。<br />
　　那守封邱的，是曹兵大將典滿許儀，聽漢兵進逼，飛報延津。司馬懿與諸將商議道：「任城王全軍北躡馬超，而諸葛亮進屯原武，趙子龍復直逼封邱，兩軍皆係勁敵，我軍欲退無路。請中分我軍，子孝當東路，領全軍五萬人，子廉為副，子揚為謀主，典滿許儀曹爽曹惠皆屬之，以當趙雲；懿自率俊義士載士季諸將當諸葛亮。」曹仁起身道：「都督之命，仁敢不遵！」即同曹洪劉曄領兵到封邱，迎敵趙雲。<br />
　　司馬懿正在分撥軍隊，外面報導：「於禁領兵回來。」懿大喜，即令請進，於禁上前請罪，懿扶起道：「懿亦敗軍之將，將軍何必如此！」於禁再拜就坐。懿問道：「聞將軍兵敗汝南，久無消息，為何來此？」於禁答道：「末將在汝南失敗，為馬超追迫，投入東吳；頃聞主上駕崩，太子北走，許昌葉縣，相繼失守，公明文遠，先後死節，都督與任城王退兵河北；又聞山東已與東吳，禁在吳主面前，請率本部還救危亡，蒙吳主賜給器械衣甲馬匹，又在淮徐間招集土匪，合舊部二萬餘人，隨同呂蒙由荷澤出濮陽，特來延津，聽都督指揮。呂虔滿奮亦同來也。」<br />
　　司馬懿聞言大喜道：「即煩文則率領所部，駐守延津，接應後路，懿自往原武督師也。」於禁領命。司馬懿即盡起延津部隊三萬餘人，自領鄧艾鍾會司馬昭司馬孚諸將前來原武，迎敵孔明。到了原武，張郃張雄迎入大營。懿問張郃：「漢軍作何舉動？」張郃答道：「據細作報稱，諸葛亮以張飛為先鋒，將悉銳來攻郃營。」司馬懿道：「我軍新敗，士氣不振，若不血戰一場，再無立足之地！」即飭令諸軍整飭戰備。<br />
　　次日黎明，只聽得漢兵營中鼓聲大振，陣門開處，張飛手持丈八蛇矛，跨下烏騅馬，圓睜環眼，倒卷虎鬚，前來討戰。曹兵陣上張雄，要在都督面前顯能，使手中雙刀，飛馬出陣，張飛見馬超趙雲屢立大功，自己屯兵方城，老師糜餉，異常憤恨，一見張雄出陣，也不通名道姓，接住就殺。二人一來一往，在陣前鬥了五十餘合，張飛殺得性起，抖擻精神，向張雄心窩一矛搠去，張雄將刀急架；張飛將矛掣回，再復一矛，張雄招架不及；張飛用盡平生之力，竟一矛將張雄挑下馬來，結果了性命，縱馬上前，直取司馬懿。<br />
　　張郃見張飛殺來，忙挺槍接住。張飛越殺越勇，好似弄風猛虎，醉酒山熊。司馬懿恐張郃受傷，急令鍾鄧二將出馬。那邊關興張苞候了多時，一個戰住了鄧艾，一個戰住了鍾會。孔明在陣前見張飛得手，急令黃忠出馬。黃忠得令，催馬持刀，直向曹兵陣上殺去，徑取司馬懿，那邊司馬昭司馬孚雙馬敵住了黃忠。黃忠戰到半酣，大吼一聲，只聽颼的一聲，已將司馬孚攔腰一刀，斬於馬下。司馬懿吃了一驚，見司馬昭亦將抵敵不住，急令辛毗、高堂隆二將，前往助戰。<br />
　　孔明在陣前見張飛黃忠得勢，將鞭稍一指，諸葛靚揮動大兵，徑攻曹兵，曹兵大敗，棄了原武大營，退屯陽武。孔明吩咐諸將，乘勝進追，不許曹兵休息。曹兵連敗三陣，再由陽武退到延津。幸虧於禁領兵接應，漢兵方才不追。正是：<br />
　　大勢潛移，一木難支崩廈；疲兵累戰，沿途怕聽風聲。欲知後事如何，且聽下回分解。<br />
　　異史氏曰：此一回雖寫王平，而非寫王平之明地理，實以分兵幽燕，必出趙代，此不得不寫王平者一也。曹氏餘孽，留居晉城，安陽退屯，勢所必至，則欲出趙代，必除曹彪，又不得不寫王平之明地理者二也。王平深入，不可不有後繼之師，此所以兵出土黨，而以馬超襲安陽書，固以功成不在王平，非僅一知地理即足制勝明矣。大抵中原若定，曹氏必趨河北，幽州未固，敵兵急予中分，情勢宜然，指揮有定；是非王平習地知兵，特皆作者熟識地形，精於戰備，乃善策其攻守之勢而快意古人耳。平原戰術，利在飄忽，阻河為固，利在後防；以飄忽之兵，去後防之恃，雖有張郃之勇，司馬之智，亦將束手，尚何可為？謂遵先王遺命，以山東與孫權，而引兵還救幽州，亦無非作者寫盡司馬計窮，不出北走胡南走越之故智焉已。<br />
　　陸伯言為救東吳危亡之第一功臣，奇材橫軼，而實先主不戒自驕，得使成名，作者深許其材，故亦必於東吳已迫唇亡之際，而值屢敗之後，方以出之。其實可戰於境外，不可戰於境內之言，猶是奮翼猇亭之舊志也。然而吳之臣魏，雖亦自若，獨有今時之勢，迥不相同，前為臣賊，此則救亡；而一受人封，一受人地，得失亦判。是知吳之屈膝於曹，作者尚不深絕之，轉嫉丕之垂危袖手，而令伯言出翻其案也。故不拆一失，而得山東，乃足啟呂蒙之禍；而領巢湖水師，以守合肥，庶得全伯言之忠；至伯言出，而吳亦同迫危亡，蓋可知矣。<br />
　　本是張郃御馬超，卻一戰棄了滎澤，奔到原武，又變了張飛戰張郃，再一戰棄了原武，退屯陽武。本是曹彰躡馬超，卻一時送了山東，讓與呂蒙；又變了趙雲怒曹彰，便一時到了封邱，夾住司馬。本是司馬守延津，卻百忙要分軍隊，前進督師；又變了於禁還延津，乃百忙替出司馬，接應敗退。寫得四面八方，魏蜀吳各路兵馬，層層夾住，互援互戰，忽救忽攻，而只是情見勢絀，抵故漢軍不住，卻不全由諸葛亮一人智計安排，想見眾志成城，又須能人自為戰，方是近世戰術最稱進步之一點，而天下大事，斷非一手一足之烈所可成就，此個人武力集中，雖厚且多，亦必自亡之理也！
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>反三國演義 - 第五十八回　封功臣六王膺上賞　畫軍區四督鎮雄邊</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十八回</br>　　封功臣六王膺上賞　畫軍區四督鎮雄邊</font></h4>
			　　話說中興少主，祭天南郊，回轉正殿，受君臣朝賀，將雲長士元請封功臣表章，隨詔書頒布下來。詔書云：<br />
　　聯聞德懋懋官，功懋懋賞，翳古以來，奉為明訓！溯漢業中衰，權奸竊位，神器之移，於茲十載。昭烈皇帝，膺天明命，崛然再興，復我皇祚，宏我漢京，上躋周宣之隆，纘二祖之緒，奄宅東都，以定區宇。亦惟賴我熊羆之士，腹心之臣，以宣力於疆場，揚威於絕塞。爰及晚歲，天與人歸，我將帥牧伯之力，亦已瘁矣！詩不云乎，王事靡監，不敢告勞，國家設爵，將彼是錫，所以遲遲，固將有待。天不氂遺。昭烈皇帝，奄棄君臣，藐予小子，寅受大命，夙夜兢懼，甚兢無以竟祖考之遺志，負臣民之厚望也！丞相統，大司馬羽，匯敘諸勛，省郊敷典，論功行賞，昭示大公，薄海臣民，各自振奮，諸將帥牧伯，其慎思所以答先帝知遇之隆，而光國家酬庸之典！丞相御史大夫大鴻臚敘列諸官如次：假黃鉞左將軍都督雍梁並冀幽青徐兗八州諸軍事雍州牧諸葛亮，翊佐先皇，為國元輔，盛年不祿，殞身戎幕，先帝明詔，追封瑯琊王，今令司隸校尉瞻紹封；並推恩澤，封諸葛誕為江都侯，諸葛均為成陽侯，諸葛恪為廬江侯，召伯甘棠，徒傷蔽芾，一門列戟，永念元功！仍以忠武王配享太廟，世世勿替。驃騎將軍大司馬漢壽亭侯關羽，爰在壯年，追隨先帝，風雲困厄，憂患同經，交親於手足，誼篤於肺腑，王師入益，江漢鏡流，駐軍南陽，河洛響應，先皇不豫，坐奠中樞，國家安危，胥公是賴，今封公為武安王，公子平為邵陵侯，公子索為藍田候，公子興為解梁侯。右將軍都督幽冀並營四州諸事軍冀州牧張飛，昔與先王，生同里閈，中更患難，屢建殊勛，國之懿親，世之英俊，今封公為武定王，公子苞為涿侯，領幽並第一軍區。伏波將軍都督雍梁益三州河西五郡諸軍事涼州牧馬超，世篤忠貞，勤勞夙著，元帥遺命，囑之再三，今令紹封武威王；弟岱封酒泉侯；領雍梁第二軍區，給羽葆鼓吹，還鎮武威。前將軍都督荊揚二州東甌閩越諸軍事揚州牧趙雲，遭際先皇，迭敷茂績，滔滔江漢，砥柱中流，首入許昌，再平吳會，先皇眷念，每飯不忘，今封公為武成王，領荊揚第三軍區；妻馬雲騄，別封敦煌公主，揚威將軍，出入得用公主儀，仗鼓吹。後將軍都督青兗二州諸軍事青州牧黃忠，待從先皇，由荊州入蜀，雍豫青兗，為國馳驅，功在國家，勛銘鐘鼎，今封公為武平王，子敘封臨淄侯，領青兗第四軍區，軍師中郎將豫州牧徐庶，往定許都，復平吳會，今封臨穎侯。丞相龐統，封偃師侯。定襄太守田疇，封榆次侯。蕩冠將軍督並州軍事並州刺史魏延，先入長安，再定幽涿，封定襄侯。督交廣諸軍事廣州牧蔣琬，零陵靖亂，削平九郡，封桂林侯；弟珪封蒼梧侯，弟琪封巴陵侯。陳南封鬱林侯，吳鬱封郫侯。徵虜將軍督江北諸軍事姜維，屢出奇謀，克襄大役，閩甌蕩定，功無與並，封冀城侯；母封成安縣君，賜黃金百斤，御酒十斛。冠軍將軍督營州諸軍事王平，並幽兩役，均為功首，護遼定朔，邊境用安，封襄平侯，兼護遼校尉營州刺史。破虜將軍督淮南北諸軍事李嚴，歸命本朝，迭經血戰，封淮陽侯。揚武將軍益州牧法正，留守兩川，比績蕭寇，封綿竹侯。大將軍府記室參軍幽州太守馬謖，封巨鹿侯。廖化封英山侯。龍額將軍閬中太守嚴顏，封梓潼侯；子壽封六安侯。越騎校尉奮威將軍文鴦，封江陵侯；遼東太守公孫淵，封襄國侯；大司農馬良，封臨鄉侯；太尉吳懿，封新鄉侯；徵西將軍督冀州軍事張翼，封漁陽侯；撫戎將軍督登萊軍事張嶷，封即墨侯；驍騎將軍督夏口軍事向寵，封彝陵侯；金城太守韓遂，封皋蘭侯；天水太守馬遵，封安定侯；周翼封典江侯；黃英封陽朔侯；周倉封汝南侯；張盛封宜城侯；黃武封汝陰侯；崔頎封息侯；龐豐封申侯；龐豫封葉侯；馬忠封離石侯；楊洪封華陰侯；劉琰封召陵侯；李恢封廣漢侯；廖立封黎城侯；高翔封太谷侯；楊儀封漢陰侯；黃權封白水侯。<br />
　　凡列侯五十四位人，關內侯四十人，宗室侯者二十六人，恩澤侯者七人，制六王各食三萬戶。魏延姜維王平文鴦徐庶功最，食二萬戶。蔣琬馬岱張翼李嚴，食萬戶。列侯皆食令五千戶，宗室候恩澤三千戶二千戶不等。<br />
　　詔書一出，內外臣民，無不歡躍稱慶，在邊地者，皆遣使入朝謝恩。士元雲長，以孔明遺表，有划邊地為四大軍區之議，原議留王平駐山東。惟此次曹彰內犯，由王平護遼東兵襲擊成功，移王平屯營州，較為適當。曹彰雖北度陰山，兵勢猶強，翼德都督四州，自係要著。孫英逋竄海島，荊揚交廣閩越，當聯成一氣，方可有為，決計下詔，令蔣琬聽子龍節度，以一事權。孟起世居西涼，羌氏悅服，擬今孟起還鎮武威，留李嚴駐守淮北，姜維留江南，協助子龍。黃敘移駐歷城，與張嶷傅僉，助漢升鎮撫山東。劉封仍駐夏口。京畿戎政，由雲長督同文鴦關興，隨時校閱，令馬岱還淮北，令馬超振旅還京，以便西還武威。<br />
　　計劃已定，奏知少主，一一如奏辦理。從徵軍士，乞歸者官給驛傳，廩祿終身；傷廢者地方官按月支給錢米；陣亡將士，按籍周恤家族，錄用子孫。督府得自置官屬，二千石以上，由中朝任命，軍事得以便宜行之。蠲免涿郡租賦十年。令官求遺書，復舊制諷九千字為吏之法。二人同心輔政，百廢具舉。<br />
　　太師鄭玄，首議復明堂辟雍，詔大司徒秦宓，大宗伯劉巴，將作大匠糜竺，相度創建。又以徐元直老母，高年茂德，特詔封長安郡君，賜幾杖絹帛各若干。又詔丞相御史大夫：桀犬吠堯，各為其主，吳魏諸臣，效忠所事，兵敗身死，百折不撓，有司可錄其後裔，以獎節義之風也；其吳破虜討逆二將軍墳墓，官為祭掃，以崇英烈。正是：<br />
　　興朝文采，自昭日月之光；四境嚴軍，正肅風雷之氣。欲知後事如何，且聽下回分解。<br />
　　異史氏曰：帝制推翻，典謨制誥之文，今後無從復讀，書生呫嗶，博修經世之學，此後恐亦無人能為；是更難見此等美術文章，供人涉獵。作者故寫詔書，迭迭重重，一再不已，使人悅目賞心，飽聆絕調，淵淵金石，大奏古樂，追摹漢魏，想見當時；不圖於小說文中，又一讀之。鋪敘官階，具如其制；今日操觚之為小說者，恐無此史學功夫也。又復食彩受邑，五等分封，僅少圖畫凌煙，無不維妙維肖，而後感君權無上，無惑古來英傑同入網羅，醉心功狗，不辭鼎鑊為烹也。雖如異土拿翁，亦慕君制，又豈及見吾國之典章文物，有如是之眩人者哉。<br />
　　疆土龐大，民庶孽繁，九州之次，未有如吾國首屈一指者矣。若大一統，相安為國，誠哉其難！君權臨之，科舉愚之，猶不百年而即亂，享國無能長久者。美之聯邦，特亦相忍為國耳。御外靖內，軍備是以最難，而軍區尤其難定，既不獲遽入大同之世，則仍未可以去兵，然必如何而合於國防？如何而制其駐境？以資保衛而奠人民，固猶為今日問題之一。作者劃為四大軍區，以資編配；幽並第一，雍梁第二，荊揚第三，青兗第四，此保中原，無虞不足。若雲國境，仍有研究，是知作者全屬遊戲文章，實非有意指陳當世，若曰：吾所為者，本為小說而已。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
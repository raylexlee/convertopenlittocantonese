

    
	
		
			序
			　　孟子言：天下之生，一治一亂，遂以堯、舜至紂為一節，語之。中間羿、桀等，但以「代作」兩字隱之，所謂括言也，指其大而已。今細求之，則夏代四百五十八年中，治亂各三。禹、啟，治也，太康即亂矣；仲康力維乎治也，後相屍焉，有窮則改物矣，是為宇宙中篡弒之始，不可謂之非大亂也；少康之興，遂又為中興之始，治也；由杼、槐而下漸至於微，一桀決裂為之，大亂成，不可復矣。譬則病者，元氣未盡，雖既危矣，緩調之猶可復興。興之後緩散之，則氣日盡於內，急吐之、竭之，立亡耳。故夏之世，從前觀之，急絕則緩起，亦如新林之木，斧之而復生也。從後觀之，緩失則急亡，又如老朽之柯，梃之而自折也。然使仲康如相，則王已久亡；如桀，則商已久滅矣；乃能強自振惕，猶終其身。則夫使桀而如仲康，又安在不可永其年、壽其國乎？況其臣無寒浞之凶，有湯武之聖哉！故謂天命，盡人為之可也。此篇蓋補孟子所括言「代作」兩字之解，為千古治亂法戒之先。粗而語之，村市之談；精而求之，聖賢之學也。孟夫子如復起乎，其非我哉？
　　天悠悠，水悠悠，今古遺事好探求，請君一寓眸。
　　蘆花秋，蓼花秋，渾沌於今總一丘，戰爭空圖謀。


<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />
　　獻帝方葬，忽有軍報傳入許昌，乃是蜀相諸葛亮，與吳主孫權，東西進攻，兩國各興兵十萬，浩蕩前來。魏主叡亟使將軍秦朗，督兵二萬，往長安會合司馬懿，一同拒蜀，自率將士東行，抵敵吳師。吳主權正出兵巢湖，進攻合肥新城，並遣陸遜等入江夏淝口，西指襄陽；孫皓等入淮北，向廣陵淮陰。魏主叡也遣將分堵，惟自乘龍舟東下，直達壽春，援應合肥。合肥守將滿寵，欲設一欲取姑與的計策，佯棄合肥新城，誘敵至壽春城下，合兵圍攻，叡卻不從，但使寵飭眾堅守，靜待援應。會陸遜獻策孫權，願出奇兵，截叡歸路，不幸使人被魏邏騎所得，計不得行。吳將諸葛瑾聞知，忙即報遜。遜方催人栽種菜菽，自與諸將弈棋，閒暇如常，瑾不勝驚異。遜見他慌張情狀，不待詳說，便與語道：「軍機漏泄，我已探知，但若遽退，敵必來追，豈非危道麼？」說罷，復邀瑾入後帳，密囑數言，瑾欣然趨出，仍督舟師向襄陽城；遜亦催動陸軍，與瑾並進。襄陽守將劉劭，本已接到叡令，出兵攻瑾，一聞陸遜親出，慌忙退還。遜至白河口潛遣部將周峻等，分略江夏新市安陸石陽；魏兵俱不敢出，任他來去自由。極寫遜才。那吳主權督攻新城，反被滿寵招募壯士，毀去攻具，權失利退歸。遜聞吳主己退，然後徐徐引還，毫無損失，安然抵鎮。孫韶等也即回軍。魏王叡素聞遜名，還恐他截擊後路，既聞吳兵東返，也不願進逼，回棹西行；諸將請逕赴長安，合兵擊蜀。叡獨說道：「吳既卻兵，蜀自喪膽，司馬大將軍，自足制敵，無煩我親往了。」遂遄返許昌。嗣接司馬懿軍報，謂蜀兵出屯五丈原，未分勝負，現惟以守為戰，彼若糧盡，自然退師等語。叡揣知懿意，飭令懿約束諸將，堅壁拒敵。原來懿與諸葛亮戰過數次，敗多勝少，此次聞亮進攻，當然打定主意，但守勿戰。當亮出軍渭南時，懿即引兵渡渭，背水立寨，且語諸將道：「亮若出武功，依山東進，卻是可懮；若西出五丈原，便可無慮了。」這也安定軍心的巧言。嗣聞亮果屯五丈原，乃使郭淮據住北山，為犄角計，及蜀兵到了北原，已由郭淮扼守，進擊無效，因即退去。亮已命運糧軍士，用著木牛流馬，運米集斜谷口，尚恐日久告罄，特派兵屯田，散處渭濱；惟嚴申禁令，不准侵擾居民，兵民相安無事，亮亦欣慰，滿望就地得糧，好與司馬懿堅持到底，免得奔波往返，再致徒勞。一面使人迭下戰書，促懿出戰，無論鬥將鬥兵鬥陣，任懿自擇。懿只是不出，經亮催逼不過，方才出鬥陣法。亮布成八卦陣，懿亦認識，及遣戴凌等攻打，按著兵書，囑令前往。哪知戴凌等一入陣中，辨不出甚麼方向，沒頭亂撞，終被蜀兵個個擒住，亮命把魏兵剝去衣甲，一律放回，叫他轉語司馬懿，要懿自來攻陣。懿佯約明日，收兵還營，竟不復出。亮使人責懿背約，懿始終忍辱，置諸不答。及亮貽懿巾幗女服，懿假意笑說道：「孔明竟視我作婦女麼？」好一番忍耐工夫。說著，厚待來使，問及孔明寢食，及事情煩簡，使人答道：「諸葛公夙興夜寐，凡罰在二十以上，皆須親覽，日食不過數升。」懿聞言大喜。及使人辭去，即顧語將佐道：「孔明食少事煩，不能長久了。」諸將以為遣我女服，受辱太甚，俱請一戰泄忿，懿禁遏不住，故意表請出戰。魏主叡見了表文，詢及衛尉辛毗，毗謂懿志在拒守，恐將佐違言，欲得詔旨壓服，方免群議，叡也以為然，統是司馬知己。乃令毗持節傳詔，只准守，不准戰。事為蜀護軍姜維所聞，入告諸葛亮道：「敵營內有辛毗到來，定是如懿所願，不復出戰了。」亮歎息道：「懿本無戰志，不過佯為請戰，借此服眾；古稱將在外，君命有所不受，若果能制我，何必千里請戰呢？」<break time="100ms" />
　　嗣是懿竟不出，相持至三月有餘，亮鬱憤成疾，漸致不起。後主聞信，忙遣僕射李福省視，並諮大計，亮略與談論，遣福返報。福已經辭去，數日復來，亮病癒加重，見了福面，便與語道：「我知君來意，後事不暇細談，可盡問蔣公琰。」福又說道：「公琰後誰可大任？」亮答言費文禕。福再問其次，亮卻不答，漢祚已終，不消再說。惟召入楊儀姜維，密囑後事，並及退軍方法，且令左右扶起榻中，出營四望。時正黃昏，夜色沈沈，忽有一大星，自東北來，色赤有芒，流至西南，欲向營中墜下，亮不禁失色，哇的一聲，嘔出了一口鮮血，接連尚帶著喘聲，左右見不可支，扶令返寢，亮顧楊儀姜維道：「天象如此，命已難延，只恨不能與諸君討賊了！」遂口授遺表，令儀寫訖。挨至夜半，竟爾壽終，享年五十有四，時為蜀漢建興十二年八月二十三日。詳志月日，遺恨無窮。小子有詩歎道：<break time="100ms" />
　　危廈徒憑一木支，明知艱險且驅馳；<break time="100ms" />
　　臣心未已臣躬瘁，遺表流傳兩出師。<break time="100ms" />
　　楊儀姜維，遵囑辦事。欲知如何措置，請看下回再敘。木門道之射死張郃，可為馬謖泄恨；謖非死於諸葛，實死於張郃之手。郃為魏著名大將，街亭一役，郃實主之；諸葛公計斃此獠，馬謖有知，能無快意？至若吳蜀聯盟，東西夾攻，本為一時之勝算，乃吳兵無功而退，蜀與司馬懿相持數月，天喪諸葛，齎恨而終，此非天之佑魏，實天之陰欲啟晉也。不然，如曹操父子之篡漢，曹叡之舉措乖謬，寧反能仰邀天眷乎？惟羅氏《演義》演寫諸葛之六出祁山，說成許多奇誕，與七擒孟獲相同，按諸史事，十虛七八；且諸葛嘗六出漢中，並非六出祁山，褒揚失實，何若存真之為愈也！<break time="100ms" />
<break time="100ms" />
<break time="100ms" />

    </voice>
</speak>

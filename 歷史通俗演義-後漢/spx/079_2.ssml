<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />
　　　　蓋聞明主圖危以制變，忠臣慮難以立權，是以有非常之人，然後有非常之事；有非常之事，然後立非常之功。夫非常者，固非常人所擬也。曩者強秦弱主，趙高執柄，專制朝命，威福由己，終有望夷之禍，污辱至今，及臻呂後，祿產專政，擅斷萬機，決事省禁，下陵上替，海內寒心，於是絳侯朱虛，（絳侯周勃；朱虛侯劉章。）興戎奮怒，誅夷逆亂，尊立太宗，故能道化興隆，光明顯融，此則大臣立權之明表也。司空曹操，祖父騰故中常侍，與左悺徐璜，並作妖孽，饕餮放橫，傷化虐民，父嵩乞匄攜養，因贓假位，輿金輦璧，輸貨權門，竊盜鼎司，傾覆重器。操贅閹遺醜，本無令德，僄狡鋒俠，好亂樂禍，幕府昔統鷹揚，掃夷凶逆，續遇董卓，侵官暴國，於是提劍揮鼓，發命東夏，方收羅英雄，棄瑕錄用，故遂與操參咨策略，謂其鷹犬之才，爪牙可任，至乃愚佻短慮，輕進易退，傷夷折血，數喪師徒，幕府輒複分兵命銳，修完補輯，表行東郡太守；領兗州刺史，被以虎文，授以偏師，獎就威柄，冀獲秦師一克之報。（引用《春秋》秦孟明事。）而操遂乘資跋扈，肆行酷烈，割剝元元，殘賢害善，故九江太守邊讓，英才俊逸，天下知名，直言正色，論不阿諂，身被梟懸之戮，妻孥受灰滅之咎。自是士林憤痛，民怨彌重，一夫奮臂，舉州同聲，故躬破於徐方，地奪於呂布，徬徨東裔，蹈據無所。幕府唯強幹弱枝之義，且不登叛人之黨，指呂布。故復援旌擐甲，席捲赴征，金鼓響振，布眾破沮，拯其死亡之患，復其方伯之任，是則幕府無德於兗土之民，而有大造於操也。後會鑾駕東返，群賊亂政，時冀州方有北鄙之警，匪遑離局，故使從事中郎徐勳，就發遣操，使繕修宗廟，冀衛幼主。（是袁紹自己迴護之筆。）而便放志專行，脅遷省禁，卑侮王宮，敗法亂紀，坐領三台，專制朝政，爵賞由心，刑戮在口，所愛光五宗，所惡滅三族，群談者蒙顯誅，腹議者受隱戮，道路以目，百官箝口，尚書記朝會，公卿充員品而已！故太尉楊彪，歷典三司，享國極位，操因睚眥，被以非罪，搒楚並兼，五毒俱至，觸情放慝，不顧憲章。又議郎趙彥，忠諫直言，議有可納，是以聖朝含聽，改容加錫，操欲迷奪時權，杜絕言路，擅收立殺，不俟報聞。又梁孝王為先帝母弟，墳陵尊顯，松柏桑梓，尤宜恭肅，而操率將校吏士，親臨發掘，破棺裸屍，略取金寶，至令聖朝流涕，士民傷懷！（操攻徐州，焚廬發墓，連及梁孝王冢，操知而不問。）又特署發邱中郎將，摸金校尉，（亦是深文之筆。）所過隳突，無骸不露，身處三公之官，而行桀虜之態，殄國虐民，毒流人鬼，加以細政慘苛，科防互設，罾繳充蹊，坑阱塞路，舉手推網羅，動足蹈機陷；是以兗、豫有無聊之民，帝都有嗟吁之怨，歷觀古今書籍，所載貪殘虐烈無道之臣，於操為甚！幕府方誥外奸，未及整訓，加緒含容，冀可彌縫，而操豺狼野心，潛包禍謀，乃欲摧撓棟樑，孤弱漢室，除滅忠正，專為梟雄，往歲伐鼓北征，討公孫瓚，強寇桀逆，拒圍一年，操因其未破，陰交書命，欲托助王師，以相掩襲，故引兵造河，方舟北濟，會其行人發露，瓚亦梟夷，故使鋒芒坐縮，厥圖不果。今復屯據敖倉，阻河為固，乃欲以螳螂之斧，御隆車之隧！幕府奉漢威靈，折衝宇宙，長戟百萬，驍騎千群，奮中黃育獲之士，騁良弓勁弩之勢，并州越太行，青州涉濟漯，大軍泛黃河以角其前；荊州下宛、葉而犄其後。雷集虎步，並集虜廷，若舉炎火以焫飛蓬，復滄海而沃熛炭，有何不消滅者哉？方今漢道陵遲，綱弛紀絕，聖朝無一介之輔，股肱無折衝之勢，方畿之內，簡練之臣，皆垂頭搨翼，莫所憑恃，雖有忠義之佐，脅於暴虐之臣，焉能展其節，操又以精兵七百，圍守官闕，外托宿衛，內實拘執，懼其篡虐之萌，因斯而作，此乃忠臣肝腦塗地之秋，烈士立功之會，可不勖哉！（未及董承父女事，想袁紹尚未聞知。）今操矯命稱制，遣使發兵，恐邊遠州郡，過聽給與，違眾旅叛，（旅，助也。）舉以喪名，為天下笑，則明哲不取也。即曰幽、并、青、冀，四州並進，郡邑亦各整義兵，羅落境界；舉武揚威，並匡社稷，則非常之功，於是乎著。其得操首者，封五千戶侯，賞錢五千萬！部曲偏裨將校諸吏降者，勿有所問。廣宣恩信，班揚符賞，佈告天下，咸使知聖朝有拘迫之難。如律令！<break time="100ms" />
　　操閱罷檄文，不由的汗流浹背，連頭風病都皆發散，一躍而起。顧問左右道：「這想是袁紹傳來的檄文，文筆卻佳，可惜武略不足呢！」遂遣偵騎四出，往探紹軍動靜。<break time="100ms" />
　　紹因幼子患病，不願援備，及備奔至青州，由刺史袁譚迎入。譚係紹長子，曾由備舉為茂才，至是格外敬禮，作書報紹；紹親至鄴中，迎備入冀州，便擬起兵攻許。田豐復入諫道：「曹操既破劉備，班師回許，許都已不復空虛，未便進攻，且操善用兵，更難輕敵，今將軍據有四州，依山帶河，誠能外結英雄，內修農戰，然後簡選精銳，作為奇兵，乘虛迭出，分擾河內，彼救左，我擊右；彼救右，我擊左。我尚未勞，彼已大困，不出三年，操可坐滅了！」（亟肆以疲之，多方以誤之，確是古今良策。）紹不肯依言，豐再三強諫，致忤紹意，竟將豐械繫獄中；特令記室陳琳，草就檄文，數操罪惡，頒行遠近。琳前為大將軍主簿，避亂至冀州，由紹用為記室，本來是一支大手筆，所以傳檄至許，能令操頭風忽痊，歎為奇文。
    </voice>
</speak>

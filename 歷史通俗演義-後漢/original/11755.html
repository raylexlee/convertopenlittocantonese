<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 後漢 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			序<br />
<br />
　　客歲編《前漢演義》，就二百一十年間之事蹟，撮要演述，而於女寵外戚之禍，獨詳載無遺，舉前轍所以戒後車也。乃者賡續漢事，復及東京，並暨西蜀。而竊按東京，歷數與西京略同，而其亡國之厲階，則亦肇自女寵，成于外戚。或者謂後漢之亡，宦寺方鎮實尸之，於女寵外戚似無與焉。豈知木朽則蟲生，牆罅則蟻入，不有女寵外戚之播弄於先，何有宦寺方鎮之交訌於後？四星耀斗，百桷摧棟，陽弱陰強，劉輕曹重，其所由來者漸矣，繇辨之不早辨也。<br />
　　昔范蔚宗作《後漢書》，於《後妃列傳》中，一則曰權歸女主，再則曰委事父兄，三則曰終於陵夷，大運淪，神寶亡，蓋嗟歎之不足，故長言之。他如外戚黨錮等傳中，且連類並書，又復特創新例，作《宦者傳》，冠其文曰：「鄧后以女主臨政，帷幄稱制，下令不出閨闈之間，不得不委用刑人，寄之國命。」又曰：「自曹騰說梁冀，竟立昏弱，魏武因之，遂遷龜鼎。」夫鄧后，女寵也；梁冀，外戚也；曹騰，宦寺也；魏武，方鎮也。窮原盡委，舉一例百，不已昭然揭櫫歟？洎乎昭烈偏安，聊延一線，而其後復為一黃皓所誤，則宦官之流毒使然。諸葛公所痛恨於桓靈者，不意於後主時又見之，良可慨已！<br />
　　惟史冊浩繁，誰遑卒閱？至若編年紀事，各書不一而足，閱者更未免有汪洋之歎，反不若近代之通行《東西漢演義》暨《三國志演義》，則膾炙人口，俗之歡迎也。夫東西漢之敘事脫略，且多臆造，應為有識者所鄙夷。若羅氏所著之《三國志演義》，則膾炙人口，加以二三通人之評定，而價值益增。然與陳壽《三國志》相勘證，則粉飾者十居五六。壽雖晉臣，於蜀、魏事不無曲筆，但謂其穿鑿失真，則必無此弊。羅氏第巧為烘染，悅人耳目，而不知以偽亂真，愈傳愈訛，其誤人亦不少也。<br />
　　本編續《前漢演義》之體例，始於新莽之篡漢，終於司馬氏之代魏，中曆東漢、蜀漢之二百數十年，事必紀實，語不求深，合正裨為一貫，俾雅俗之相宜，而於興亡之大關鍵，如女寵，如外戚，釀而為閹禍，迫而為兵爭，尤三致意焉。先民有言：「文不苟作。」鄙人固無當斯言，特以視附會荒唐，無關世道者，則相去殆有間歟？海內君子，幸鑒正之！<br />
<br />
　　中華民國十五年秋節，古越蔡東帆敘。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
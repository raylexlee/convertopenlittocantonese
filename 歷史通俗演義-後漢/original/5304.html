<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 後漢 - 第二十四回　幸津門哭兄全孝友　圖雲台為后避勳親</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十四回</br>　　幸津門哭兄全孝友　圖雲台為后避勳親</font></h4>
			　　卻說明帝繼承大統，即日正位，年已三十，命太尉趙熹主持喪事。時經王莽亂後，舊典多散佚無存，諸王前來奔喪，尚與新天子雜坐同席，藩國官屬，亦得出入宮省，與朝廷百官無別。熹獨正色立朝，橫劍殿階，扶下諸王，辨明尊卑；復奏遣謁者，監視藩吏，不得擅入，諸王且並令就邸，只許朝夕入臨；整禮儀，嚴門衛，內外肅然。（不可謂非趙熹才能。）尊皇后陰氏為皇太后，奉葬光武帝於原陵，廟號世祖。光武帝曾有遺言：一切葬具，俱如孝文帝制度，務從節省，不得妄費。因此多從樸實，屏去紛華。（誌此以見光武之儉。）山陽王荊，為明帝同母弟，性獨陰刻，專喜害人。當聞喪入臨時，哭亦不哀，且偽作飛書，用函密封，囑使蒼頭冒充郭況家奴，送交東海王彊。彊展開一閱，大為驚異。但見書中寫著：<br />
　　　　君王無罪，猥被斥廢，而兄弟至有束縛入牢獄者；（指沛王輔事，見前文。）太后失職，別守北宮，及至年老，遠斥居邊，海內深痛，觀者鼻酸。及太后屍柩在堂，洛陽吏以次捕斬賓客，至有一家三屍伏堂者，痛亦甚矣！今天下有喪，弓弩張設甚備，梁松飭虎賁吏曰：「吏以便宜從事，見有非法，而拘常制封侯，難再得也！」郎官竊惡之，為王寒心屏息。今天下方欲思刻害王以求功，寧有量耶？若歸並二國之眾，（東海與魯。）可聚百萬，君王為之主，鼓行無前，功易於泰山破雞子，輕於四馬載鴻毛，此湯、武兵也。今年軒轅星有白氣，星家及喜事者，皆云白氣者喪，軒轅女主之位。又太白前出西方，至午猶現，主兵當起。又太子星色黑，日輒變赤，黑為病，赤為兵，請王努力從事！高祖起亭長，先帝興白水，何況於王為先帝長子，本故副主哉？上以求天下，事必舉；下以雪沉沒之恥，報死母之仇，精誠所加，金石為開。當為秋霜，毋為檻羊；雖欲為檻羊，又可得乎？竊見諸相工言王貴天子法也。人主崩亡，閭閻之伍，尚為盜賊，欲有所望，何況王耶？夫受命之君，天子所立，不可謀也。今嗣帝乃人之所置，強者為右，願君王為高祖先帝所志，毋為扶蘇（秦始皇長子。）、將閭（秦始皇庶子。）徒呼天也。<br />
　　是書卻無署名，不過來人傳言，謂是大鴻臚郭況親筆。彊亦不暇細訊，但將來使執住，解送闕下，並將原書呈入。明帝命將使人繫獄，不令窮治，惟留心訪察。知係山陽王荊所為，謀害東海王，自思荊為胞弟，未便舉發，不如暫從隱秘。但遣荊出止河南宮，至喪葬事畢，首先令荊還國。一面頒發詔令道：<br />
　　　　方今上無天子，下無方伯，若涉淵水，而無舟楫。夫萬乘至重，而壯者慮輕，實賴有德左右小子。高密侯禹，元功之首；東平王蒼，寬博有謀；其以禹為太傅，蒼為驃騎將軍。弼予小子，欽哉惟命！<br />
　　原來東平王蒼，係明帝同母長弟，少好經書，具有智略，明帝素與友愛，因特留任驃騎將軍，位居三公上。高密侯鄧禹，年已垂老，自從關中東歸，深居簡出，不求榮利。有子十三人，各使學成一藝，修整閨門，教養子孫，俱可為後世法則。光武帝在位時，曾因他杖策定謀，足為功首，所以特加寵異，至是復拜為太傅，進見時卻令東嚮，待若賓師。（臣當北面，東嚮係賓師之位。）。禹就職逾年，已是永平紀元，朝賀以後，即患癃疾，好容易延至五月，祿壽告終。明帝優加賻贈，予諡曰元。分禹封為三國，令禹長子震嗣爵高密侯，次子襲封昌安侯，三子珍封夷安侯。接連是東海王彊，亦已病故，訃至闕下，明帝從陰太后出幸津門亭，遙為舉哀，使司空馮魴持節至魯，護理喪事。諸王及京師親戚，一體會葬，予諡恭王。強本封東海，嗣加魯地。（見前。）從前魯恭王餘，（景帝子。）好築宮室，建造靈光殿，規模宏敞，雖經變亂，此殿獨存。光武帝憐強無罪，自願遜位，故特加給魯地，令他徙居魯殿，安享天年。偏強壽命不永，歿時只三十四歲。遺疏以子政不肖，未便襲封，願仍還東海郡，讓還魯地。明帝不忍依議，仍使政承襲舊封。果然政縱淫漁色，行檢不修。後至中山王焉病逝時（焉係郭后所出，見前。），政往中山送葬，見焉妾徐姬，姿容韶秀，竟將她誘取了去，據為己妾。又盜迎掖庭出女，載入都中，日夕圖樂。魯相及豫州刺史，奏請誅政，有詔但削去薛縣，薄懲了事，政幸得令終。這是後話不表。（已為章帝時事。）<br />
　　且說西海一帶，（西海即青海。）向為羌人雜居地，秦初有無戈爰劍，為秦所拘，乘間脫去，匿居巖穴間。嗣出與劓婦相遇，諧成夫婦，劓女自恥失容，常用發覆面，羌人遂沿為習俗。且因爰劍匿穴不死，必有後福，遂共推為酋長，徙居河湟。後來子孫日蕃，各自為種，或因地得名，或因人得名。秦漢時叛服靡當，漢武帝始遣將軍李息，討平群羌，特置護羌校尉。宣帝因先零羌寇邊，復使後將軍趙充國，擊破先零，屯田設戍。元帝時又有叛羌，再遣右將軍馮奉世出剿，才得平定。自從爰劍五傳至研，頗稱豪健，威服諸羌，子孫遂以研為種號。再傳八世，又出了一個燒當，雄武與研相同，子孫更自名為燒當種。王莽末年，中原大亂，四夷內侵，羌人亦還據西海，入寇金城。時隗囂據有隴西，不能平羌，索性發粟接濟，誘他拒漢。嗣經來歙馬援兩將軍，一再征討，羌勢少衰。獨燒當玄孫滇良，為先零卑湳諸羌所侵，發憤圖強，招攜懷遠，竟得收集各部，襲破先零卑湳，據有兩羌土地。滇良死後，子滇吾嗣，輾轉收撫各羌種，教他攻取方略，作為渠帥。（羌種沿革，已見大略。）中元二年秋間，滇吾與弟滇岸等，帶著步騎五千人入寇隴西。隴西太守劉盱，出兵拒戰，為羌所敗，喪亡五百餘人。滇吾得了勝仗，趁勢號召諸羌，於是為漢役屬的羌人，亦起應滇吾，相率犯邊。明帝方才嗣立，忙遣謁者張鴻，領兵出塞，會同隴西長史閒颯，共討滇吾。哪知到了允吾縣唐谷間，中了滇吾的埋伏計，四面兜擊，全軍覆沒。於是再起馬武為捕虜將軍，使與監軍使者竇固，中郎將王豐，右輔都尉陳欣等，調集兵士四萬人，大擊滇吾。行至金城郡浩亹才，正值羌眾前來，馬武係百戰老將，便當先衝鋒，奔殺過去。羌眾不能抵敵，向後退去，武得斬首六百級，乘勝追抵洛都谷。谷中兩面削壁，不便驅馳，羌人卻得依險返攻，來戰漢軍，漢軍措手不及，前隊多死。還虧馬武行軍有律，不致自亂，徐徐的退出谷外，安就坦途。羌眾卻也狡黠，掉頭自去，相引出塞。武檢點軍士，已傷斃了千餘人，尚幸全軍銳氣，未盡消失，乃復整陣追擊，直抵塞外。羌人總道漢軍敗退，不致再追，樂得放心安膽，解甲韜弓，信口唱著番歌，向西歸去。不意漢兵從後殺到，嚇得羌眾魂散魄馳，人不及甲，馬不及鞍，又沒有山谷可以暫避，偏偏在東西邯間，碰著大敵。東西邯有水分流，中央築亭，叫作邯亭，邯亭左右，邯水分繞，因名東西邯。這乃是往來大道，並無險阻，漢兵正好縱擊，大殺一陣，剁落四千六百顆頭顱，擒住一千六百個生口。滇吾滇岸拼命逃生，餘眾或降或奔，不在話下。武乃振旅還朝，得增封邑八百戶。越二年，武即病終。（垂暮得功，比伏波福運為優。）<br />
　　同時遼東太守祭彤，亦遣偏將討赤山烏桓，斬將搴旗，大獲勝仗，威聲四震，絕塞無塵。所有沿邊屯卒，各請罷歸，俾得休息。明帝因羌胡遠遁，四海無驚，正好追承先志，修明禮教。乃與東平王蒼等，議定南北郊祀禮儀，及冠冕車服制度，宗祀光武帝於明堂，登靈台，望雲物，臨辟雍，行大射禮。（總算是父作子述。）嗣復援照古制，就辟雍養老，創設三老五更；三老知天地人三事，五更知五行更代，並不是有三人五人。當下拜李躬為三老，桓榮為五更。三老服都紵大袍，（織紵為美布，故曰都紵。）戴進賢冠，（即古淄右冠。）扶玉杖；（杖端刻玉為鳩，故稱鳩杖，亦號玉杖。）五更衣冠與三老相同，惟玉杖不扶。明帝先至辟雍禮殿，就坐東廂，遣使用蒲輪安車，往迎三老五更。待他到來，由賓階升堂，明帝亦起座相迎，作揖如儀。三老就東面，五更就南面，三公設幾，九卿正履，明帝親袒割牲，執醬而饋，執爵而酳，祝哽在前，祝噎在後，實行那夏商周的遺制。及養老禮成，始引太學弟子升堂，由明帝自講經義，徐為引伸，諸儒執經問難，冠帶縉紳，都來觀聽，環列橋門，以億萬計。於是賜榮爵關內侯，三老五更，皆以二千石祿養終身。（李躬事不見列傳，且未得侯封，不知何故，令為三老？）榮年已逾八十，屢因衰老乞歸。明帝但加賞賜，不令告退，且始終以師禮相待，未嘗失敬。榮由少傅調任太常，明帝猶隨時存問，往往親臨太常府中，使榮就東面坐著，特設几杖，召集公卿百官，及榮門生數百人，向榮問業。諸生或向帝請益，帝輒謙讓道：「太師在是，不必問我！」至罷講散歸，盡把太官供具，移賜與榮。榮有疾病，太官太醫奉詔往視，陸續不絕。既而疾篤，由榮上疏謝恩，讓還爵土。明帝又親往問候，入街下車，擁經而前，撫榮垂涕，面賜牀茵帷帳、刀劍衣被，好多時方才別歸。自是公卿問疾，不敢復乘車到門，步至榮室，悉拜牀下。及榮壽終，明帝亦親自變服，臨喪舉哀，賜葬首陽山。榮長子雍早歿，少子郁應當襲爵，郁願讓封與兄子汛，明帝不許，郁乃受封，所得租賦，仍畀兄子，明帝甚以為賢，召為侍中。（郁之賢，實過乃父。）惟明帝既尊禮師傅，復追憶功臣，特就南宮雲台中，圖繪遺像，共得二十八將，再加王常李通竇融卓茂四侯，合成三十二人。當時諸人多已物故，賴有雲台遺蹟，表著千秋，特將官爵姓名，照錄如下：<br />
　　太傅高密侯鄧禹　中山太守全椒侯馬成<br />
　　大司馬廣平侯吳漢　河南尹阜成侯王梁<br />
　　左將軍膠東侯賈復　瑯琊太守祝阿侯陳俊<br />
　　建威大將軍好畤侯耿弇　驃騎大將軍參蘧侯杜茂<br />
　　執金吾雍奴侯寇恂　積弩將軍昆陽侯傅俊<br />
　　征南大將軍舞陽侯岑彭　左曹合肥侯堅鐔<br />
　　征西大將軍陽夏侯馮異　上谷太守淮陽侯王霸<br />
　　建義大將軍鬲侯朱祐　信都太守阿陵侯任光<br />
　　征虜將軍潁陽侯祭遵　豫章太守中水侯李忠<br />
　　驃騎大將軍櫟陽侯景丹　右將軍槐里侯萬修<br />
　　虎牙大將軍安平侯蓋延　太常靈壽侯邳彤<br />
　　衛尉安成侯銚期　驍騎將軍昌成侯劉植<br />
　　東郡太守東光侯耿純　城門校尉朗陵侯臧宮<br />
　　捕虜將軍揚虛侯馬武　驃騎將軍慎侯劉隆<br />
　　橫野大將軍山桑侯王常　大司空固始侯李通<br />
　　大司空安豐侯竇融　太傅褒德侯卓茂<br />
　　這三十二人的籍貫，小子在前文中，俱已敘明，故不贅述。惟自鄧禹至劉隆，共二十八將，並佐光武帝中興，相傳為上應二十八宿，或竟說他是星君下凡，這未免穿鑿附會，不值一辯，所以小子亦不敢妄錄。但將雲台所紀，史官所彩，依次列入罷了。尚有伏波將軍馬援，也是個中興功臣，光武帝誤聽梁松，把他薄待，難道明帝也將他失記麼？說來又有原因，還請看官聽著：馬援元配賈氏，早歿無子，繼娶藺氏，生有四子三女，少子客卿，幼即岐嶷，六歲能應接諸公，專對賓客，援甚加鍾愛，因名為客卿。自援家遭讒失勢，客卿亦哭父病亡，藺夫人不勝悲悼，嘗患怔忡，外事由援子廖防等主持，內事由援女料理。少女年僅十歲，才逾二姊，獨能整辦家事，駕馭僮僕，且勤且儉，事若成人；惟因生性好勞，常患疾苦。藺夫人令卜人占驗，卜人說道：「此女雖有小恙，將來必當大貴，卜兆實美不勝言。」旋又召相士審視諸女，相士又言少女極貴，他日當為國母，不過子嗣稍艱，若養他人子為子，比親生還要加勝哩！藺夫人雖然心喜，但因遭際多艱，也未敢信為真言。援兄子嚴，見叔父被讒，禍由梁松竇固，不勝悲憤，本來與竇家結婚，為此將她離絕。且聞從妹生有貴相，特為求進掖庭，是時光武帝尚未崩逝，嚴即上書籲請道：<br />
　　　　臣叔父援辜恩不報，而妻子特獲恩全，戴仰陛下，為天為父。人情既得不死，便欲求福。竊聞太子諸王妃匹未備，援有三女，大者十五，次者十四，小者十三，儀狀髮膚，上中以上；皆孝順小心，婉靜有禮，願下相工，簡其可否？如有萬一，援不朽於黃泉矣。又援姑姊妹，並為成帝婕妤，葬於延陵，臣嚴幸得蒙恩更生，冀因緣先姑，當充後宮。謹冒死以聞。<br />
　　這書呈入，總算蒙旨恩准，派遣宮監，至援家選女，仔細端詳，第三女最為韶秀，乃將她選入東宮。女年尚只十三，卻能奉承陰后，旁接同列，禮儀修備，人無間言。後來年漸長成，越加頎晰，又生成一頭美髮，光潤細長，常籠髮四起，梳成大髻，尚覺有餘，再將髮梢繞髻三匝，方無餘髮。眉不施黛，惟左眉角稍有小缺，略加點染。身長七尺二寸，亭亭玉立，裊裊花姿，又能不妒不悍，上下咸安。看官試想如此淑媛，能不令人憐愛麼？明帝未即位時，已是寵愛異常，至嗣承大統，便冊為貴人。永平二年，竟立貴人馬氏為后。可巧雲台繪象，與立后同時，東平王蒼至雲台觀圖，獨不見有馬援遺容，便轉問明帝道：「何故不畫伏波將軍遺像？」明帝但微笑不答。揣明帝的用意，無非因援為后父，不便列入，省得他人滋議，其實是舉不避親，何妨列入？明帝意欲示公，反覺得不免懷私呢！小子有詩詠道：<br />
　　薏苡冤深已掩忠，雲台又復未銘功；<br />
　　伏波若有遺靈在，地下應悲主不公。<br />
　　馬援不列雲台，馬后卻傳名千古，欲知馬后懿行，待至下回續敘。<br />
<br />
　　儲君被廢，往往不得其死，獨東海王彊，隨遇而安，乃得令終。強固賢者，明帝亦未嘗非賢，觀其不信蜚言，親愛如故；及聞強病歿，奉母后至津門亭，哭泣盡哀，寧非情義兼至者耶？然強年方逾壯，即致病歿，亦何莫非由幾經懮慮，乃促天年，追溯厲階，吾猶不能無咎於光武也！惟明帝嗣位以後，功臣多已凋謝，鄧禹馬武，巋然僅存，一則進為太傅，半載即終；一則出平叛羌，未幾亦歿。明帝追念功臣，繪象雲台，共得三十二人，垂為紀念，此亦未始非揚激之方。但以馬伏波之關係後戚，特為避賢，未免為一偏之見，彰善癉惡，當示大公，若必以親疏別之，則陋矣。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
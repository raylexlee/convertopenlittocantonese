<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 後漢 - 第五十四回　駁問官范滂持正　嫉奸黨竇武陳詞</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十四回</br>　　駁問官范滂持正　嫉奸黨竇武陳詞</font></h4>
			　　卻說桓帝延熹八年，大興黨獄，緝捕至二百餘人，惱動了一位大臣，不忍坐視，因復上疏極諫，這人為誰？就是太尉陳蕃。疏中有云：<br />
　　臣聞賢明之君，委心輔佐，亡國之主，諱聞直辭；故湯武雖聖，興由伊呂，桀紂迷惑，亡在失人。由此言之，君為元首，臣為股肱，同體相須，共成美惡者也。伏見前司隸校尉李膺、太僕杜密、太尉掾范滂等，滂曾為太尉黃瓊掾吏。正身無玷，死心社稷，以忠忤旨，橫加考案，或禁錮閉隔，或死徙非所，杜塞天下之口，盲聾一世之人，與秦焚書坑儒，何以為異？昔武王克殷，表閭封墓；今陛下臨政，先誅忠賢，遇善何薄？待惡何優？夫讒人似實，巧言如簧，使聽之者惑，視之者昏；然吉凶之效，存乎識善，成敗之機，在於察言。人君者，攝天地之政，秉四海之維，舉動不可以違聖法，進退不可以離道規，謬言出口，則亂及八方，何況髡無罪於獄、殺無辜於市乎？昔禹巡狩蒼梧，見市殺人，下車而哭之曰：「萬方有罪，在予一人！」故其興也勃焉。又青徐災旱，五穀損傷，民物流遷，茹菽不足，而宮女積於房掖，國用盡於羅絝，外戚私門，貪財受賂，所謂祿去公室，政在大夫，昔春秋之末，周德衰微，數十年間，無復災眚者；天之於漢，悢悢無已，悢悢猶眷眷也。故慇懃示變，以悟陛下，除妖去孽，實在修德。臣位列台司，懮責深重，不敢屍祿惜生，坐觀成敗，如蒙彩錄，使身首分裂，異門而出，所不恨也！<br />
　　桓帝已信任宵小，決除黨人，看了陳蕃奏疏，也疑他是黨中魁碩，大為拂意；再加閹豎乘隙進讒，交毀陳蕃，遂傳出一道詔旨，責蕃辟召非人，將他罷免，再起周景為太尉。景頗持躬亮直，但見蕃因言獲戾，未敢再陳；此外更樂得置身局外，箝口避災。遷延過了一年，黨人尚未邀赦，當由前新息長賈彪，義憤填膺，在家歎語道：「我不西行，大禍不解！」因即辭家入都，進謁城門校尉竇武，及尚書霍諝，請為黨人申理。武乃繕疏進奏道：<br />
　　臣聞明主不諱譏刺之言，以探幽暗之實；忠臣不恤諫爭之患，以暢萬端之事；是以君臣並熙，名奮百世。臣幸得遭盛明之世，逢文武之化，豈敢懷祿逃罪，不竭其誠？陛下初從藩國，爰登聖祚，天下逸豫，謂當中興；自即位以來，未見善政，梁鄧諸惡，雖或誅滅，而常侍黃門，續為禍虐，欺罔陛下，競行譎詐，自造制度，妄爵非人，朝政日衰，奸臣日盛。伏尋西京放恣王氏，佞臣執政，終喪天下，今不慮前事之失，復循覆車之軌，臣恐秦二世之難，必將復及，趙高之變，不朝則夕！近者奸臣牢修，造設黨議，遂收前司隸校尉李膺、太僕杜密、御史中丞陳翔、太尉掾范滂等，逮考連及數百人，曠年拘繫，事無左證。臣惟膺等建忠抗節，志在王室，此誠陛下稷契伊呂之佐，而虛為奸臣賊子之所誣枉，天下寒心，海內失望，惟陛下留神澄省，即時理釋，以厭人鬼喁喁之心！臣聞古之明君，必須賢佐以成政道；今台閣近臣陳蕃胡廣，及尚書朱<img src=http://open-lit.com/mpf/i/IHLB.BMP align=absmiddle border=0>荀緄劉祐魏朗劉矩尹勳等，皆國之貞士，朝之良佐，尚書郎張陵媯皓范康楊喬邊韶戴恢等，文質彬彬，明達國典，內外之職，群材並列；而陛下委任近習，專樹饕餮。外幹州郡，內幹心膂，宜以次貶黜，案罪糾罰，抑奪宦官欺國之封，案其無狀誣罔之罪，信任忠良，平決臧否。使邪正毀譽，各得其所，則咎徵可消，天應可待矣！<br />
　　竇武既將疏呈入，復繳上城門校尉及槐里侯印綬，自願罷官，桓帝不許，仍將印綬發還。尚書霍諝，又表請釋放黨人，桓帝亦稍稍感悟，乃使中常侍王甫，就獄訊問。時黨人皆錮住北寺獄中，為黃門所管轄。一應人犯，類皆三木囊頭，奄立階下，王甫依次傳入，逐加詰問，有幾個略為辯白，有幾個不願多談；滂獨數次前進。王甫啟口詰滂道：「君為人臣，不知忠國，反勾結部黨，自相褒舉，評論朝廷，虛詞交構，究竟意欲何為？宜供出實情，不得欺飾！」滂答說道：「孔子有言：『見善如不及，見惡如探湯。』滂欲使善善同清，惡惡同污，不料朝廷反目為朋黨，難道善反為惡，惡反為善麼？」甫又詰問道：「如君等互相推舉，迭為唇齒，稍有不合，即加排斥，這是何意？」滂仰天長歎道：「古人修善，自求多福，今日修善，反陷大戮；身死以後，願將屍首埋葬首陽山側，上不負皇天，下不愧夷齊！」慨當以慷。甫聽了滂言，也愍然改容，乃命並解桎梏，返報桓帝。李膺等又多引入宦官子弟，說他同黨，宦臣亦不禁惶懼，乃向桓帝進言，以為天時當赦，桓帝才將獄中二百餘人，一概釋放；但尚留名三府，禁錮終身。一面下詔改元，號為永康。范滂出獄後，往候尚書霍諝，並不為謝，或咎滂何不謝諝，滂答語道：「春秋時叔向坐罪，祁奚入援，未聞叔向謝恩，祁奚炫惠，滂亦效法古人，何必稱謝？」叔向祁奚皆晉人。說畢，即出都還至汝南。南陽士大夫，在道歡迎，有車數百輛，滂歎息道：「這乃反使我速禍哩！」遂從間道還鄉，不復見客。餘人亦統皆歸里。從前鉤黨詔下，郡國都希旨舉奏，多至百數；惟平原相史弼，不奏一人，詔書前後迫促，髡笞掾吏，且使從事坐待傳舍。弼往見從事，謂平原實無黨人。從事作色道：「青州六郡，五郡有黨，敢問平原有何治化，獨無黨人？」弼亦峻詞相拒道：「先王疆理天下，劃界分境，水土異宜，風俗不同，他郡有黨，平原自無，怎得相比？若徒知趨承上司，誣害良善，是平原民居，戶戶可入黨籍了！弼寧死不敢從命！」也是個硬頭子。從事且慚且恨，回朝復旨。將加弼罪名，會因黨禁從寬，只令弼罰俸一年；平原士人，倖免牽連，這都是史弼的厚惠，保全甚多。會稽人楊喬，由城門校尉竇武薦引，入朝為郎。喬容儀偉麗，奏對詳明，桓帝愛他才貌，欲將公主配喬；喬見群閹當道，正士一空，料知將來無甚善果，因即上書固辭。桓帝不許，定要將愛女嫁喬為妻，且令太史擇吉成婚，喬竟誓死相拒，絕粒數日，一命告終。好一個現成帝婿，棄去不為，反且如此拚生，真是奇聞！（無非是想做夷齊。）<br />
　　是年仲夏，京師及上黨地裂；到了仲秋，東方大水，渤海潰溢，郡國官吏，轉受中官囑托，訛言瑞應：巴郡報稱黃龍現，西河報稱白兔來，魏郡報稱嘉禾生、甘露降，種種虛誣，無一非貢諛獻媚，取悅上心。大司農張奐，因鮮卑烏桓復叛，受命為中郎將，再出督幽、并、涼三州，及度遼烏桓二營。烏桓素聞奐威名，不戰即降；獨鮮卑大酋檀石槐，恃勇不服，雖然引兵暫退，仍復覬覦邊疆。朝廷慮不能制，遣使封檀石槐為王，擬與和親。檀石槐不肯受命，自分屬地為東西北三部，各置酋長管領，有時輒出掠幽、并、涼諸州。桓帝方耽戀酒色，寵幸僉壬，私幸天下無事，只有西北一帶，稍聞寇患，無庸多懮，不如及時行樂，與采女田聖等，朝夕縱歡，享受溫柔滋味；待至精髓日涸，疾病交侵，尚封田聖等九女為貴人，勉與綢繆，結果是脾腎皆虧，無可救藥，好好一個三十六歲的皇帝，竟至德陽前殿，奄臥不起，瞑目歸天。淫荒之主，怎得延年？總計桓帝在位，改元多至七次，為東漢時所僅見，曆數亦不過二十一年。三立皇后，無一嫡嗣，此外貴人數十，宮女百千，也不聞誕育一男。寡慾方可生男，否則，多妻何益？竇皇后情急失措，急召乃父竇武，入議立嗣，武復轉問侍御史劉儵，擬向宗室中選立賢王，儵沈吟良久，方答出一個解瀆亭侯宏。宏係河間王開曾孫，祖名淑，父名萇，世封解瀆亭侯，母為董氏，宏襲封侯爵，年才十二。儵舉宏為對，明明是奉承竇后，好教她援引故例，借口嗣君幼弱，親出臨朝。竇武告知竇后，果然隱合後意，即使儵持節迎宏，偕同中常侍曹節，與中黃門虎賁羽林兵千人，星夜馳往河間，迓宏入都。先是桓帝初年，京師有童謠云：「城上烏，尾畢通，公為吏，子為徒，一徒死，百乘車，車班班，入河間，河間姹女工數錢，以錢為室金為堂，石上慊慊舂黃粱，梁下有懸鼓，我欲擊此丞卿怒。」當時有人聽此童謠，無從索解。及竇氏定策禁中，迎宏至夏門亭，由竇武帶領群臣，奉宏入宮，即皇帝位，才將童謠起頭的八語，逐條推測，有跡可尋。城上烏二句，是譬喻桓帝高居九重，專知聚斂；公為吏二句，是言蠻夷叛逆，父為軍吏，子為卒徒，同時外征；一徒死二句，是前一人出征死事，後又遣兵車繼討；車班班二句，是劉儵至河間迎宏，更明白易解了；尚有後五語未曾應驗，仍留作疑團，無人剖晰。後來宏即位二年，母董氏進為太后，喜積金錢，鬻官得賄，充滿堂室，才知姹女數錢兩語，已為讖兆；至石上慊慊三語，乃指董太后貪心未足，常使人舂黃粱為食，忠臣義士，欲擊鼓諫阻，反被丞卿怒斥。可見得自古童謠，俱非無因，但不知由何人創造，成此預讖哩！（半屬後人附會，不能援作鐵證。）閒文少表。<br />
　　且說桓帝告崩，已是永康元年的殘冬，及解瀆亭侯宏入宮即位，已在次年正月，是為靈帝，當即改元建寧。竇后已早自尊為皇太后，臨朝稱制；不待桓帝出葬，便將貴人田聖等一並處死，泄除宿忿，開手即殺宮妃，怪不得後來多難。一面授竇武為大將軍，首握朝綱。太尉周景，因病乞休旋即逝世，司徒許栩，已先罷職，由太常胡廣繼任；司空劉茂，亦已免官，代任為光祿勳宣酆。竇太后追溯前事，憶及自己得正位中宮，全賴陳蕃周景兩人；見五十二回。景已病歿，無可報德，乃特進陳蕃為太傅，使與大將軍竇武，及司徒胡廣，參錄尚書事；復將司空宣酆免職，遷長樂衛尉王暢為司空；奉葬桓帝於宣陵，追尊嗣皇祖淑為孝元皇，夫人夏氏為孝元皇后，父萇為孝仁皇，墓號慎陵，母董氏生存無恙，號為慎園貴人，又加封竇武為聞喜侯，武子機為渭陽侯，從子紹為鄂侯，靖為西鄉侯，一門四人，同沐侯封。當由涿郡人盧植，代為寒心，特獻書諷武道：<br />
　　植聞嫠有不恤緯之事，漆室有倚楹之戒，（「嫠不恤其緯，而懮宗周之隕。」語見《左傳》；漆室女倚柱悲吟，懮國傷懷，事見《列女傳》。）懮深思遠，君子之情。夫士立諍友，義貴切磋，《書》陳謀及庶人，《詩》詠詢於芻蕘，植誦先王之書久矣，敢愛其瞽言哉！今足下之於漢朝，猶旦奭之在周室，建立聖主，四海有繫，諸公以為吾子之功，於斯為重；天下聚目而視，攢耳而聽，謂准之前事，將有景風之祚。竊繹春秋之義，王後無嗣，擇立就長，年均以德，德均則決之卜筮；今同宗相後，披圖按牒，以次建之，何勳之有？豈橫叨天功，以為己力乎？宜辭大賞，以全身名，又比者世祚不競，仍求外嗣，可謂危矣！而四方未寧，盜賊伺隙，恒岳渤碣，尤多奸盜，將有楚人脅比，尹氏立朝之變；（並見《春秋》。）宜依古禮，置諸子之官，徵王侯愛子，宗室賢才，外崇訓導之義，內息貪利之心，簡其良能，隨用爵之，是亦強幹弱枝之道也！<br />
　　竇武得書，總道嗣君新立，大權在握，一時斷不至變動，何必聽信植言，自棄富貴？當下將來書擱置，不復留意。竇太后更封太傅陳蕃為高陽鄉侯，中常侍曹節為長安鄉侯；節當然樂受，惟蕃累疏固辭，章至十上，竟不受封。但與大將軍竇武，同心輔政，徵用前司隸李膺，太僕杜密，宗正劉猛，廬江太守朱<img src=http://open-lit.com/mpf/i/IHLB.BMP align=absmiddle border=0>等，並列朝廷；又引前越雋太守荀昱為從事中郎，前太邱長陳寔為掾吏，共參政事；志在除奸，竇太后也卻悉心委任，言聽計從。不過婦女見識，容易動授，往往喜人諛言，厭聞正論。靈帝有乳母趙嬈，隨帝入宮，宮中號為趙夫人，性情狡黠，善揣人意，鎮日裡入侍太后，話長論短，深得太后歡心；還有一班女尚書，係內官總名。也俱受趙嬈籠絡，串同一氣，日夕營私，中常侍曹節王甫等，復諂事太后，與趙嬈等朋比為奸，交相煽蔽，太后反皆視為好人，有所請求，無不允許，因此屢出內旨，封拜多人。以陰遇陰，更易相惑。看官試想，如女子小人的薦引，何有賢才？太后誤為聽信，不待竇武、陳蕃商量，便即授命，武與蕃不便封駁，又不忍坐視，自然懊悵異常。蕃嫉惡尤甚，嘗與武會晤朝堂，私下語武道：「曹節王甫等，在先帝時，已操弄國權，濁亂海內，百姓洶洶，無不痛心；今若不設計誅奸，後必難圖！」武點首稱善，蕃心下大喜，推席而起，歡顏別去。武乃復引同志尹勳為尚書，令劉瑜為侍中，馮述為屯騎校尉，密商大計。適值五月朔日，日食告變，有詔令公卿以下，各言得失，蕃即前往語武道：「昔御史大夫蕭望之，為一石顯所困，竟致自殺，況今有石顯數十輩呢？近如李杜諸公，禍及妻子，皆由權閹煽亂，正士罹殃，蕃年將八十，尚有何求？但欲為朝廷除害，佐將軍立功，所以暫留不去；今正可為了日食，斥罷宦官，上塞天變，且趙夫人及女尚書，搖惑太后，亦宜屏絕。請將軍從速措置，毋貽後懮！」武依了蕃言，便進白太后道：「向來黃門常侍，只令給事省內，看守門戶，主管近署財物，今乃使干預政事，謬加重任，子弟布列，專為貪暴，天下洶洶，都為此故，宜一概誅黜，掃清宮廷！」竇太后徐答道：「漢朝故事，世有宦官，但當稽察有罪，酌量加懲，怎可同時盡廢呢？」武乃先訐中常侍管霸蘇康，挾權專恣，應即加誅，太后總算依議，當由武收捕管霸蘇康，下獄處死。武又請誅曹節等人，偏太后猶豫未忍，遷延不報，陳蕃不暇久待，即上疏申請道：<br />
　　臣聞言不直而行不正，則為欺乎天而負乎人；危言極意，則群凶側目，禍不旋踵，鈞此二者，臣寧得禍，不敢欺天也！今京師囂囂，道路喧嘩，競言曹節侯覽公乘昕王甫鄭颯，與趙夫人諸女尚書，並亂天下，附從者升進，忤逆者中傷，方今一朝群臣，如河中木耳。泛泛東西，耽祿畏害，陛下前始攝位，順天行誅，蘇康管霸，並伏其辜，是時天地清明，人鬼歡喜；奈何數月復縱左右？元惡大奸，莫此之甚！今不急誅，必生變亂，傾危社稷，其禍難量，願出臣章宣示左右，並令天下諸奸，知臣嫉惡，不敢為非，則宮禁清而治道可冀矣！<br />
　　蕃上此疏，滿望太后感念舊惠，如言施行，誰知太后仍然擱起，並不聽用。去惡宜速，豈空言所可濟事？況太后是個女流，難道能纖手除奸嗎？那一班油頭粉面的妖嬈，及口蜜腹劍的腐豎，已是憤恨異常，竟與這竇武、陳蕃，勢不兩立了！俗語說得好：「和氣致祥，乖氣致戾。」為了朝局水火，遂致上蒼示儆，發現端倪。小子有詩歎道：<br />
　　天變都從人事生，吉凶悔吝兆先呈；<br />
　　漫言冥漠無憑證，星象高懸已著明。<br />
　　欲知天變如何，待至下回詳敘。<br />
<br />
　　觀范滂對簿之詞，原足上質鬼神，下對衾影；即其不謝霍諝，非特自白無私，且免致中官借口，謗及諝身，滂之苦衷，固可為知者道，難為俗人言也；然時當亂世，正不勝邪，徒為危言高論，終非保身之道，此范滂之所以終於不免耳。及桓帝告崩，竇后臨朝，陳蕃有德於竇后，而進列上公，竇武更位極尊親，手握兵柄，二人同心，恊謀誅奸，似乎叱嗟可辦；然必不動聲色，密為掩捕，使婦寺無從預備，一舉盡收，然後奏白太后，聲罪加誅，吾料太后亦不能不從，肅清宮禁，原反手事耳！計不出此，乃徒向太后絮聒，促令除奸，何其寡謀乃爾？且陳蕃疏中，固嘗云危言極意，則群凶側目，禍不旋踵，彼既明知誅惡之宜速，處事之宜慎，奈何尚請宣示左右耶？之不臧，語且矛盾，識者已知其無能為矣。<br />
<br />
<br />
<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
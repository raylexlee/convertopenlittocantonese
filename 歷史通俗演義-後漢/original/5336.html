<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 後漢 - 第五十六回　段熲百戰平羌種　曹節一網殄名流</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十六回</br>　　段熲百戰平羌種　曹節一網殄名流</font></h4>
			　　卻說并、涼外面的羌種，叛服無常，自從段熲皇甫規等，依次出討，屢破羌人，西境少安；至段熲皇甫規先後被讒，徵還受罪，羌眾復熾。（見五十一回。）規已起任度遼將軍，獨郃尚輸作刑徒；未得起復。會西州吏民，陸續詣闕，為熲訟冤，熲乃得免罪入朝，拜為議郎，出任并州刺史。會有滇那等羌，入寇武威酒泉張掖諸郡，焚掠廬舍，勢甚猖狂，涼州幾被陷沒。朝廷聞警，乃復命熲為護羌校尉，乘驛赴任，滇那等素憚熲威，不待交鋒，便即請降。還有當煎勒姐諸羌種，互相勾結，抗拒如故，熲連年出擊，屢破諸羌；當煎勒姐諸羌人，並皆敗北；再由熲率兵窮追，轉戰山谷間，大小經數十次，共斬首二萬三千級，獲生口數萬人，馬牛羊八萬餘頭，收降部落萬餘，西羌瓦解；熲因功得封都鄉侯。既而鮮卑誘引東羌，與共盟詛，使寇河西，中郎將張奐，方出督幽、并、涼三州，（見五十四回。）主張招撫；東羌或率種願降，惟先零羌不肯從命。再由度遼將軍皇甫規，遣使宣諭先零；先零朝降暮叛，狡黠異常，嗣復進掠三輔；奐乃遣司馬尹端董卓出擊，陣斬虜首萬餘人，三輔少安。董卓始此。時尚為桓帝末年，有詔問熲以馭羌方略，熲獨駁去規奐兩人計畫，力主征討，朝廷准如所議，聽令出兵。熲即率兵萬餘人，齎半月糧，進剿先零羌；自彭陽直指高平，行抵逢義山，望見前面佈滿羌人，輜重牲畜，累累不絕，熲眾不免驚惶；獨熲神色自如，下令軍中，分為數隊，前張強弩，次持長矛，又次挾利刃，共列三重，再用輕騎分駐兩旁，成左右翼，然後召語將士道：「今去家已數千里，進可圖功，退必盡死！各應努力向前，禍福安危，決在今日了。」（亦一激將法。）隨即向眾大呼，麾令殺敵，眾皆應聲騰躍，逐隊奮進，先驅為強弩隊，扯弓並射，箭如飛蝗，羌眾紛紛避箭；陣勢已動，當由長矛利刃兩隊，乘隙殺入，一番亂攪，好似虎入羊群，無堅不破；再由熲親率左右兩翼，包抄過去，虜眾大駭，頓時大潰，熲從後追剿，斬首至八千餘級，獲牛羊二十八萬頭，乃收兵回營，露佈告捷。適靈帝即位，竇太后臨朝，進拜熲為破羌將軍，賜錢二十萬，召熲子一人為郎中；敕中藏府頒給金錢采物，犒賞軍前，熲既奉詔，復領輕騎追羌，馳出橋門谷，進抵走馬水，偵知敗羌屯集奢延澤中，即倍道兼行，一晝夜行二百餘里，果見羌眾在前，麾騎突上，喊殺聲震動天地，羌眾不意熲至，無暇抵敵，都是回頭就跑，略略遲慢，便把性命丟脫；及逃至向落川，距奢延澤已數十里，方見熲軍止追，乃收集潰羌，暫圖休息。熲又遣騎司馬田晏，率五千人出羌東，假司馬夏育，率二千人出羌西；東西並進，夾攻逃羌。羌人也已預防，持械待著，可巧田晏先至，便兜頭攔住，與晏鏖鬥，晏部下只五千人，未及羌眾半數，致為羌人所圍。兩下裡拼死力爭，正殺得難解難分，那西路已馳到，夏育攻入圍場，援應晏軍，晏趁勢殺出，與育驅擊羌眾，羌眾復敗，竄至令鮮水上，倚流自固。晏使人飛報熲營，熲自往接應，會同晏育兩軍，再向前行。到了令鮮水旁，軍士已皆饑渴，水為羌眾所據，無從汲飲，當由熲勒眾齊進，驅虜過水，虜連敗心驚，因復卻走，熲軍才得取水解渴，炊飯療饑；饑渴既解，精神又振，更逾水擊羌，且戰且追，直抵靈武谷。羌眾背山為陣，擬決一死戰；熲見他立住不動，已料透羌人心意，索性披甲先登，怒馬突陣，（又是一激將法。）將士無不感奮，相率隨上，一當十，十當百，殺得羌眾棄甲曳兵，四處奔散。熲復窮追至三日三夜，斬馘無算；到了涇陽，軍士皆腳下生繭，方停足不追，餘羌俱竄入漢陽山谷間，熲擬休養數旬，再進軍蕩平餘羌。適中郎將張奐，奏稱東羌雖破，餘種難盡，段熲性輕志急，勝負無常，不如用恩濟威，庶無後悔，朝廷乃止熲再進，諭令審慎。熲已決志平羌，復書申請道：<br />
　　臣本知東羌雖眾，而軟弱易制，所以前陳愚慮，思為永寧之算；而中郎將張奐，謂虜強難破，宜用招降，聖朝明鑒，信納瞽言，故臣謀得行；奐計不用，事勢相反，遂懷猜恨，信叛羌之訴，飾詞潤意，云臣兵累見折衄，又言羌一氣所生，不可誅盡，山谷廣大，不便窮搜，流血污野，傷和致災。臣伏念周秦之際，戎狄為害，中興以來，羌寇最盛，誅之不盡，雖降復叛，今先零雜種，累以反覆，攻沒縣邑，剽掠人物，發冢露屍，禍及死生，上天震怒，假手行誅。昔邢為無道，衛國伐之，師興而雨，臣動兵涉夏，連獲甘澍，歲時豐稔，人無疵疫；上占天心，不為災傷；下察人事，眾和師克，自橋門以西，落川以東，故宮縣邑，更相通屬，非為深險絕域之地，車馳安行，無應折衄。案奐為漢吏，身當武職，駐軍二年，不能平寇，徒欲修文戢戈，招降獷敵。誕辭空說，僭而無徵，何以言之？昔先零為寇，趙充國徙令居內；煎當亂邊，馬援遷之三輔，始服終叛，至今為梗；故遠識之士，以為深懮。今旁郡戶口單少，數為羌所創毒，而欲令降徒，與之雜居，是猶樹枳棘於良田，養虺蛇於內室也！故臣奉大漢之威，建長久之策，欲絕其根本，不使能殖，本規三年之費，用計五十四億；今才期年，所耗未半，而餘寇殘燼，將向殄滅。臣每奉詔書，軍不內御，願卒斯言，一以委臣，臨時量宜，不失權便，務使羌虜殄而西徼常安，則臣庶足報國恩於萬一，區區此意，不盡欲言。<br />
　　時朝廷方有內變，宰輔權閹，互相私鬥，至有竇陳駢戮等事，未遑顧及外情，所以熲雖復奏，不聞詳細批答；但遣謁者馮禪，撫慰漢陽散羌，羌眾正在窮蹙，情急願降，受撫約四千人。段熲聞報，復上言春令方交，百姓甫在野農耕，羌雖暫降，縣官無廩粟濟給，必當復為盜賊，不若乘虛進兵，一鼓平羌等語，朝廷又擱置不報。熲竟自發兵，再擊東羌；行至凡亭山，與羌壘相距四五十里，即命田晏夏育，率五千人屯據山上，羌人率眾來爭，蟻聚山下，仰首大呼道：「田晏夏育曾否在此？可來與我決一死生！」（無非是恐嚇伎倆。）晏育聽了，當然動憤，便鼓勵將士，下山力戰，卒破群羌；羌眾向東奔潰，走入射虎谷中，分守諸谷上下門。熲欲乘此殄虜，先遣千人，截羌去路，結木為柵，廣二十里，長四十里；又命晏育等率七千人，銜枚夜上西山，結營穿塹，俯臨羌壘，更使司馬張愷等，率三千人上東山，與為犄角。羌酋望見山上旗幟，才覺驚慌，亟引眾來攻東山，斷截水道，熲自領步騎往援，殺退羌眾，乘勝會集東西山將士，進攻射虎谷上下門，一鼓搗破，遍搜深岩窮谷，屠戮殆盡。共誅羌酋以下萬九千級，奪得牛馬驢騾氈裘廬帳，不可勝計，未免太酷，熲之不得令終，當亦由好殺所致。單剩馮禪所撫四千人，尚獲生全，分置安定、漢陽、隴西三郡，於是東羌乃平。統計段熲兩年用兵，先後經百八十戰，斬首凡三萬八千六百餘級，獲牲畜至四十二萬七千五百餘頭，費用四十四億，軍士只死亡了四百餘人。朝廷論功行賞，進封熲為新豐侯，食邑萬戶。熲馭軍仁恕，士卒罹傷，輒親自省視，手為裹創，在營數年，未嘗一日安寢，上下甘苦同嘗，故人人感德，樂為效死。當時皇甫規、張奐，並以防邊著名，熲與他鼎足並峙。規字威明，奐字然明，熲字紀明，三人皆籍隸涼州，世稱為涼州三明，這且待後再表。<br />
　　且說李膺、杜密等人，自經陳、竇失敗，復致連坐，一體廢錮。偏是聲名未替，標榜益高，前此嘗號竇武、陳蕃、劉淑為三君，三君皆死，海內無不痛惜。此外尚有八俊、八顧、八及、八廚諸名稱：八俊就是李膺、杜密、荀昱、王暢、劉祐、魏朗、趙典、朱<img src=http://open-lit.com/mpf/i/IHLB.BMP align=absmiddle border=0>，俊字的意義，無非說他是人中英傑；八顧係是郭泰、宗慈、巴肅、夏馥、范滂、尹勳、蔡衍、羊陟，顧字的意義，謂能以德引人；八及乃是張儉、岑晊、劉表、陳翔、孔昱、范康、檀敷、翟超，及字的意義，謂能導人追宗；八廚便是度尚、張邈、王耆、劉儒、胡母班、秦周、蕃嚮、王章，廚字的意義，謂能仗義疏財。這三十二人，除尹勳、巴肅被戮外，統尚留存，士人競相景慕；惟閹豎視為仇讎，每下詔書，輒申黨禁。中常侍候覽，為了張儉毀冢一事，銜怨甚深，（見五十三回。）囑使鄉人朱並上書告儉。並素奸邪，為儉所棄，當然仰承覽意，誣稱儉與同鄉二十四人，私署名號，圖危社稷，封章朝上，詔令夕頒，即飭有司嚴捕儉等。長樂衛尉曹節，復諷朝臣奏發鉤黨，請將故司空虞放，及李膺、杜密、朱<img src=http://open-lit.com/mpf/i/IHLB.BMP align=absmiddle border=0>、荀昱、劉儒、翟超、范滂諸人，一並逮治。靈帝年方十四，召問曹節等道：「如何叫做鉤黨？」節應聲道：「就是私相鉤結的黨人！」靈帝又問道：「黨人有何大惡，乃欲加誅？」節又答道：「謀為不軌！」靈帝更問道：「不軌欲如何？」節直答道：「欲圖社稷？」靈帝乃不復言，准令逮治。（看他所問數語，好似癡獃，怪不得為宵小所迷。）李膺有同鄉士人，得知風聲，急往語膺道：「禍變已至，請速逃亡！」膺慨然道：「事不辭難，罪不逃刑，方不失為臣；我年已六十，死生有命，去將何往？」乃逕詣詔獄，終被掠死；妻子徙邊，門生故吏，並被禁錮。侍御史景毅子顧，為膺門徒，尚未及譴，毅獨歎息道：「本謂膺賢，遣子師事，怎得自幸漏名，苟安富貴呢？」遂自表免歸，時人稱為義士。汝南督郵吳導，奉詔往捕范滂，滂家居徵羌縣中，導至驛舍，閉戶暗泣。滂聞聲即悟道：「這定是不忍捕我，為我生悲哩！」當下赴縣詣獄。縣令郭揖，見滂大驚，出解印綬，引與俱亡，且與語道：「天下甚大，何處不可安身？君何故甘心就獄？」滂答說道：「滂死方可杜禍，何敢因罪累君？況母年已老，滂若避死，豈不是更累我母麼？」揖乃遣吏迎滂母子，使與訣別。滂向母拜辭道：「季弟仲博，素來孝敬，自能奉養，兒願從我父龍舒君共入黃泉，（滂父顯，曾為龍舒侯相。）存亡並皆得所，望母親割捨恩情，勿增悲感，譬如兒得病身亡罷了！」母聞言拭淚，復咬牙徐語道：「汝今得與李杜齊名，死亦何恨？若既獲令名，又求壽考，天下事恐未必有此兩全呢！」（此母亦一奇婦人。）滂長跪受教，起身囑子道：「我欲使汝為惡，惡豈可為？使汝為善，我生平原不為惡！」說至此，不禁嗚咽，揮手令去，遂隨吳導入都，亦即被掠死獄中。餘如前司空虞放、司隸校尉朱<img src=http://open-lit.com/mpf/i/IHLB.BMP align=absmiddle border=0>、沛相荀昱、任城相劉儒、山陽太守翟超等，並皆被捕，一並冤死，妻子皆流往邊疆。<br />
　　更可恨的是權閹肆毒，任意株連，平日稍有嫌隙，即把他名列黨籍，非錮即戮，或與宦官素無仇怨，但有重名，播聞遠近，亦就指為黨人，一網打盡。因此黨獄連坐，共死百餘人。再令州郡捕風捉影，輾轉鉤連，或死或徙，或廢或禁，又不下六七百人。惟郭泰名列八顧中，卻能和光同塵，不為危言激論，所以怨禍不及，幸得免累，但探聞正人名士，枉死甚眾，不由的悲從中來，私自揮淚道：「《周詩》有言：『人之云亡，邦國殄瘁。』今漢室亦蹈此轍，滅亡恐不遠了！但未知瞻烏爰止，究在誰屋呢？」（「瞻烏爰止，於誰之屋」亦《詩經》中語。）獨張儉亡命未歸，始終不得捕獲，侯覽定欲殺儉，令郡國嚴緝到案，如有收匿，與儉同罪。郡國官吏，應命偵查，四處搜緝，遇有前時留儉的人家，便即收訊，笞杖交下，往往至死。魯人孔褒，與儉為至交，儉曾亡奔褒門，褒適外出，有弟融年才十六，出門應客。儉詢知褒不在家，面有窘色，融轉叩行蹤，儉又因他年輕，未便遽告，免不得言語支吾。融即笑語道：「兄雖外出，難道我不能為君作主麼？」乃留儉居宿，數日方去。郡吏聞風往捕，儉已脫走，遂將褒融二人，繫獄就訊。融首先認罪道：「儉來融家，原有此事，今已他去，未知何往；惟融兄在外，融實留儉，若要坐罪，融願承當，與兄無涉！」褒待融說畢，當即接口道：「彼來求我，弟本不知，罪當坐褒。」郡吏得供，反致疑惑不定，因復傳訊孔母。孔母答道：「妾夫已歿，應為家長，家事處分，應歸家長擔任，妾甘心認罪！」郡吏見他一門爭死，仍難定讞，乃將供詞申奏朝廷，有詔竟令褒坐罪，釋母及融；融由是顯名。史稱融為孔子二十世孫，表字文舉，父名伷，曾為泰山都尉。融幼有異稟，年四歲時，與諸兄食梨，舍大取小，家人問為何因？融答說道：「我乃小兒，法當取小梨。」家屬便呼奇童。（不愧為孔氏子孫。）及年十歲，隨父詣京師，適李膺為河南尹，嚴肅門禁，除當代名士，及通家世好外，概不接見，融欲往視膺，獨至膺府門前，顧語門吏道：「我是李公通家子弟，特來求見，敢煩通報！」門吏見他年幼有儀，料非凡品，因即入內白膺。膺以為通家子弟，不能不許他進見，特令門吏引入；及見面後，並不相識，惟覺融趨承盡禮，舉止大方，卻也暗暗稱奇。乃開口問融道：「童年到此，定必高明，但未識令祖令父，與僕果有恩舊否？」融從容道：「先祖孔子，與明公先祖李老君，同德類義，相為師友，可見得是累世通家了！」（雖似辯言，卻有至理。）膺不禁歎賞，賓佐亦嘖嘖稱羨。大中大夫陳煒後至，闔座便將融言轉告，煒順口說道：「小時了了，大未必奇！」融應聲道：「如君所言，少小時寧可獃笨，勿可聰明麼？」煒不能答。膺卻大笑道：「高明若此，他日必為偉器！」融乃辭去。越三年，即丁父懮，哀慟逾恒，扶而後起，鄉里又稱為孝子；至與兄褒爭死法庭，孝且兼悌，自然名譽益隆。（孔融少年履歷，隨筆敘過。）惟張儉已出塞遠揚，終得免戮，只晦氣了幾個親友。陳留人夏馥，（即前八顧中之一。）聞儉亡命，牽累多人，不禁竊歎道：「孽由己作，空污良善；一人逃死，禍及萬家，還要求甚麼生活呢？」遂剪鬚髮，逃入林慮山中，自隱姓名，為治家傭，日親煙炭，形容毀瘁，閱二三年，無人知為夏馥。馥弟靜載送縑帛，反惹動馥怒，憤然與語道：「弟奈何載禍相餉？幸速攜還！」靜乃退歸。汝南人袁閎，恐遭黨累，意欲投跡深山，只因老母尚存，未便遠遁，乃築土室，不設門戶，但開一小窗，孑身伏處室中，從窗間納入飲食；母或思閎，有時往視，閎方開窗應答，母去便將窗掩住；雖兄弟妻孥，不得相見，如是歷十有八年，竟在土室中病終。故太丘長陳寔，家居潁川，也是一時名士，與中常侍張讓同鄉，讓遭父喪，郡吏並皆會葬，惟名士裹足不前，寔卻屈節往弔，讓因此感寔，所有潁川名士，賴寔解免，多得全身。陳留人申屠蟠，前聞李膺、范滂等，非議朝政，為世所重，獨引為深懮道：「昔戰國時代，處士橫議，國君且擁篲先驅，後來終有焚書坑儒的大禍；今日恐復見此事了！」遂避跡梁、碭間，因樹為屋，自同傭人，及鉤黨獄興，蟠得脫然無累，徜徉終日。小子有詩詠道：<br />
　　箕山潁水尚逃名，亂世如何反自鳴？<br />
　　多少英雄流血後，才知智士善全生。<br />
　　蹉跎過了二年，靈帝行加冠禮，頒下赦文，惟黨人不赦。閹人凶燄，橫亙神州。欲知後事變遷，且看下回續敘。<br />
<br />
　　西羌之為漢患，歷有年所，誠能舉兵蕩平，未始非一勞永逸之計；然吾聞聖王之待夷狄，叛則討之，服則舍之，非好為姑息養奸，實體上天好生之德，不忍芟夷至盡也。張奐主撫，段熲主剿，皆屬一偏之見；雖後來熲得平羌，然斬首至三萬八千餘級，得無所謂血流汗野，傷和致災乎？況外侮可平，內蠹不可去，鉤黨獄興，名流盡殄；曹節、王甫等之斲喪國脈，比羌患不啻倍蓗，豺狼當道，安問狐狸？張綱可作，吾知其憤且益甚矣。惟李膺、杜密、范滂諸人，不知韜晦待時，徒以一朝之標榜，禍及身家，株連親友，是豈不可以已乎？而郭林宗、申屠蟠輩，則倜乎遠矣。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
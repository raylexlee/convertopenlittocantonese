<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 後漢 - 第七十四回　孟德乘機引兵迎駕　奉先排難射戟解圍</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七十四回</br>　　孟德乘機引兵迎駕　奉先排難射戟解圍</font></h4>
			　　卻說董承楊奉等，護著獻帝車駕，駐紮安邑，一住過年，改元建安。太尉楊彪等，名為三公，毫無政權，行止進退，俱由武夫作主，文臣不得過問。楊奉等擬就安邑定都，獨董承欲奉駕還洛，與楊奉等更生齟齬，奉竟遣將軍韓暹，襲擊董承。承奔往野王，投依張楊，楊決意調兵迎駕，使歸舊都；乃令董承先赴洛陽，修築宮室，並致書荊州刺史劉表，請他為助。表卻履書如約，陸續派遣兵役，輸送資糧，總算是有心王室，戮力從公。楊奉韓暹等聞信知懼，出屯險要，拒絕張楊董承；還是獻帝下諭譬解，令他扈蹕入洛，奉與暹方才奉詔，還至安邑，護駕東行。惟胡才李樂，仍留居河東，不願相隨，時已為建安元年秋季了。建安年號最久，且為漢朝末代正朔，故一再提明。七月初旬，獻帝駕至洛陽，宮闕尚未修成，暫借故常侍趙忠第宅，作為行宮；郊祀上帝，大赦天下。張楊在中途迎駕，一同至洛，先就南宮督修殿宇，半月告竣，號為楊安殿，自志己功；便請帝后遷居楊安殿，且語諸將道：「天子當與天下共戴，朝廷自有公卿大臣，不勞我輩干涉，楊當出御外難便了。」乃辭歸野王。楊奉亦出屯梁地，韓暹董承，並留宿衛。獻帝封賞功臣，命張楊為大司馬，兼安國將軍，楊奉為車騎將軍，韓暹為大將軍，領司隸校尉，皆假節鉞。惟洛陽宮府，已被董卓毀盡，急切不能修復，除楊安殿外，尚是瓦礫成堆，荊榛滿目。八字寫盡荒涼。百官無處安身，暫就破壁頹垣，作為棲處；並且無糧可因，遣人向州郡徵求，十無一應。自尚書郎以下，往往親出彩穭，野谷曰穭。煮食充饑，甚至朝夕不繼，往往餓死；或被兵士沿途劫奪，輒遭格斃。這消息傳到兗州，雄心勃勃的曹阿瞞，遂欲托名勤王，挾主稱雄。見識原高人一等。部下將吏，多言山東未定，不宜輕出，且韓暹楊奉，負功恣睢，未可猝制，不如從緩為是。獨荀彧進說道：「昔晉文公納周襄王，終成霸業；高祖為義帝縞素，天下歸心，近自董卓倡亂，天子播越，將軍首舉義兵，徒因山東擾亂，未敢遠赴關右，但尚分遣將吏，冒險通使，上達朝廷，是將軍志在效忠，人所共曉。今乘輿旋軫東京，義士思漢，人民懷舊，誠因此時上奉帝駕，下從物望，便是大順，內秉至公，外服雄傑，便是大略，首持仁義，旁招英俊，便是大德；四方雖有逆節，亦何能為？韓暹楊奉，出身盜賊，更不足慮了。若一失此機，讓人佔先，將來恐無此機會呢！」曹操大喜道：「文若所言，正合我意。」遂遣中郎將曹洪，引兵西進。將至洛陽，偏為董承等所阻，用兵扼險，不許交通。時騎都尉董昭，方由河內至安邑，隨駕入洛，遷職議郎；他本與曹操結交，見前回。因復為操設法，冒名作書，寄與楊奉，略云：<br />
　　操與將軍聞名慕義，便推赤心；今將軍拔萬乘之艱難，反之舊都，翼佐之功，超世無儔，何其休哉！方今群凶猾夏，四海未寧，神器至重，事在維輔；必須眾賢以清王軌，誠非一人所能獨建。心腹四肢，實相恃賴，一物不備，則有闕焉！將軍當為內主，操為外援，操有糧，將軍有兵，有無相通，足以相濟，死生契闊，相與共之。<br />
　　奉得書甚喜，即表薦操為鎮東將軍，襲父嵩爵，為費亭侯。操正在汝南潁川一帶，征剿黃巾餘黨；斬賊目黃邵，收降賊黨何義何曼，回軍駐許，接到洛陽詔使，得襲侯爵，尚不過循例拜命，無甚愜意。過了數日，又接得董承來書，邀令速詣洛陽，方喜如所望；即日引兵起程，與曹洪中途會合，直抵東都。董承本欲拒操，阻洪西進，此次為了韓暹專恣，遇事牽掣，所以變易初心，召操入衛。何進召董卓，董承召曹操，統是引狼入室，自速危亡。操既至洛陽，先將大隊人馬，駐紮都城內外；然後登殿朝謁，三呼如儀，獻帝賜操平身，宣諭慰勞，操拜謝而退。出見董承，承與語韓暹罪狀，操並忌張楊，連章劾奏；暹懼誅即走，奔往大梁。獻帝因暹楊扈蹕有功，不願加懲，詔令免議；張楊無罪可言，操之劾楊，全是私心。獨假操節鉞，領司隸校尉，錄尚書事。操得攬政權，嚴核功罪，有罪請誅，有功請賞。於是殺三人，封十三人，追贈一人，臚述如下：<br />
　　尚書馮碩、侍中壺崇、儀郎侯祈並處死刑。衛將軍董承、輔國將軍伏完、侍中丁衝種輯、尚書僕射鍾繇、尚書郭溥、御史中丞董芬、彭城相劉艾、左馮翊韓斌、東郡太守楊眾、議郎羅邵伏德趙蕤並封列侯。故射聲校尉沮俊追贈為弘農太守。<br />
　　看官聽說！這輔國將軍伏完，便是伏皇后的父親，籍隸瑯琊，八世祖就是伏湛，係東漢開國功臣，官終大司徒，完得襲世爵為不其侯；曾尚桓帝女陽安公主，生子女二人，子即議郎伏德，女即伏皇后。伏后履歷，就此補敘明白。衛將軍董承，從駕有功，獻帝又選董女為貴人，選承為車騎將軍；伏董兩家，統算是皇家貴戚了。綴此一筆，為下文兩家誅夷伏案。議郎董昭，已遷官符節令，操與他情好甚深，遂引與同坐，向他問計。昭答說道：「將軍興義師，誅暴亂，入朝天子，輔翼王室，這真所謂當代桓文，功業無比哩！但昭看諸將異心，未必服從，今若留此匡輔，諸多未便，不若移駕都許，方為上策；但朝廷播越有年，新還舊京，方冀少安，今復徙駕，必滋眾議。昭聞行非常事，乃有非常功，願將軍臨事果斷，勿涉遲疑。」操撚鬚道：「我意也是如此，惟楊奉在梁，擁有重兵，可無他變否？」昭又答道：「奉雖擁眾，素乏黨援，嘗思與將軍交好；鎮東費亭侯的封典，全是奉一手造成，將軍可隨時遣使，厚為饋謝，慰悅奉心；一面明告內外，但言京都無糧，只好奉駕遷許，往彼就食，奉為人有勇寡謀，必不遽疑，待他出師相阻，將軍已好奉駕至許了！」操欣然稱善，遣使詣奉，厚遺金帛，自己入朝面奏，請獻帝東幸許城，免致乏糧。獻帝不得不從，群臣皆畏操兵威，莫敢異議。當即指日登程，道出轘轅，東向進行。操預恐有人劫駕，步步為營，且使曹洪等分領銳卒，往伏陽城山谷中，專防楊奉前來。奉得操饋贈，倒也無心劫駕；惟韓暹奔梁依奉，從旁慫慂，乃出兵邀擊，才抵陽城，被曹洪等發伏並起，左右夾攻，殺得大敗而回。操得安然抵許，築宮殿，立宗廟社稷，奉帝居住；進操為大將軍，封武平侯。太尉楊彪，司空張喜，見操大權獨攬，並皆辭職。操復請獻帝下詔，嚴責袁紹，說他地廣兵多，不務勤王，專自樹黨，擅相攻伐。自失時機，便被他人借口。紹乃上書申辯，且請獻帝轉幸鄄城；獻帝出書示操，操當然批駁，但請授紹為太尉。詔使到了冀州，紹怒說道：「曹操已瀕死數次，賴我救活，今反挾持天子，敢來令我麼？」誰叫你不先迎駕。遂拒詔不受。操得使人歸報，恐紹興兵來爭，乃請將大將軍一職，暫讓與紹，並封紹為鄴侯，紹仍辭還侯封，惟與操不復爭論。操自為司空，行車騎將軍事，當即聲討楊奉，責他出兵陽城，敢圖犯駕，罪同大逆，應坐誅夷等語。詔檄先傳，兵馬繼發，張旗鳴鼓，直搗大梁。楊奉韓暹開營逆戰，俱被曹軍殺敗；惟奉有部將徐晃，驍勇過人，馳突無前，操誘令歸降；奉既失良將，復喪士卒，弄得勢孤力竭，只好棄營東走。韓暹恃奉為生，當然與奉同行，奔往揚州，投歸袁術去了。為後文聯合袁術，合攻呂布伏案。<br />
　　曹操最忌楊奉，既得除去，很是喜慰，乃表荀彧為侍中尚書令；彧子修為軍師，郭嘉為司空祭酒。兩荀皆潁川名士，智略俱優，郭嘉字奉孝，也是潁川人氏；少有遠圖，往投袁紹幕下，及見紹多謀少決，乃去紹還鄉。操令彧訪求才俊；彧即薦嘉才能，召與操語，相見恨晚，操謂嘉必佐成大業，嘉亦謂操真吾主，兩荀一郭，參謀帷幄，真是如虎生翼，勢力益張。句中有刺。餘如曹洪、曹仁、夏侯惇夏侯淵，惇族弟。及典韋李典樂進於禁徐晃等，皆為操屬下猛將，各得封官；又徵前北海相孔融，為將作大匠。融在北海，喜交賓客，嘗自歎道：「座上客常滿，樽中酒不空，我亦可無懮了！」在郡六年，頗得民心，惟與袁曹不相往來。紹子譚為青州刺史，引兵攻融，自春及夏，戰無虛日，兵士大半傷亡，所存只數百人，流矢雨集，戈矛內接；融尚隱几讀書，談笑自若；及城被陷沒，乃奔往東山。迂疏士，實不中用。操素聞融名，乃徵融為將作大匠。融嘗師事北海人鄭玄，特替他另立一鄉，號為鄭公鄉，會因黃巾入境，玄避居徐州，數年乃還。融既入許，操亦徵玄為大司農；玄托病不至，在家考終。卻是高士。玄嘗箋注經書，凡百餘萬言，齊魯間稱為經師；所以身雖沒世，遺籍流傳。操復令羽林監棗祗為屯田都尉，騎都尉任峻為典農中郎將。祗本姓棘，由先人避難易姓，至祗始出仕；曾為東阿令，助操守城，不為呂布所陷，操因此親信。祗見歲旱洊饑，軍食不足，乃創議屯田許下，為固本計。任峻為河南中牟人，操起兵時，峻為縣中主簿，勸中牟令楊原舉城應操，得操歡心，操將從妹許與為妻，引為戚侶。峻與祗戮力勸耕，才閱數年，得積穀數百萬斛，且令州郡各置田官，所在豐饒。操因此得用兵四方，不勞輸運，卒能戰勝攻取，兼並群雄；曹氏功臣，祗峻當居首列呢！（比諸兩荀一郭，殊不相讓，可惜都為虎作倀。）話分兩頭。<br />
　　且說劉備管領徐州已閱年餘，仍用糜竺、陳登為輔，並引北海人孫乾為從事，韜甲斂兵，與民休息。不意袁術自揚州起兵，來與劉備爭奪徐州，術自得揚州後，號稱徐州伯，專務張皇。時當李傕等挾權秉政，欲結術為外援，特請旨授術為左將軍，封陽翟侯。術陽為受命，陰欲代漢為帝，取快一時，且少年時已見讖文，謂當塗高應當代漢；（當塗高，係是魏字。《魏志．文帝紀》載：「故白馬令李雲遺言，當塗高者，魏也。魏闕當道高大。」讖文所云，陰寓以魏代漢之意。）暗思自己名字，適應讖文，古者百家為里，里十為術，術為邑中大道，可作塗字解釋；路亦為塗，名與字俱相暗合。（術字公路。）又因袁氏係出陳國，為帝舜後；舜以士德王天下，士德屬黃，黃可代赤。漢秉火德五行，火生土，故云，以黃代赤。遂常思代漢，僭號稱尊。前時孫堅得璽，為術所聞；（見六十八回。）堅死峴山，喪歸曲阿。璽為堅妻吳氏所藏，術乘她奔喪還里，拘留堅妻，索交玉璽。璽既到手，便擬稱帝，為主簿閻象等所阻，權就遷延；惟思徐、揚二州，壤地毗連，能得併吞徐州，拓地較廣，庶幾僭號天子，較為有名，於是調遣將士，侵入徐州界內。劉備聞術兵犯境，不得不親出抵禦；乃令張飛留守下邳，（即徐州治所。）自與關羽等往屯盱眙，交戰數次，未分勝負。不料袁術致書呂布，令他襲取下邳，許助軍糧。布素好反覆，竟不顧地主情誼，反顏從術，悄悄的引兵東下，由小沛進襲徐州。守將張飛，性喜嗜酒，醉後又不免使性，怒責徐州舊將曹豹，鞭笞數十。豹為此挾嫌，開城迎布，飛倉猝迎敵，已是不及，只好殺出東門，奔往盱眙，連劉備的家眷，都失陷城中。（酒之誤事也，如此。）備正與術軍相持，突見張飛狼狽奔來，問明情由，才知下邳被呂布奪去；那時顧家情急，只好引兵退回，與布爭論。偏偏距城數里，全軍皆潰，不得已轉走廣陵，收集散卒，再作後圖。可巧糜竺、孫乾等，從下邳逸出，仍來依備。竺本饒家產，嘗至洛陽為賈，歸遇美婦，求竺同載，經竺慨然允許，令婦上車，行及數里，並未斜睇婦人；婦感謝下車，臨別語竺道：「我為天使，當往燒東海糜竺家，感君共載，故特相告。」竺驚問道：「可禳免否？」婦人道：「天命難違，君當亟歸，搬徙人財，一過日中，便無及了！」言訖不見。竺慌忙還家，挈眷出門，所有財物，約略搬出；果然日中火發，屋宇盡焚，惟遺資尚存，不致大損。好義之報。此次本與張飛同守，飛為布所襲，倉猝走脫，竺收拾細軟，帶領眷屬，混出城門，追尋劉備，至廣陵相遇。備詢及眷屬，竺言在城內尚安，但有布兵監護，無法解救，故不能偕來；備當然歎息。竺攜有一妹，年已及笄，遂進奉巾櫛，為備解懮；且將隨身所帶的金銀，一律取出，充作軍資。備賴以不困，孤軍復振，乃寄書與布，略述舊情，請他送還家眷，互釋嫌疑。布與備本無仇隙，為了一時貪念，遂致背好起兵，既入徐州，究竟天良未泯；所以劉備家小，仍令兵士保護，不得入犯。嗣復遣使詣術，索取軍糧。術竟欲悔約，謂必須擒獲劉備，方可踐言。布得了此報，恨術無信，仍擬與劉備講和。適得備書遞到，樂得照允，且許備還屯小沛，備乃馳回小沛城，布亦派吏送出甘夫人。甘糜相見，卻也情同姊妹，式好無尤。一番挫折的劉玄德，雖失去下邳，反得了兩美並頭，不可謂非轉禍為福了。語意雋永。<br />
　　獨袁術探得布復和備，復思設計離間，又遣使馳至徐州，願為子求婚布女，結作姻親，且助布米麥各若干斛；布又復大喜，禮遣來使，願如所約。仍是貪心未泯。術得使人返報，即命部將紀靈等，領兵數萬，進攻小沛，備使孫乾，向布求援，布不願援備；經乾揭破術謀，說是小沛不保，徐州亦必不獨存；布又被提醒，親往救備。紀靈正引兵大進，直抵小沛城下，不防呂布亦驟馬趨至，與紀靈相對安營，紀靈不知布助何人，派吏問明。布答說道：「我與袁公路既結姻好，理當相助，明日請紀將軍過敘便了。」紀靈得報甚喜，待至翌日，逕詣布營，甫入營門，驀見劉備在座，不禁大驚，轉身退回；誰知營中趨出呂布，一把扯住，不得動彈。便駭問道：「將軍是否欲殺紀靈？」布答言非是，又問是否邀靈殺備，布亦說非是，害得紀靈莫明其妙，只是發楞。但聽布呵呵大笑道：「布性不喜鬥，轉喜解鬥，玄德乃是我弟，今為將軍所攻，布願代為調停，各息兵爭！」說至此，即將紀靈拉入帳中，令與劉備相見。備也由呂布邀至，故先在座，見了紀靈，不由的驚詫起來。布偏叫他行相見禮，彼此沒法，勉強作揖，只心中俱忐忑不定，各懷猜疑。布顧語二人道：「我勸兩君罷兵講和，恐兩君尚不見信，待我決諸天命，天意倘使汝兩君息爭，兩君不得有違。」二人含糊答應，尚未知他如何處置，布卻令左右搬出酒肴，與二人共宴，左紀靈，右劉備，自己居中。飲過三巡，布令左右取過畫戟，至轅門外面插定。因笑語紀靈劉備道：「兩君可看我射戟，如或射中，君等應各自罷兵；否則，安排廝殺，與布無涉，如不從布言，布即視作仇敵，不能以親友相待了！」紀靈劉備均無異言。布便起座取弓，搭上雕翎，就從座旁射將出去，颼的一聲，那箭鏃如鷹隼騰空，遠飛至百數十步外，不偏不倚，正中畫戟小枝；帳內帳外，無一不高聲喝采。我亦喝采。小子有詩贊道：<br />
　　一箭能銷兩造兵，溫侯也善解紛爭；<br />
　　轅門射戟傳佳話，如聽當年嚆矢聲。<br />
　　布射中畫戟，便擲弓地上，笑顧紀靈劉備，要他們罷兵。<br />
　　究竟兩人是否樂從，待至下回詳敘。<br />
<br />
　　迎駕入許，為漢魏興衰之一大關鍵；魏因此而興，漢即因此而亡。然觀於當日之時勢，微曹操迎駕之舉，則建安正朔，尚不能延至二十餘年。楊奉韓暹等，但知劫駕，不知佐治，若令其長此秉政，其亡漢也益速！袁紹資望獨優，不能上法桓文，尊王定霸；袁術且有異圖，妄思代漢。劉備本為漢冑，而兵少勢孤，不足有為，餘子碌碌，均非英傑，所差強人意者，惟一曹操。操之迎駕入許，彼時尚第欲為五霸，固未嘗有心篡漢也。立宗廟，定社稷，光復漢室，誠能守此不變，操亦何愧為漢室功臣乎？若呂布為反覆小人，始依備，繼襲備，後復和備，始終誤一貧字，安望有成。但觀其保護備家，不屑淫掠，至射戟一事，更為劉備排難，此亦未始非豪俠所為。後之親暮仇者，且不布若，可勝慨哉！<br />
<br />
<br />
<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
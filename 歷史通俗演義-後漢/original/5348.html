<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 後漢 - 第六十八回　入洛陽觀光得璽　出磐河搆怨興兵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六十八回</br>　　入洛陽觀光得璽　出磐河搆怨興兵</font></h4>
			　　卻說袁紹等欲推戴劉虞，雖經曹操袁術二人梗議，但尚未肯罷休，即遣故樂浪太守張岐，齎書至幽州勸進。虞厲聲叱責道：「今天下崩亂，主上蒙塵，我受國厚恩，恨未能掃清國恥，諸君各據州郡，正宜戮力王室，同誅首惡，奈何反造作逆謀，來相垢污呢？」說著，便擲還來書，拒絕張岐。岐掃興還報，袁紹韓馥再遣使詣幽州，請虞領尚書事，承制封拜；虞復不聽，並將使人斬首，殺使亦未免過甚。於是眾議乃息。但袁紹等始終不進，漸至兵疲糧盡，陸續解散。獨長沙太守孫堅，豪氣逼人，自荊州至南陽，有眾數萬，向太守張咨借糧，咨不肯發給。堅即假稱急病，願將部眾交咨接管，咨也恐有詐，率五六百騎至堅營，堅令部將佯與周旋，自從後帳突出，直至咨前，舉劍一揮，剁落咨首；咨部下五六百人，無不股栗，情願投誠。堅至城內取得軍糧，即轉赴魯陽城，與袁術相見，術表堅行破虜將軍，領豫州刺史；堅乃向術約定，自往衝鋒，由術輸糧接濟，當下引兵急進，所向無前。董卓聞報，忙調中郎將徐榮，截擊堅軍；榮素有勇略，先引輕騎馳抵梁縣，令大隊從後繼進。堅方屯兵梁東，探得榮兵不多，未以為意；誰知到了夜間，營外火起，竟有敵兵前來劫營。堅也曾防著，一聞有變，便披掛上馬，引眾出戰，既至營外，從火光中望將過去，但見四面八方，統是敵軍旗號，也不禁暗暗生驚，自思營壘已陷入圍中，萬難保守，不如令部兵各自為戰，得能殺出重圍，再作計較。於是下令軍中，分隊衝殺，堅亦自當一隊，驅率親兵，拚命殺出；待至跳出圍外，只有親將祖茂，及殘騎數十人隨著。那敵兵尚不相舍，在後急追，茂勸堅脫下赤幘，與自己盔帽掉換，讓堅先走，留身斷後，堅急馳得脫。獨茂為敵騎所蹙，情急智生，把赤幘掛在冢間柱上，悄悄下馬，走伏草中，敵騎望見赤幘，四面繞集，環至數匝，想就此活捉孫堅；有幾個膽大的軍士，奮拳張臂，搶步前拿，一聲怪響，倒把拳頭爆回，血染淋漓，仔細辨認，才知是個石柱，並不是個孫堅，只得歎聲晦氣，轉身引去。這是黑夜中貪功之失。<br />
　　茂亦得脫逃，歸見孫堅，堅很是喜慰，夤夜收集敗卒，尚得一二萬人；次日復部署成軍，移屯陽人聚。徐榮聞報，又領兵往攻；堅此時已懲前前轍，不敢浪戰。先令親將程普韓當黃蓋諸人，三伏以待，看到敵軍近攻，方親出誘敵，戰至數合，便拍馬返奔。徐榮部下有一驍將，叫做華雄，平時出入敵陣，無人敢當，至此見堅已敗逃，就不顧得失，挺身出追，部軍自然隨上，榮見堅軍寥寥，也道是眾可制寡，揮軍直上。堅引敵入伏，一聲號令，程普韓當黃蓋先後殺出，圍住華雄。雄仗著一柄大刀，左招右架，還是勉強支持，不防箭聲四起，利鏃攢飛，一刀如何敵百矢？眼見得附賊驍雄，身受重創，倒斃馬下。羅氏《演義》中謂為關羽所殺，真善附會。雄既射死，所領部兵，也被堅軍殺盡。待至徐榮到來，得知前軍覆沒，慌忙退回，累得自相踐踏，轍亂旗靡；再經堅軍驅殺一陣，十死五六，匆匆逃歸。敗報傳入洛陽，董卓亟使陳郡太守胡軫為大督護，義子中郎將呂布為騎督，領兵東出，助榮擊堅。軫自恃年長，瞧布不起，預在軍中揚言道：「今日出軍，須先斬一青綬，方可使士卒效命，殺敵揚威。」布不勝憤懑，待行至廣成，去陽人聚約數十里，遂不願再進，讓軫先往。軫因人馬困乏，也擬休息一宵，待旦進攻，夜間在曠野安營，不及設柵，軍士遠來疲倦，統皆解甲就寢。約莫睡了片刻，驀聽得有人大呼道：「賊來了！快走！」各軍從夢中驚起，四散狂奔，甲不及披，馬不及乘，統皆棄去；就是胡軫也覓路亂跑。急走了十餘里，並不聞有敵軍影響，究竟聲從何來？實是呂布欺軫的詭計。好容易等到天明，再至原處，拾取兵械，不意塵頭大起，果有敵兵殺到，為首大將，正是破虜將軍孫堅。軫軍都皆失色，回頭就逃，稍遲一步，便被堅軍殺死，軫復倉皇竄還，直至數十里外，後面才無追兵。最奇怪的，呂布一軍，不知去向；待了多時，方有潰軍趨集，十成中已喪失四五成，惟呂布仍然不見。那時軫垂頭喪氣，自思不能再戰，只好奔回洛陽。及入報董卓，見布已在側，方知布早趨還，連忙叩頭謝罪，好在布亦投鼠忌器，但言堅軍勢盛，未嘗指斥軫時，軫始得免譴；由卓說了且退二字，好似皇恩大赦，再磕了幾個響頭，起身出外去了。大是幸事。<br />
　　孫堅既兩得勝仗，遣人報知袁術，且催術運糧濟師。術誤聽讒言，惟恐堅得洛陽，不能再制，遂勒糧不發。堅得去使歸報，即乘夜馳白袁術，用杖畫地道：「堅與董卓，本無怨隙，所以挺身前來，不顧生死，一是為國家討賊，二是為將軍報仇！今大勳垂捷，將軍乃聽人讒構，不發軍糧，無怪吳起抱恨西河，樂毅轉投趙國呢！」術面有慚色，不得已撥糧給堅。堅還屯陽人聚。可巧卓遣將軍李傕，來求和親。堅勃然大怒道：「卓逆天無道，蕩覆王室，若不夷他三族，懸首示眾，我雖死不能瞑目，尚欲向我和親麼？」說罷，傳令將傕攆出。何不將他梟首？也可預除一賊。傕回洛復命，卓尚欲張皇威武，鎮定人心，乃遣兵往陽城。適值民間結社祀神，男女畢集，兵士突然闖進，盡殺男子，梟首繫住車轅，並將婦女全數掠歸，歌呼入城，只說是攻賊大獲；卓令將首級焚去，所掠婦女分賞兵士。忽有軍吏入報道：「孫堅兵入大谷，距此止九十里了！」卓當然著急，顧見長史劉艾在旁，便與語道：「關東各軍，屢次敗衄，皆無能為；獨孫堅頗能用人，與我為難，當傳語諸將，小心對敵。我當親出督戰，與決雌雄！」說著，即命呂布為先鋒，自為元帥，出城迎敵。行抵諸皇陵間，見堅軍奮勇殺來，氣勢甚銳，當令布持戟出戰。堅使程普韓當等，敵住呂布，自率精騎直搗中堅，來攻董卓。卓將李傕、郭氾，慌忙攔阻，統被堅一人殺退。卓看堅驍勇異常，也為震悚，當即策馬回走；帥旗一動，全軍皆亂，呂布雖然多力，不能不捨敵保卓，踉蹌西奔；卓不願入洛，竟與布同走澠池。堅得馳入洛陽，掃除宗廟，祠以太牢，凡董卓所掘陵寢，飭軍吏一體掩護，使復原狀；又分兵出新安澠池間，追擊卓兵。卓使中郎將董越段煨等，分守要隘，自與呂布逕赴長安。孫堅聞卓西去，也不親追，但在洛陽城內，四面巡邏，籌備修築；怎奈滿城瓦礫，到處荒涼，教堅從何著手，徘徊憑弔，禁不住流涕唏歔。忽見城南有一道豪光，向空衝起，凝成五色，不知是何物作怪；因即馳將過去，凝神細視，乃是井口發光，如釜中蒸氣一般，裊裊不絕，井欄上面鎸有「甄官井」三字；再從井中俯矚，尚有流水停住，深不見底，無從辨明。當下飭令軍士，先將井水汲乾，然後用一轆轤，載兵入井，須臾復出，取得一匣，捧呈與堅。堅啟匣看視，乃是一方玉璽，回圓四寸，上有五龍交紐，下有篆文，鎸著「受命於天，既壽永昌」八字，惟旁缺一角，用金鑲補。堅料是秦漢二朝的傳國寶，不由的玩弄一番；但不知如何缺角，如何投井。及仔細追查，才知王莽篡位時，由孝元皇后擲給璽綬，致缺一角；至少帝為張讓所逼，由北宮出走小平津，倉猝間不及攜璽，那掌璽的內侍，只恐被人奪去，索性投入井中；應六十五回。後來內侍被殺，無人得知，因此久沈井底，延至孫堅入洛，方始發現。堅既得了傳國璽，頓生異想，當即攜璽還營，住了一宿，便令軍士拔寨齊起，趨回魯陽。欲知無限意，盡在不言中。<br />
　　袁紹久屯河內，探知孫堅入洛，也想乘勢進兵，無如各路兵馬已多散歸，再加冀州牧韓馥，陰持兩端，掯糧不發，又致紹進退兩難。紹客逄紀獻議道：「將軍欲舉大事，乃徒仰人資給，如何自全？」紹答說道：「我亦慮此，但冀州兵強，我亦無法與爭。」紀復說道：「何不致書公孫瓚，叫他進攻冀州？韓馥乃一庸才，若遇瓚相攻，必然駭懼，公可遣一辯士，為陳禍福，不患馥不讓位呢！」紹依計而行，果得公孫瓚允許，興兵攻冀州。馥遣兵出御，俱為所敗，正焦急間，有兩人踉蹌趨入道：「車騎將軍袁紹，已從河內退兵，還駐延津了！」馥注視兩人，乃是荀諶郭圖，曾為門下賓客，便啟問道：「兩君如何知曉？」諶答道：「現由袁甥高幹，前來報聞，因此知曉。」馥驚喜道：「莫非他前來救我麼？」諶又說道：「公孫瓚率燕代健士，乘勝南下，鋒不可當；袁車騎亦乘此東向，不先不後，居心亦屬難料。諶等頗為將軍加懮！」馥皺眉道：「如此奈何？」諶接入道：「袁紹為當世人傑，豈肯為將軍下？若瓚攻北面，紹攻西面，區區孤城，亡可立待！但思袁氏與將軍有舊，且係同盟，今不如舉州相讓，歸與袁氏；袁氏得冀州，必感將軍德惠，厚待將軍，還怕甚麼公孫瓚呢？」馥性本怯懦，又聽他說得天花亂墜，便即依議，擬遣使往迎袁紹。長史耿武、別駕關純、治中李歷等，相率進諫道：「冀州帶甲百萬，支粟十年，真好算做天府雄國；今袁紹孤客窮軍，仰我鼻息，譬如嬰兒，在股掌中，一絕哺乳，就可立斃，奈何反舉州相讓呢？」馥搖首道：「我本袁氏故吏，才又不及本初，讓賢避位，古人所貴，諸君何必多疑？」耿武等只得退去。從事趙浮程涣，又入諫道：「袁本初軍無斗糧，勢必離散，浮等願出兵相拒，不出旬月，定可退敵，將軍但當閉閣高枕，自可無懮！何用拱手讓人？」馥又不聽，竟遣子齎著印綬，送與袁紹，迎他入城；自挈家眷出廨，徙居前中常侍趙忠舊宅。袁紹引兵直入，自領冀州牧，使韓馥為奮威將軍，但只畀他虛銜，並沒有什麼兵吏。所有馥部下舊屬，一律撤換，另用從事沮授為監軍，田豐為別駕，審配為治中，許攸逄紀荀諶郭圖為謀主，分治州事。好好一位冀州牧韓馥，弄得無權無柄，反致寄人籬下，事事受人監束，始悔為荀諶郭圖所賣，悄悄的逃出州城，往投陳留太守張邈。後有紹使至陳留，與邈屏人私語，馥疑是圖己，竟至惶急自盡，這真叫作自貽伊戚了。人生原如幻夢，一死便休，試看袁紹結果，亦未必勝過韓馥。<br />
　　惟曹操屯兵河內，已有多日，見紹引眾自去，各路人馬，亦皆解散，料知討卓無成，也只得自尋出路。鮑信與操為莫逆交，雖由紹表為濟北相，仍然隨操。至是與操計議道：「袁紹名為盟主，因權專利，將自生亂，恐一卓未除，一卓又起；為將軍計，若急切除紹，恐亦難能，不如進略大河以南，靜待內變，再作計較。」操歎為至言。可巧黑山賊黨十餘萬，即褚燕黨羽事，見六十二回。寇掠東郡，太守王肱，不能抵敵，棄城逃生。操即引兵往擊，至濮陽殺敗賊眾，收復東郡，尚向袁紹處報捷；紹因表操為東郡太守。潁川荀彧，為荀淑孫，少時便有才名，何顒嘗稱辦王佐才；及天下大亂，彧率宗族奔冀州，欲依韓馥，馥已避位，乃進見袁紹，紹卻優禮相待，視若上賓。彧見紹才疏志鄙，料不能成大業，乃轉投曹操，操迎入與語，見彧應答如流，不禁大喜道：「君真可為我子房哩！」居然以高祖自居。遂令彧為奮武司馬，事必與商。操復盡驅黑山賊出境，東郡咸安。右北平屯將公孫瓚，前由袁紹嗾使，出擊冀州牧韓馥；至紹奪馥位，瓚亦退兵。幽州牧劉虞，與瓚宗旨未合，積有宿嫌，見六十四回。但表面上還彼此含容，互相往來。虞子和方為侍中，隨獻帝遷至長安，獻帝仍思東歸，使和潛出武關，繞道詣虞，令虞率兵迎駕。遠道求援，也是妄想。和道出南陽，得見袁術，與語帝意，術竟將和留住，囑令作書與虞，願與虞會師西行。及虞得和書，擬遣數千騎南下，適為公孫瓚所聞，以為術有異志，勸虞留兵不發；虞不肯聽信，竟促騎兵登程，瓚又恐術聞風生怨，亦遣從弟越引兵詣術，陰教術拘和仇虞。太覺取巧。和得知風聲，覷隙北遁，行至冀州，又被袁紹截住，紹因術不肯戴虞，復書無禮，已覺不平；見前回。術又與公孫瓚書，謂紹非袁氏子，於是兄弟相構，仇隙越深。紹使部將周昂為豫州刺史，與孫堅爭領豫州。術令公孫越助堅攻昂，堅將昂擊走；惟越身中流矢，竟至斃命。術乃發回越喪，並慫慂公孫瓚，令就近圖紹。瓚得書憤憤道：「我弟越死，禍由袁紹；且紹賴我得冀州，未聞割地相酬，今反害死我弟，此仇不報，枉為丈夫！」誰叫你聽人唆使？且不怨袁術獨怨袁紹，意亦太偏。當下出屯磐河，為攻紹計。紹未免心虛，尚想與瓚釋怨，特將渤海太守印綬，授瓚從弟公孫范，遣令赴任。范抵郡後，反率渤海兵助瓚，與瓚破滅黃巾餘賊，奪取甲仗資糧，不可勝計；瓚威震河北，遂決計攻紹。且先上表長安，數紹十罪，文云：<br />
　　臣聞皇羲以來，君臣道著，張禮以導民，設刑以禁暴。今行車騎將軍袁紹，托承先軌，爵任崇浮，而性本淫亂，情行浮薄，昔為司隸，值國多難，太后承攝，何氏輔朝，紹不能舉直錯枉，而專為邪媚，招徠不軌，貽誤社稷，至使丁原焚燒孟津，董卓造為亂始，紹罪一也；卓既無禮，帝主見質，紹不能開設權謀，以濟君父，而棄置節傳，迸竄逃亡，忝辱爵命，背違人主，紹罪二也；紹為渤海太守，當攻董卓，而默選戎馬，不告父兄，至使太傅一門，累然同斃，不仁不孝，紹罪三也；紹既興兵，涉歷二載，不恤國難，專自封殖，乃專引資糧，專為不急，刻剝無方，百姓嗟怨，紹罪四也；逼迫韓馥，竊奪其州，矯刻金玉，以為印璽，每有所下，輒皂囊施檢文，稱詔書，昔亡新僭侈，漸以即真，觀紹所擬，將必階亂，紹罪五也；紹令星工伺望妖祥，賂遺財貨，與共飲食，刻期會合，攻鈔郡縣，此豈大臣所當施為？紹罪六也；紹與故虎牙都尉劉勳，首共召兵，勳降服張揚，累有功效，而以小忿，枉加酷害，信用讒慝，濟其無道，紹罪七也；故上谷太守高焉，故甘陵相姚貢，紹以貪婪橫責其錢，錢不備具，二人並命，紹罪八也；春秋之義，子以母貴，紹母親為傳婢，地實微賤，據職高重，享福豐隆，有苟進之志，無虛退之心，紹罪九也；<br />
　　此三條借此補敘。長沙太守孫堅，領豫州刺史，遂能驅走董卓，掃除陵廟，忠勤王室，其功莫大，紹遣小將盜居其位，斷絕堅糧，不得深入，使董卓久不服誅，紹罪十也。昔姬周政弱，王道陵遲，天子遷徙，諸侯背叛，故齊桓立柯會之盟，晉文為踐土之會，伐荊楚以致菁茅，誅曹衛以章無禮；臣雖闒茸，名非先賢，蒙被朝恩，負荷重任，職在鈇鉞，奉辭伐罪，誓與諸將州郡，共討紹等！若大事克捷，罪人斯得，庶續桓文忠誠之效，攻戰形狀，當前後續聞。<br />
　　此表上後，即進攻冀州，各州郡不能御瓚，多半服從；瓚乃令部將嚴綱為冀州刺史，田楷為青州刺史，單經為兗州刺史。還有前安喜尉劉備，奔走有年，當山東討卓時，亦思仗義從軍，嗣聞各軍解散，乃與關羽張飛走依公孫瓚。回應六十二回。瓚與備本係同學，自然歡迎，且使為平原相。備見瓚部下有一少將，身長八尺，相貌堂堂，武力與關、張相類，遂密與結納，引為至交。正是：<br />
　　英雄獨有賞心處，豪傑應當刮目看。<br />
　　欲知少將姓名，待至下回再敘。<br />
<br />
　　討卓一役，惟曹孟德與孫文台，挺身犯難，尚足自豪。曹以孤軍致敗，雖敗猶榮；孫文台返敗為勝，卒能逐走董卓，攻克洛陽，觀其祠宗廟，修陵寢，遣將西進，何其壯也？迨得玉璽於甄官井中，即拔營東歸，而其志乃驟變矣。夫關東各軍，非不欲誅卓徼功，特以卓勢猶盛，憚不敢發；有孫文台之三戰三克，得播先聲，則懦夫亦當知奮，誠使再為號召，聯鑣齊進，誅卓亦易易耳。乃得璽即還，卷甲無言，謂非陰懷異志，誰其信之？惜乎堅之有初鮮終也。彼公孫瓚之與袁紹，忽合忽離，合不為公，離益營私，其性情之反覆，殊不足道。然袁紹身為盟主，不能雪國恥，復家仇，徒為欺人奪地之謀，其罪比瓚為尤甚。瓚雖不足討紹而數紹十罪，並非虛誣，本回備錄全文，所以誅紹之心，而於瓚固不屑播揚也。<br />
<br />
<br />
<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
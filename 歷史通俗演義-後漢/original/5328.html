<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 後漢 - 第四十八回　父死弟孤文姬托命　夫驕妻悍孫壽肆淫</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十八回</br>　　父死弟孤文姬托命　夫驕妻悍孫壽肆淫</font></h4>
			　　卻說李固杜喬，雖相繼免職，尚在都中居住；何不速歸？外戚中宦，統因他平素抗直，引為大患。桓帝即位以後，宦官唐衡左悺等，共入內進讒道：「陛下前當即位，李固杜喬，首先抗議，謂陛下不應奉漢宗祀，真正可恨！」桓帝聽了，也不禁憤怒起來。會值甘陵人劉文，與南郡妖賊劉鮪交通，訛言清河王當統天下，意欲立蒜邀功，當下劫住清河相謝暠，持刀脅迫道：「我等當立王為天子，君當為公，否則與君不便！」暠不肯聽從，怒目相叱，致被劉文等殺死。清河王蒜，素來嚴重，頗有紀律，聞得國相被劫，忙令王宮衛兵，出去救護。衛士等見暠被殺死，當然奮力與鬥，劉文劉鮪，部眾無多，一時抵敵不住，立即遭縛，推至清河王面前，還有何幸，自然奉命伏誅。偏朝廷不諒苦衷，反信奸人蜚語，劾蒜不能無罪，坐貶為尉氏侯。蒜本無反意，遭此冤誣，憤不欲生，竟仰藥自盡。死得冤苦，但亦等諸匹夫匹婦之為諒，不足成名。梁冀趁此機會，誣稱李固杜喬，與劉文劉鮪通謀，請逮捕治罪。梁太后素知喬忠，不許捕喬，冀即收李固下獄，迫令誣供。固怎肯承認？固有門生王調，貫械上書，替固訟冤；還有河內趙承等數十人，亦自伏斧鑕，詣闕通訴。梁太后詔令赦固，固得釋出獄；行至都市，百姓統歡呼萬歲。梁冀聞報大驚，復入白太后，極言固買服人心，必為後患，不如趁早伏法。梁太后尚未允許，冀竟擅傳詔命，復將固捕入獄中。固自知不免，因在獄中繕好手書，托獄吏轉交太尉趙戒，司空胡廣，書中略云：<br />
　　固受國厚恩，是以竭盡股肱，不顧死亡，志欲扶持王室，比隆文宣。何圖一朝梁氏迷謬，公等曲從，以吉為凶，成事為敗乎！漢家衰微，從此始矣。公等受主厚祿，顛而不扶，傾復大事，後之良史，豈有所私？固身已矣，於義得矣，夫復何言！<br />
　　趙戒胡廣得了固書，明知固是當代忠臣，為冀所害，但若出頭救固，也恐觸忤權奸，非惟富貴不保，連身家亦且難存，因此不敢代訟，只是心中悲愧，長歎流涕罷了。千古艱難，惟一死。此外公卿大臣，名位較卑，樂得袖手旁觀，免遭橫禍。可憐一位為國盡忠的李子堅，子堅即李固字。竟就此死於非命，年五十有四。冀既殺李固，復使人脅迫杜喬道：「請早裁決，尚可保全妻子！」喬未受明詔，怎肯為了梁冀私言，便去就死。到了次日，冀遣騎士至喬第探視，並不聞有哭聲，乃入白太后，極言喬怨望不道，也不待太后命令，即捕喬下獄，當夜暴亡。並將固、喬二屍，置諸城北，榜示四衢，說他串通叛逆，故加死刑，並下令有人哭臨，一並同罪。固弟子郭亮，年始成童，遊學洛陽，聞得固遭枉死，即左執章鉞，右執鐵鑕，詣闕上書，乞收固屍。朝廷不許，亮即往哭固喪，守屍不去。夏門亭長呵叱道：「李杜二公，身為大臣，不知安上納忠，乃反構造逆謀，君何為敢犯詔書，輕試刑法呢？」亮慨然道：「皇天畀亮生命，使得載乾履坤；李杜二公，何人不替他稱冤？亮惟義是動，不計生死，何必大言嚇我？」說得亭長亦為歎息，顧亮再說道：「人生既處今世，天雖高，不敢不局，地雖厚，不敢不蹐，耳目甚近，幸毋妄言！」亭長亦有心人。既而南陽人董班，亦至固屍旁慟哭，留連不去。杜喬故掾楊匡，自陳留奔喪，星夜入都，猶著前時赤幘，托為夏門亭吏，守衛屍喪，驅逐蠅蟲。三人守至十有二日，由司隸察狀奏聞，梁太后也為垂憐，盡加赦宥，且聽令收葬二屍。董班送固喪還漢中，楊匡送喬喪還河內，家屬都隨櫬歸里。先是李固策免太尉時，已遣三子基茲燮還鄉，燮年才十三，有姊文姬，嫁與同郡趙伯英為妻，賢慧過人，因見兄弟回里，便即過問情由，且歎且泣道：「李氏恐從此滅亡了！自從祖考以來，積德累仁，奈何至此？」遂密與二兄基茲熟商，豫匿季弟，托言遣往京師，里人都信以為真。未幾難作，郡守接得冀書，收固三子，基茲被捕，並死獄中；獨燮由文姬藏匿，倖免毒手。文姬尚懮難保，因召父門生王成入室，流涕與語道：「君在先公門下，素有義聲，今當以孤子相托；李氏存亡，繫諸君身，願君勿辭！」成即應聲道：「夙受師恩，敢不如命？」好義徒！文姬乃將燮交與王成，成偕燮沿江東下，入徐州境，使變姓名為酒家傭，自己賣卜市中，仍與燮相往來。燮有暇即從成受學，朝夕不懈。酒家知非常人，意欲以女妻燮；女年已及笄，也料燮不居人下，情願委身相事，於是擇吉成禮，伉儷甚諧。卻是一齣奇緣記。燮勤學如故，遂得淹通經籍。後來梁冀伏辜，赦書屢下，並求李固後嗣，燮始將本末詳告酒家，酒家具禮遣歸，方得為父追服，重會姊弟，復入朝拜為議郎，事且慢表。且說建和二、三年間，國政雖出權門，內外尚幸無事，惟災異常有所聞；二年五月，北宮掖廷中德陽殿，及左掖門被火，車駕倉猝奔徙，避居南宮；三年六月，洛陽地震，憲陵寢屋，俱被震坍；七月間廉縣雨肉，形似羊肺，或如手掌，遠近稱奇；八月中有孛星出天市垣，京都大水；九月地震二次，山崩五處。太尉趙戒，因災免官，遷司徒袁湯為太尉，大司農張歆為司徒。梁太后下詔自責，令有司賑恤流民，掩埋餓莩，務崇恩施，禁止苛刻。越年正月，太后不豫，乃歸政桓帝，大赦天下，改元和平。小子因將歸政詔書，錄述如下：<br />
　　曩者遭家不造，先帝早世。永維太宗之重，深思嗣續之福，詢謀台輔，稽之兆占；既建明哲，克定統業，天人恊和，萬國咸寧。元服已加，桓帝於建和二年行冠禮。將即委付，而四方盜竊，頗有未靖，故假延臨政，以須安謐。幸賴股肱禦侮之助，殘醜消蕩，民和年稔，普天率土，遐邇洽同；遠覽復子明辟之義，近慕先姑歸授之法，閻皇后被遷離宮，本非自願，詔文中曲為轉圜。及今令晨，皇帝稱制，群公卿士，虔供爾位，戮力一意，勉同斷金，展也大成，則所望矣！<br />
　　梁太后既經歸政，即在長樂宮養痾，迭召侍醫診治，多日無效，反致增劇，勉強起牀，出幸宣德殿，召見宮省官屬，及諸梁兄弟，本擬面加囑咐，因痰喘未平，只得令左右草詔，用紙代言道：<br />
　　朕素有心下結氣，近且加以浮腫，逆害飲食，寢至沈困。比讀若毗。使內外勞心請禱，私自忖度，日夜虛劣，不能復與群公卿士，共相終竟，援立聖嗣，恨不久育養，見其終始。今以皇帝及將軍兄弟，委付股肱，其各自勉焉！<br />
　　頒詔後還宮，越二日即致逝世，享年四十有五，尊諡順烈皇后，合葬憲陵。桓帝生母匽貴人尚存，當由桓帝仰報慈恩，遣司徒張歆持節奉策，往詣博園，尊匽貴人為孝崇皇后，號住室為永樂宮，得置太僕少府等官，如長樂宮故事。所有朝廷政治，名為桓帝親政，實仍在梁冀掌握中。當時潁川郡有兩大耆儒，一個就是荀淑，表字伯和，出為當塗長；一個乃是陳寔，表字仲弓，出為太丘長。兩人並有令名，又相友善。淑有八子，儉緄靖燾汪爽肅旉，並承家學，克肖乃父，時人號為八龍。潁陰令苑康，比諸古時高陽氏才子八人，因名荀氏居里曰高陽里。寔亦有六子，長次最賢，長名紀，字元方，次名諶，字季方，齊德同行，與父寔並稱三君；郡人謂元方難為兄，季方難為弟。元方子群，幼亦穎慧，寔嘗過訪荀淑，使長子御車，次子執杖，嫡孫年小，並載車中。淑聞寔至，令三子靖應門，五子爽行酒，儉緄等相繼進食，孫彧亦在稚年，引坐膝前。兩家合宴，當然盡歡。不意上感天文，德星並集，朝中太史，即奏稱五百里內，有賢人相聚。大將軍梁冀，但知作威作福，管甚麼賢人不賢人？嗣由光祿勳少府等，舉淑為賢良方正，入朝對策，淑策文中多譏刺貴幸，為冀所忌，徙補朗陵侯相，蒞事明理，世號神君。既而棄官歸隱，家居數年，至六十七歲病終，時為桓帝建和三年。從前李固杜喬，嘗師事荀淑，還有同郡人李贗，亦奉淑為師，淑歿時，膺已為牧守，自表師喪，郡縣均為立祠。寔尚生存無恙，惟因權幸擅權，志不苟合，所以一官小試，終就沈淪，後文再當表見，姑從緩敘。類敘荀淑陳寔，不沒名士。<br />
　　梁冀嫉忠害良，終不少改，和平元年，且得增封食邑萬戶，連前封合三萬戶。弘農人宰宣，巧為迎合，上言大將軍功比周公，應加封妻孥，今既封諸子，妻亦宜加號邑君。有詔依議，遂封冀妻孫壽為襄城君，兼食陽翟租，歲入五千萬，加賜赤紱，儀比長公主。這位襄城君孫壽，卻是一個非常淫悍的婦人，面貌卻很是豔冶，善為妖態。眉本細長，卻故意蹙損，作曲折形，叫做愁眉；目本瑩徹，卻輕拭眼眶，作淚眥狀，叫做啼妝；不似愁而似愁，不必啼而似啼，也是不祥之兆。發本黑軟，卻半脫不梳，成一懶髻，使它斜欹半偏，叫做墮馬髻；腰本輕柔，行動時卻擺動蓮鉤，好似瘦弱不禁，叫做折腰步；齒本整齊，巧笑時卻微渦梨頰，好似牙牀作痛，叫做齲齒笑。齲音矩，齒痛貌。引得梁冀格外憐愛，格外寵憚，稍一忤意，便裝嬌撒癡，吵得全家不安。冀本好色，為妻所制，未能自由縱欲，也不免心存芥蒂。可巧父死丁懮，托言城西守制，與妻異居，其實同一美人友通期，日夕肆淫，借居喪廬，為藏嬌屋，任情取樂。看官欲問友通期的來歷，乃是一個歌妓，由冀父商購獻順帝，事君當進賢士，奈何購獻美人？商之行為可見一斑。順帝留住後宮，時因通期有過，仍然發還梁家，梁商遣令出嫁，偏冀心愛通期，待至商歿，便囑門下食客，暗將通期誘來，借償夙願。怎奈豔妻獨處，已有所聞，俟冀他出，竟率健奴，突入喪廬，搜索通期；通期未曾預防，竟被壽揪住雲髻，先賞她幾個耳光，然後交與家奴，把她牽歸。通期本生得一頭美髮，由壽用剪截去，再將她花容玉面，用刀彝開，更迫令脫去外衣，笞掠至數百下，打得通期無從申訴，痛苦不堪。冀歸廬聞報，吃一大驚，慌忙趨至岳家，向妻母叩頭似蒜，請她至妻前說情，饒放通期。壽母乃往與緩頰，壽始將通期放歸，冀急去探視，見她創痕累累，鬢影星星，禁不住肉痛起來。當即替她撫摩，婉言謝過，並延名醫調治，外敷內補，好幾日才得告痊。通期感冀厚意，仍然與冀續歡，親昵如故；未幾私生一男，取名伯玉，匿不敢出。偏又為孫壽所探悉，竟令子胤帶著家奴，各持刀械，闖入友氏家內，不論男女老幼，一概殺死；只有冀私生子伯玉，平時常藏匿復壁中，幸得漏網，不致污刃。梁胤已滅盡友氏，揚長歸報。獨冀親往勘視，慘不忍睹，忙著人買棺收殮，一一埋葬；心中雖銜恨妻孥，但畏妻如虎，未敢返家詰責，只把那私生子格外珍惜，重價僱一乳媼，育養民間，時令藏匿。自己也不願回家，另在外舍居住。孫壽見冀挾嫌不歸，也去另尋主顧，為娛樂計。可巧有個太倉令秦宮，曾在冀家充過奴僕，面目俊俏，口齒伶俐，因為冀所憐愛，薦為縣令。他卻並未赴任，仍在冀家出入往來，甚至深房密室，也得進出無阻。孫壽竟垂青眼，有所役使，往往令宮充當。宮小心伺候，曲盡慇懃，壽見他體心貼意，越加喜歡，有時輒屏去左右，與宮私談，耳環廝磨，情緒密切。看官試想！這秦宮是個有名的狡徒，豈有不瞧透芳衷，歡顏相接？又況壽華色未衰，閫威又盛，這種主顧，真是畢世難逢，樂得放大了膽，趁這四目相窺的時候，將孫壽輕輕摟住。壽故作嬌嗔，叱他無禮，那嬌軀卻全不動彈，一任秦宮擁入羅緯，解帶寬衣，成就好事。好一場桃花運。嗣是宮內作情郎，外為寵豎，幾乎大將軍門下，要算他一人最出風頭；且刺史二千石入都，求見大將軍，必先謁賂秦宮，然後得通姓氏。宮又為冀夫婦互相調停，仍歸和好，且勸他夫婦對街築宅，窮極精工，左為大將軍府，右為襄城君第，堂寢皆有陰陽奧室，連房洞戶，曲折通幽，四圍窗壁，統是雕金為鏤，繪彩成圖，此外尚有崇台高閣，上觸雲霄，飛梁石磴，下跨水道，差不多與秦朝阿房宮相似。又復廣開園囿，彩土築山，十里九坂，取象崤函，山上羅列草木，馴放鳥獸，蔥籠在望，飛舞自如。冀與壽共乘輦車，游觀第內，前歌僮，後樂妓，鳴鐘吹管，鏗鏘盈路，或且連日繼夜，恣為歡娛。既而府第冶游，尚嫌不足，再至近畿一帶，廣拓林囿，周遍近畿；又在河南城西，增設兔苑，綿亙數千里，移檄各處，調發生兔，刻毛為志，人或誤犯，罪至死刑。冀二弟嘗私遣門役，出獵上黨，冀偵得消息，恐他殺傷生兔，立派家卒往捕，殺死至三十餘人。另在城西構造別墅，收納奸亡，或取良家子女，悉為奴婢，名曰自賣人。壽又向冀譖毀諸梁，黜免外官數人，陰令孫氏宗族補缺。孫氏宗親，都是貪婪不法，各遣私人調查富戶，誣以他罪，捕入拷掠，令出金錢自贖，稍不滿意，輒予死徙。扶風富豪孫奮，性最慳吝，冀遺以乘馬，向他貸錢五千萬，奮只出三千萬緡借冀，冀竟大怒，移檄太守，冒認奮母為府中守藏婢，說他盜去白金十斛，紫金千斤，應該追繳。太守奉命維謹，即拘孫奮兄弟，逼令繳出原贓，奮等並無此事，怎肯承認，活活地被他敲死，資產悉被籍沒，數至一億七千餘萬緡，亂世時代，原不應擁資自豪。一大半獻與梁冀，冀方才泄恨。嗣復派使四出，遠至塞外，廣求異物。去使多恃勢作威，劫奪婦女，毆擊吏卒，累得吏民痛心疾首，飲恨吞聲。侍御史朱穆，本係梁氏故吏，因貽書諫冀道：<br />
　　古之明君，必有輔德之臣，規諫之官，下至器物，各銘書成敗，以防遺失。故君有正道，臣有正路，從之如升堂，違之如赴壑。今明將軍地有申伯之尊，位為群公之首，一日行善，天下歸仁，終朝為惡，四海傾覆。頃者官民俱匱，加以水蟲為害，京師諸官，費用增多，詔書發調，或至十倍，各言官無現財，皆出諸於民，搒掠敲剝，強令充足。公賦既重，私斂尤深，牧守長吏，多非德選，貪聚無厭，遇民如虜，或絕命於棰楚之下，或自賊於迫切之求。又掠奪百姓，皆托之尊府，遂令將軍結怨天下，吏民酸毒，道路歎嗟。昔秦政煩苛，百姓土崩，陳勝奮臂一呼，天下鼎沸；而面諛之臣，猶言安寧，諱惡不悛，卒之滅亡。又永和之末，綱紀少弛，頗失民望，裁四五歲耳，而財空戶散，下有離心，馬勉之徒，乘敝而起，荊、揚之間，幾成大患；見前回。幸賴順烈皇后，初政清靜，內外向心，僅乃討定。今百姓戚戚，困於永和，內非仁愛之心，所得容忍，外非守國之計，所宜久安也。夫將相大臣，均體元首，共輿而馳，同舟而濟，輿傾舟覆，患實共之。豈可去明即昧，履危自安，主孤時困而莫之恤乎？宜時易宰守之非其人者，減省第宅園池之費，拒絕郡國饋遺，內以自明，外解人惑；使挾奸之吏，無所依托，司察之臣，得盡耳目。憲度既張，遠邇清壹，則將軍身尊事顯，德耀無窮。天道明察，無言不信，惟冀省覽！<br />
　　冀得書不省，但援筆批答道：「如君所言，難道僕果無一可麼？」何事為可，請汝說來。穆知冀怗過，不便再諫，只好付諸一歎。越年元旦，桓帝御殿，受文武百官朝賀，冀竟帶劍入朝，忽左班閃出一人，大聲叱冀，不令趨入，且使羽林虎賁諸將，把冀佩劍奪下，冀倒也心驚，跪伏階前，叩頭謝罪。正是：<br />
　　殿上直聲應破膽，階前權威也低頭。<br />
　　欲知冀曾否受譴，待至下回說明。<br />
<br />
　　李固杜喬，號稱忠直，而於質帝遇毒之時，既不能拚生討賊，復不能避禍歸田，得毋忠有餘而智不足者耶？然無辜被害，遠近呼冤，彼蒼亦隱為垂憐。特生郭亮董班楊匡諸義士，拚死收骸，復有李女文姬，智能料事，明足知人，托孤弟於王成之手，而遺嗣得全。待至梁氏族滅，而李杜之後裔猶存，為善者其亦可無懼歟？梁冀兇悍無比，而獨受制於豔妻，先賢所謂身不行道，不行於妻子，有明徵焉。且冀私誘友通期，而冀妻即私通秦宮，我淫人妻，人亦淫我妻，報應之速，如影隨形。冀至此猶不知悟，反窮極奢侈，愈逞凶威，是殆所謂天奪之魄，而益其疾者，朱穆一諫，亦寧能挽回乎？<br />
<br />
<br />
<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
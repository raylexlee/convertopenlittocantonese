<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 後漢 - 第十六回　詣東都馬援識主　圖西蜀馮異定謀</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十六回</br>　　詣東都馬援識主　圖西蜀馮異定謀</font></h4>
			　　卻說建武六年復月，光武帝因關東平定，乃擬西略隴蜀，先撫後攻。蜀地為公孫述所據，稱王稱帝，自霸一方。惟隴西一帶，要算隗囂為西州領袖，名盛一時。公孫述兩見前文，隗囂為西州大將軍，見十一回。囂前曾附漢，助擊赤眉，嘗受漢大司徒鄧禹署爵，號為西州大將軍，專制涼州朔方事宜。及赤眉平定，囂特遣使上書，稱頌功德。光武帝答書示謙，用敵國禮。會陳倉人呂鮪擁眾數萬，與公孫述聯合，入寇三輔。漢征西大將軍馮異，且戰且守；囂復遣兵助異，擊走呂鮪。異與囂俱上書言狀，光武帝手書報囂，格外嘉獎。書中有云：<br />
　　慕樂德義，思相結納。昔文王三分，猶服事殷，但駑<br />
　　馬鉛刀，不可強扶。數蒙伯樂一顧之價，伯樂為古時之善相馬者。而蒼蠅之飛，不過數步，即托驥尾，得以絕群。將軍南距公孫之兵，北御羌胡之亂。指盧芳。是以馮異西征，得以數千百人，躑躅三輔。微將軍之助，則咸陽已為他人禽矣。今關東寇賊，往往屯聚，志務廣遠，多所不暇，未能觀兵成都，與子陽角力。子陽係公孫述表字。如令子陽到漢中三輔，願因將軍兵馬，旗鼓相當。倘肯如言，蒙天之福；即智士計功割地之秋也。管仲曰：「生我者父母，成我者鮑子。」自今以後，手書相聞，勿用旁人解構之言。<br />
　　看官閱到此書，應知光武帝待遇隗囂，也好算是推誠相與了。時公孫述已經稱帝，特用大司空扶安王印綬，遣使授囂。囂因光武帝相待不薄，未便背漢，特將來使斬首，出兵防邊。述聞報大怒，即日發兵擊囂。囂連破述軍，述亦無可如何，置作緩圖。適關中漢將，屢上書請攻西蜀，光武帝將原書寄囂，意欲使囂會師同討。囂以為時機未至，因遣長史上書，極言三輔單弱，劉文伯在邊，（盧芳詐稱劉文伯，見第十一回。）未宜謀蜀。光武帝始疑囂陰持兩端，音問漸疏，就使略通信使，也與對待群臣一般，不少假借。因此囂亦改易初衷，漸有異圖。囂有部將馬援，表字文淵，係扶風郡茂陵縣人，曾祖父馬通，嘗仕漢為重合侯，因坐兄馬何羅叛案，伏法受誅。（見《前漢演義》。）援再世不顯，少年又復喪父，依兄為生，具有大志。長兄況另眼相看，嘗謂援當大器晚成。未幾況竟病歿，援守制期年，不離墓側。又敬事寡嫂，不正衣冠，未敢相見。敘此以告人弟。嗣為扶風郡督郵，押送罪犯至司命府，王莽嘗置司命官，糾察吏民。罪犯輾轉哀號，援不覺動憐，縱使他去，自己亦亡命北地。會遇王莽行赦，乃寓居牧畜。過了幾年，得有牛馬羊數千頭，穀數萬斛，附近人士，多往歸附。援嘗語賓客道：「大丈夫窮當益堅，老當益壯！」賓客亦歎為至言。及王莽末年，四方兵起，援復歎息道：「人生積蓄財產，須要賙濟親朋；否則徒為守錢奴，有何益處？」鄙吝者其聽之！乃將家產分給兄弟故舊，自著羊裘皮褲，轉游隴漢間，後來寄寓西州。適值隗囂奔還天水，收攬人才，因即招援入幕，使為綏德將軍，與參謀議。援與公孫述少同里閭，素相認識，至是囂滿懷猶豫，聯漢聯蜀未能決定，特使援先往蜀中，覘察虛實。援既到成都，總道述相見如舊，歡語平生。誰知述盛設儀仗，方延援入，彼此一揖，略談數語，便令援出居客館。一面替援制就衣冠，向宗廟中大會百官，特設賓座，邀援入宴。述坐著鑾駕，旗旄警蹕，呵道前來，既入廟門，才下輿見援，屈躬示敬。當下開筵相待，備極豐腆。酒至半酣，便令左右取入衣冠，送至援前，願授援侯封官大將軍。援起座語述道：「天下久亂，雌雄未定，公孫不吐哺走迎國士，與圖成敗，乃徒知修飾邊幅，如木偶相似，這般情形，怎能久留天下士呢？」說罷，就拱手告辭，掉頭逕去。匆匆返至西州，入語隗囂道：「子陽乃井底蛙，未知遠謀，妄自尊大，不如專意東方為是！」獨具隻眼。囂乃使援再奉書洛陽。援行抵闕下，報過了名，即由中黃門引見光武帝。光武帝在宣德殿下，袒幘坐迎，笑顏與語道：「卿遨遊二帝間，今來相見，令人生慚！」援頓首稱謝道：「當今時代，不但君擇臣，臣亦擇君；臣本與公孫述同縣，少相友善，前次臣往蜀中，述乃盛衛相見，今臣遠來詣闕，陛下安知非刺客奸人，為何簡易若此？」光武帝復笑說道：「卿非刺客，乃是一個說客呢。」援答說道：「天下反覆，盜名竊字的，不可勝數，今見陛下恢廓大度，同符高祖，才知帝王自有真哩。」光武帝因留援在都，常使從游。過了數月，方使大中大夫來歙，持節送援，西歸隴右。隗囂見援回來，很是歡昵，與同臥起，詳問東方流言，與京師得失。援因進說道：「前到洛都，引見十餘次，每與漢帝接談，自朝至暮，確是一位英明主子，比眾不同。且開心見誠，毫無隱蔽，闊達多大略，與高帝智識相同。又博覽政事，文辯無比，真是古今罕見哩！」囂復問道：「究竟比高帝何如？」援答說道：「略覺不如，高帝無可無不可，今上頗好吏士，動必如法，又不喜飲酒。」說到此句，囂不禁作色道：「如卿所言，比高帝還勝一籌！怎得說是不如呢？」既而大中大夫來歙，去後復來，傳旨諭囂，並勸囂遣子入侍。囂聞劉永彭寵，均已破滅，乃遣長子恂隨歙詣闕。馬援亦挈家偕往，同至洛陽。光武帝使恂為胡騎校尉，封鎸恙侯。惟馬援居洛數月，未得要職，自思三輔地曠，最宜屯墾，因上書求至上林苑中，自去屯田。光武帝准如所請，援乃辭去。光武帝不遽用援，未知何意？獨隗囂雖遣子入侍，終不免心懷疑貳，嘗與部吏班彪，談及秦漢興亡沿革，且謂應運迭興，不當再屬漢家。彪卻謂漢德未衰，必當復興。<br />
　　囂尚不以為然，彪退作王命論，反覆諷示。論文有云：<br />
　　昔堯之禪舜曰：「天之曆數在爾躬。」舜亦以命禹。洎於稷契，咸佐唐虞，至湯武而有天下。劉氏承堯之祚，堯據火德而漢紹之，有赤帝子之符，故為鬼神所福饗，天下所歸往。由是言之，未見運世無本，功德不紀，而可崛起在此位者也。俗見高祖興於布衣，不達其故，至比天下於逐鹿，幸捷而得之，不知神器有命，不可以智力求也。悲夫！此世之所以多亂臣賊子者也。夫餓莩流隸，饑寒道路，所願不過一金；然終轉死溝壑，何則？貧窮亦有命也！況乎天子之貴，四海之富，神明之祚，可得而妄處哉？故雖遭罹厄會，竊其權柄，勇如信布，強如梁籍，成如王莽，然卒潤鑊伏鑕，交醢分裂。又況么麼，遠不及數子，而欲暗干天位者乎？昔陳嬰之母，以嬰家世貧賤，猝富貴不詳，止嬰勿王。王陵之母，知漢王必得天下，伏劍而死，以固勉陵。夫以匹婦之明，猶能推事理之致，探禍福之機，而全宗祀於無窮，垂策書於春秋，而況大丈夫之事乎？是故窮達有命，吉凶由人，嬰母知廢，陵母知興，審此二者，帝王之分決矣。英雄陳力，群策畢舉，此高祖之大略，所以成帝業也。若乃靈瑞符應，其事甚眾，故淮陰留侯，謂之天授，非人力也。英雄誠知覺寤，超然遠覽，淵然深識，收陵嬰之明分，絕信布之覬覦，拒逐鹿之瞽說，審神器之有授，毋貪不可冀，為二母之所笑，則福祚留於子孫，天祿其永終矣！<br />
　　囂見了此文，仍然未悟。彪見他執迷不返，遂托故辭去，避跡河西。河西五郡大將軍竇融，與彪同籍扶風郡，竇融見第十一回。聞彪去囂來游，即遣使延入，辟為從事，待若上賓。彪乃替融畫策，知無不言。先是融僻居河西，與洛陽隔絕音問，惟隨著隗囂，遵受建武正朔，囂嘗發給將軍印綬，與通往來。及囂有異志，特遣辯士張玄，游說河西，勸融聯絡隴蜀，為合縱計。融曾召部屬計議，部吏多謂漢承堯運，曆數延長，今皇帝姓名，實應圖讖，且宅中主治，兵甲最強，將來必當統一天下，務請傾心結納，毋惑異言云云。融乃婉謝張玄，遣令回去。及得見班彪，聽他計議，更決意事漢，使他撰成表文，交與長史劉鈞，馳詣洛陽。光武帝將有事隴蜀，亦發使招諭河西，途次與鈞相遇，乃即偕鈞同還。鈞入闕上書，由光武帝好言慰勞，特賜盛宴，並令折回覆諭，授融為涼州牧，賜金二百斤。融自是有絕囂意，雖尚通使節，不過虛與應酬。囂矜己飾智，自比周父，每欲僭稱王號。河南開封人鄭興，曾為涼州刺史，免官寓居，得囂敬禮，引為祭酒，興因一再諫囂，毋徒自尊。囂意雖不懌，倒也未敢遽違正議，毅然稱王。興已窺悉囂意，特借歸葬父母為名，辭囂東歸。見機而作。還有茂林人杜林，素有志節，由囂破格優待，引為治書。林見囂反覆無常，不願屈事，屢次托疾告辭。囂不肯令歸，且出令道：「杜伯山，林字伯山。天子不能臣，諸侯不能友，譬如伯夷叔齊，恥食周粟，今且暫為師友，待至道路清平，必使遂志！」到了建武六年，三輔早平，林弟成正當病逝，乃許送喪回籍。林已東去，囂復生悔，密遣刺客楊賢，追殺杜林。即此可見囂之必敗。賢追至隴坻，見林親推鹿車，護送弟喪，不由的感歎道：「現當亂世，誰知行義，我雖小人，何忍殺義士？」乃隨林出隴，掉頭亡去，林始得安抵扶風。<br />
　　看官聽說：隗囂部下的豪傑，第一個要推馬援，馬援以外，如班彪鄭興杜林，統是博學多聞，饒有見識。囂不能慰留，自失羽翼，遂至黃鍾毀棄，瓦釜雷鳴。一班貪功徼利的鄙夫，慫慂囂前，要想他為皇為帝，迫入阱中。當時有一個部將王元，靠著三分膂力，藐視中原人物，便乘機語囂道：「從前更始入關，四方響應，天下喁喁，相望太平，一旦敗壞，大王幾無處安身。竟稱囂為大王。今南有子陽，北有文伯，江湖海岱，王公十數，尚欲信儒生迂談，棄千乘宏基，羈旅危國，希圖萬全。這真是覆轍相循，求得反失。現在天水完富，士馬精強，元請以一丸泥，為大王東封函谷關，乃是萬世一時的機會。否則蓄養士馬，據險自守，曠日持久，靜待世變，就使圖王不成，也足稱霸。總之大魚不可離淵，神龍失勢，窮等蚯蚓，願大王三思為是。」囂未曾聽罷，已經頷首，及聽畢以後，不由的眉飛色舞，意氣洋洋。獨治書申屠剛進諫道：「愚聞人與必天歸，漢帝乃是天授，非全是人力所能為。今璽書屢至，委國全信，欲與將軍共同吉凶，試想一介布衣，尚且不負然諾，況萬乘至尊，何致背約？將軍若疑慮卻顧，自招禍變，恐不免上負忠孝，下愧當世呢！」囂聽了剛言，又覺得愀然不樂，俯首沈吟。實是一個多疑少斷的人物。剛乃趨出，元亦引退。囂總不欲終事漢室，且依了王元的後策，徐起圖功。<br />
　　乃再遣部吏周遊詣闕，佯表慇懃。<br />
　　游道出關中，過征西大將軍馮異營前，竟為仇家所殺。於是謠言紛起，謂異將自為咸陽王，不服漢命，故殺囂使。甚至有人上書劾異，居然以假當真。異入關已三年有餘，除暴安良，人民悅服，聞得流言搖惑，心不自安，因上書乞請還都，親侍帷幄。光武帝優詔不許，但使宋嵩西往，齎示彈章。異惶恐陳謝，申請入朝。光武帝方圖隴蜀，欲與異面商，乃准令入謁。異既至闕下，叩首行禮，光武帝顧語群臣道：「這是我起兵時主簿，為我披荊棘，定關中，功勞很大呢！」說著，又旁令中黃門，取出珍寶衣服錢帛，當面賜異。異受賜再拜，光武帝諭令起坐，溫言與語道：「蕪蔞亭豆粥，滹沱河麥飯，至今不忘，恨尚無以報卿。」事見前文。異復起身拜謝道：「臣聞管仲對齊桓公，願君毋忘射鉤，臣無忘檻車，君臣相勉，終霸齊國！臣今願陛下毋忘河北時，臣亦不敢忘陛下隆恩！」異被獲邀赦，亦見前文。光武帝大喜，召異同入內庭，與商隴蜀事宜。光武帝說道：「朕因將士久勞，本欲將二子置諸度外，怎奈公孫述未肯斂跡，隗囂又陰持兩端，將來必為朕患，卿意究應如何處置？」異答說道：「臣看兩人分據西南，非大加懲創，終難降服，臣雖不才，願為國家效力！」光武帝又說道：「關中為隴蜀要衝，最關緊要，卿亦未便遽離，必不得已，朕當親至長安，調度兵馬，先行討蜀。」異乃申陳隴蜀地勢，及行軍紀略，差不多有數千言，至日昃方才退出。嗣復引見數次，定議討蜀，始辭回關中。前時異受命西征，未挈家眷，至此接奉特旨，令帶妻子同行，無非是坦懷相待的意思。<br />
　　是時公孫述方收集延岑田戎兩軍，令岑為大司馬，封汝寧王；戎亦邀封翼江王。延岑奔蜀，見十三回。田戎奔蜀，見十四回。特使部將任滿，與戎同出江關，沿途收戎舊部，窺取荊州諸郡。一面妄引讖紀，說是孔子作《春秋》，尊周尚赤，周尚赤。共得十二公；漢亦用赤幟，自漢高至平帝，中加呂後稱制，也是十二代，曆數已盡，一姓不能再興。又引《錄運法》中遺語，謂「廢昌帝，立公孫」，尚有「括地象」云：「帝軒轅受命公孫氏握」，「援神契」云：「西太守，乙卯金」。述曾任蜀郡太守，故把西太守三字，作為己證，且將乙字作軋字講解，謂將軋絕卯金。種種附會，誘惑人心。再因《掌文》中常刻公孫帝三字，詡作奇瑞，移書遠近。光武帝尚不欲遽討，作書貽述，內云：<br />
　　圖讖言公孫即宣帝也，代漢者當塗高，君豈高之身耶？乃復以《掌文》為瑞，王莽何足效乎？君非吾亂臣賊子，倉猝中人皆欲為君事耳，何足數也！君日月已逝，妻子弱小，當早為定計，可以無懮。天下神器，不可力爭，宜留三思！<br />
　　是書原不能折服公孫述。<br />
　　書後署名，稱述為公孫皇帝，稱呼亦誤。述置諸不答。部下有騎都尉荊邯，向述獻議，請急速發兵東向，令田戎出據江陵，延岑出漢中，定三輔，又收降天水隴西，與漢爭衡。述召問群臣，博士吳柱等，多言不宜遠出；有弟名光，亦勸述依險自固。累得述欲前又卻，瞻顧徬徨。也是隗囂一流人。延岑田戎，屢請發兵，述又以為降將難恃，未足深信。惟出入警蹕，添置儀衛，誇示表面上的威風。且立兩幼子為王，使食犍為廣漢各數縣。左右謂成敗難定，將士暴露，不應遽封皇子，專顧私恩，述亦不從。於是人心懈體，陰兆土崩。光武帝恨述倔強，勢難罷手，當即親幸長安，謁祠園陵。各陵前被赤眉毀掘，已由馮異入關，修葺告成。回應十二回，亦不可少。及光武帝謁祠已畢，遂命建威大將軍耿弇，虎牙大將軍蓋延等七軍，從隴道伐蜀。兵將啟行，先遣來歙齎奉璽書，往諭隗囂，令他即日發兵，夾擊公孫述。歙已遷官中郎將，一到天水，即將璽書交付與囂，囂閱書後，好多時不發一言。歙問他願否出兵，囂仍不應。歙不禁憤起，奮然責囂道：「朝廷以君知臧否，識廢興，並將手書賜示足下，足下曾效忠國家，遣子入侍，今乃接書不決，忽思背約，上叛君，下負子，忠信何在？恐不久便要族滅哩！」說得隗囂作色起座，投袂欲入。歙欲拔劍刺囂，究竟囂多衛士，無從下手，乃杖節出廳，登車欲行。偏由囂將王元，目顧兵士，意圖害歙；囂亦怒不可遏，竟使牛邯追歙，用兵圍住。還是他將王遵諫阻，謂兩國相爭，不斬來使，況歙為漢帝外兄，鄭重將命，歙為光武姑子，見前。加刃無益，徒激彼怒！伯春囂子恂字。留質洛陽，何苦以一子易一使，不如遣歸為是！囂尚以愛子為念，乃縱歙使歸，惟使王元領兵萬騎，出據隴坻，伐木塞道，阻住漢軍前行。這一番有分教：<br />
　　一著誤施全局去，三軍盡覆滿城哀。<br />
　　隗囂既抗阻漢軍，免不得有一場戰事。欲知勝負如何，待至下回再詳。<br />
<br />
　　公孫述據蜀自雄，隗囂負隴自固，當其號令一隅，延攬物望，亦若庸中佼佼者流，以視赤眉銅馬，固相去有間矣。然述多誇而囂多疑，疑與誇，皆非霸王器也。馬援笑述為井底蛙，而勸囂事漢，已料二子之不足有為。及東至洛陽，見光武帝之脫幘相迎，即有君擇臣臣擇君之語，一見傾心，願效奔走，援誠不愧智士，抑光武帝之駕馭英雄，令人心服故也？至若馮異之遭人讒構，而光武不以為疑，且以河北故事相勸勉，然後進圖討蜀，與定密謀。大樹將軍，原非彭寵龐萌可比。然非光武之推誠相與，亦安能感人肺腑乎？且光武不忘河北之難，異不忘巾車之恩，君臣一德，安不忘危，以此定國，有餘裕矣。彼隗囂公孫述輩，曷足以知之？<br />
<br />
<br />
<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 後漢 - 第五十九回　誅大憝酷吏除奸　受重賂婦翁嫁禍</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十九回</br>　　誅大憝酷吏除奸　受重賂婦翁嫁禍</font></h4>
			　　卻說涿人盧植，前曾獻書竇武，勸令辭封讓賢，武不能用，遂致枉死，見五十四回。嗣由朝廷徵為博士，出拜九江盧江各郡太守，並有政績，入補議郎，轉為侍中，進授尚書。植身長八尺二寸，聲如宏鐘，少時與北海人鄭玄，並師事馬融，博古通今，能識大義。融為明德皇后從姪，明德皇后，即明帝后馬氏。家富才豪，不拘小節，居處服飾，好尚奢華，常在高堂中懸絳紗帳，前授生徒，後列女樂，弟子依次講授，免不得紛心靡麗，窺及聲色。獨植受學數年，未嘗轉眄，卻是難能。融以是另眼相看。及學成辭歸，亦闔門教授生徒，秉性剛毅，有志濟時，光和元年，已遷擢為尚書，見宋氏無辜遭禍，與各種秕政相尋，不由的觸動熱誠，因上陣八事，請即施行。語繁不及備錄，由小子撮要如下：<br />
　　一、用良，謂宜使州郡核舉賢良，隨方委用。二、原禁，謂歷屆黨錮，多非其罪，應悉加赦宥。三、御癘，謂宋后家屬，無罪橫屍，致成疫癘，當一律妥埋，以安遊魂。四、備寇，謂侯王之家，賦稅減削，愁窮思亂，必致非常，宜使給足，以防未然。五、修體，應徵有道之人，若鄭玄諸徒，陳明洪範，禳解災咎。六、尊堯，謂郡守刺史，一月數遷，宜依黜陟，以彰能否，縱不九載，可滿三歲。堯帝時，九載考績，故植以尊堯為條目，但當時三公屢易，不止郡守刺史，植言尚失之偏見。七、御下，謂請謁希榮諸敝習，概宜禁塞，遷舉之事，責成主者。八、散利，謂天子之體，理無私積，宜弘大務，蠲略細微。<br />
　　這八事陳將進去，靈帝竟無一彩行；惟宋后家屬，聽令內侍收葬，不再過問。太尉張顥，任職半年，無甚建樹，且因天災迭見，把他免官，用太常陳球為太尉；又司空來豔病歿，進屯騎校尉袁逢為司空。逢即前司徒袁隗胞兄，承父袁湯遺蔭，襲爵安國亭侯，靈帝入嗣，逢曾居官太僕，預議迎立，故嘗增封三百戶。隗先為司徒，逢繼為司空，雖是世家顯宦，實由中常侍袁赦推薦，故先後超遷。附閹宦以增榮，行誼可知。隱士袁閎，就是逢隗從子，常私語家人道：「我先公福祚留貽，後世不能修德承家，乃好慕榮利，與亂世爭權，恐不免為晉三卻了！」三卻，並為晉厲公所殺，事見《春秋左傳》。為此居安思危，所以蟄居土室，久伏不出；遇有從父饋遺，一介不受，甚至母歿丁懮，亦未聞出室送葬；鄉人目為狂生。哪知他無窮感慨，激成畸行，從前箕子佯狂，接輿避世，都操這種主意，看官幸勿視同怪物呢！回應五十六回。陳球夙懷忠直，做了兩個月太尉，便被閹黨排擠，借著日食為名，坐致策免，更任光祿大夫橋玄為太尉。玄亦有重名，歷任司徒司空，均因朝廷昏亂，無力挽回，自劾求去。靈帝因他素孚物望，屢罷屢召，及升任太尉，就職月餘，又復托病乞休，有詔賜假養痾；又逾兩月，仍以衰病告辭，乃再起段熲為太尉，使玄食大中大夫祿俸，就醫里舍。玄有十齡幼子，獨游門外，猝有三盜持杖，把玄子執登門樓，向玄求貨。玄不肯照給，遣使往報司隸校尉，促令捕盜。時將作大匠陽球，調任司隸，接得玄報，忙率河南尹洛陽令等，圍守玄家，但恐盜殺玄子，未敢過迫。玄瞑目大呼道：「奸人無狀，玄豈為了一子性命，輕縱國賊麼？」遂迫令進攻，陽球乃驅眾入室，將要登樓，盜已將玄子殺死，然後下樓拚命，被眾格斃。玄因上書奏請，凡天下有擄人勒贖等情，並當嚴捕治罪，不准以財貨相贖，開張奸路。於是盜賊無從要挾，劫質罕聞，都下粗安。<br />
　　偏靈帝因內帑未充，嘗嫌桓帝不能作家，特想出一條斂錢的方法，就西園開張邸舍，賣官鬻爵，各有等差，二千石官階，定價二千萬；四百石官階，定價四百萬；如以才德應選，亦須照納半價，或三分之一；令長等缺，隨縣好醜，定價多寡；富家先令入錢，貧士至赴任後，加倍輸納。明明是叫他剝民。這令一下，無論何種人物，但教有錢可買，便可平地升官，一班蠅營狗苟的鄙夫，樂得明目張膽，集資買缺；將來總好在百姓身上，取償厚利。因此西園邸內，交易日旺，估客如林。好一座貿易場。靈帝見逐日得錢，盈千累萬，自然喜歡。還有永樂宮中的董太后，嗜錢如命，聞得靈帝有這般好買賣，也即出來分肥，且令靈帝擴張生意，就是三公九卿，亦可出賣。靈帝卻也遵教，不過少存顧忌，暗令左右私下貿易，公價出錢千萬，卿價百萬。約閱數月，內庫充牣，永樂宮中，亦滿堆金錢。靈帝大喜，召問侍中楊奇道：「朕比桓帝何如？」奇係楊震曾孫，震長子牧孫。頗有祖風，承問即答道：「陛下與桓帝，亦猶虞舜比德唐堯！」答得甚妙。靈帝作色道：「卿真強項！不愧楊震子孫，他日死後，必復致大鳥了！」大鳥事，見前文。遂出奇為汝南太守，奇亦不願在內，拜命即去。過了一年，即光和二年。春令大疫，遣中常侍等出施醫藥，接連是暮春地震，孟夏日食，靈帝專歸咎大臣，策免司徒袁滂，司空袁逢，另任大鴻臚劉郃為司徒，太常張濟為司空；惟太尉段熲，獨得內援，不致免官。<br />
　　誰知天下事多出人料，往往求福得禍，樂極生悲。熲所恃惟王甫，甫惡貫滿盈，伏法受誅，連熲也因此坐罪，一並送命。甫有養子二人，一名萌，曾為司隸校尉，轉任永樂少府；一名吉，亦為沛相，平時皆貪暴不法，吉尤殘酷，凡殺人皆磔屍車上，榜示大眾，夏月腐爛，用繩穿骨，傳示一郡，臭氣熏途，遠近俱為疾首。吉卻靠甫聲勢，任至五年，殺人萬計。陽球為將作大匠時，嘗聞報發憤道：「若陽球得為司隸，斷不令此輩久生！」陽球亦酷吏之一，且陷害蔡邕，罪惡亦甚，惟為吉動憤，尚算秉公。已而果為司隸校尉，方擬舉劾王甫父子，適甫使門生王彪，至京兆境內，估榷官財物七千餘萬，多受私賕，為京兆尹楊彪所發。彪係楊賜子。甫正休沐里舍，熲亦方以日食自劾，還府待命。陽球聞彪已上彈章，又乘甫熲等不在宮廷，當即入闕面陳，極言甫熲等種種罪狀；靈帝也覺動怒，即命陽球查究此事。球受命出朝，立派全班吏役，先拿王甫段熲，再拘甫養子永樂少府萌，並將沛相吉，一並逮至，收繫洛陽獄中，親加審訊，嚴詞逼供。王甫等狡賴異常，怎肯招認？那陽球是著名酷吏，從前歷任守令，理奸懲惡，動輒駢誅，至是積憤多時，怎肯輕輕放過？當下喝令左右，取出多少刑具，加在甫身，甫熬刑不住，甚至暈絕，良久始蘇。萌仰首語球道：「我父子果當伏誅，也請顧念先後任使，稍為寬假，貸我老父！」萌前為司隸，故有此語。球拍案叱道：「爾等罪大惡極，死有餘辜！尚欲論及先後，想我寬假麼？」萌乃對罵道：「爾前事我父子，不啻奴僕；奴僕敢反侮主人，臨厄相擠，恐爾亦將自及了！」無瑕者，乃可錄人，球未能免疚，故遭此反詈。球怒上加怒，再令左右將萌拖倒，用泥塞口，棰楚交至，立即撻死；甫與吉亦同斃杖下，熲亦自殺。球令將甫屍露置夏城門，大書揭示道：「賊臣王甫。」一面籍沒甫產，家屬盡徙南方。甫既伏辜，球尚欲劾去曹節等人，因敕中都官從事道：「且先去權貴大猾，然後議及餘子。若公卿豪右如袁家兒輩，從事自能辦理，何煩校尉費心？」既欲盡除宵小，不宜先自泄謀。這數語傳達出去，權臣莫不震懼，連曹節也不敢出宮。會衝帝母虞貴人病逝，發喪出葬。衝帝為虞美人所出，事見前文，惟加封貴人，係靈帝時事。百官送殯往還，曹節等亦曾在列。節見甫屍暴露，不禁灑淚道：「我輩可自相食，奈何使犬舐餘汁哩？」說著，又囑諸常侍勿留里舍，亟相引入殿，面白靈帝道：「陽球乃有名酷吏，不宜使作司隸，縱令毒虐！」靈帝點首，即命節傳詔，徙陽球為衛尉。球方因虞貴人安葬，奉命祭陵，節托尚書令即日召球，促就衛尉職任。球聞召馳回，進見靈帝，叩首陳請道：「臣原無奇才，猥蒙陛下委為鷹犬，得誅王甫段熲諸奸，但尚是狐狸小丑，未足宣示天下。願再假臣一月，必食豺狼鴟鴞，各使伏辜！」說至此，更叩頭流血，但聞殿上呵聲道：「衛尉敢抗詔不從麼？」球尚不肯止，至呵叱再三，不得已受職拜謝，怏怏趨出。曹節等又不必避忌，橫行如故，中常侍朱瑀，與節相類。郎中審忠，不忍緘默，乃抗疏上奏道：<br />
　　臣聞理國，得賢則安，失賢則危；故舜有臣五人，而天下治，湯舉伊尹，不仁者遠。陛下即位之初，未能親攬萬幾，皇太后念在撫育，權時攝政，故中常侍蘇康管霸，應時誅殄。太傅陳蕃，大將軍竇武，考其黨羽，志清朝政，朱瑀曹節等，知事覺露，禍及其身，遂興造逆謀，作亂王室，撞蹋省闥，執奪璽綬，迫脅陛下，聚會群臣，離間骨肉母子之恩，遂誅蕃武及尹勳等。因共割裂城社，自相封賞，父子兄弟，備蒙尊榮，素所親厚，布在州郡，或登九列，或據三司；不惟祿重位尊之貴，而苟營私門，多蓄財貨，繕修第舍，連里竟巷。盜取御水，以作漁釣，車馬服玩，擬於天家，群公卿士，杜口吞聲，莫敢有言，州牧郡守，承順風旨，故盅蝗為之生，夷寇為之起。天意憤盈，積十餘年。故頻歲日食於上，地震於下，所以譴戒人主，欲令覺悟。昔殷高宗以雊雉之變，獲中興之功；近者神祗啟悟陛下，發赫斯之怒，誅及王甫父子，路人士女，莫不稱善，若除父母之仇。誠怪陛下復忍孽臣之類，不悉殄滅。昔秦信趙高，以危其國，吳使刑人，身遘其禍；春秋時，吳子餘祭，使閽守舟，為閽所弒。今以不忍之恩，赦夷族之罪，奸謀一成，悔亦何及？臣為郎十五年，皆耳目聞見，瑀等所為，誠皇天所不復赦；願陛下留漏刻之聽，裁省臣表，掃滅醜類，以答天怒，與瑀考驗，有不如言，願受湯鑊之誅，雖妻子並徙，亦臣所甘之如飴者也！謹不勝翹切待命之至。<br />
　　忠將此疏呈入，早已拚生待詔，不意似石沉大海一般，多日不見復報。還是大幸。中常侍呂強，與曹節等志趣不同，由靈帝封為都鄉侯，強固辭不受，因聞審忠陳言不省，也續陳一疏道：<br />
　　臣聞高祖立約，非功臣不侯，所以重天爵，明勸戒也。<br />
　　中常侍曹節等，品卑人賤，讒諂媚主，佞邪徼寵，有趙高之禍，未受轘裂之誅；陛下不悟，妄授茅土，開國承家，小人是用，又並及家人，重金兼紫，交結邪黨，下毗群佞，陰陽乖剌，稼穡荒蕪，民用不康，罔不由茲。臣誠知封事已行，言之無及，所以冒死干觸，進陳愚忠者，實願陛下損改既謬，從此一止。臣又聞後宮采女，數千餘人，衣食之費，日數百金，近時穀雖賤，而戶有饑色，案法當貴，而令更賤者，由賦發繁數，以解縣官，寒不敢衣，饑不敢食。<br />
　　民有斯厄，而莫之恤，宮女無用，填積後庭，天下雖復盡力耕桑，猶不能供。昔楚女悲愁，西宮致災；注見前。況終年積聚，豈無愁怨乎？又承詔書當於河間故國，起解瀆之館，陛下龍飛即位，雖從藩國，然處九天之高，豈宜有顧戀之意？且河間疏遠，解瀆邈絕，而欲勞民殫力，未見其便。又今外戚四姓之家，及中官公族無功德者，造起館舍，約有萬數，樓閣相接，丹青素堊，不可殫言，喪葬逾制，奢麗過禮，競相倣效，莫肯矯正。《穀梁傳》曰：「財盡則怨，力盡則懟。」此之謂也。又聞前召議郎蔡邕，對問於金商門，邕不敢懷道迷國，而切言極對，毀刺貴臣，譏呵宦豎，陛下不密其言，至令宣露，群邪膏唇拭舌，競欲咀嚼，造作飛條，陛下同受誹謗，致邕刑罪，室家徙放，老幼流離，豈不負忠臣哉？今群臣皆以邕為戒，上畏不測之誅，下懼刺客之害，臣知朝廷不得復聞忠言矣。故太尉段熲，武勇冠世，習於邊事，垂發服戎，功成皓首，歷事二主，勳烈獨昭，陛下既已式序，位登台司，而為司隸陽球所誣脅，一身既斃，而妻子遠播，天下惆悵，功臣失望，宜徵邕更加授任，反熲家屬，則忠臣路開，眾怨以弭矣！<br />
　　靈帝得疏，仍然不省。前太尉陳球，方為永樂少府，志在除奸，特與司徒劉郃結交，秘密籌謀。郃兄倏嘗為侍中，因與大將軍竇武同黨，連坐致死，郃為兄銜怨，故亦欲誅滅權閹，冀銷宿恨。事未及發，球復致書勸郃道：<br />
　　公出自宗室，位登台鼎，天下瞻望，社稷鎮衛，豈得雷同容容？無違而已！今曹節等放縱為害，而久在左右，又公兄侍中，受害節等，永樂太后所親知也，今可表徙衛尉陽球為司隸校尉，以次收節等誅之，政出聖主，天下太平，可翹足而待也！<br />
　　郃見球書，意亦相同，但恐節等勢大，未敢遽決。會有尚書劉納，觸忤宦官，被貶為步兵校尉，因聞郃欲報兄仇，特向郃進謁，談及曹節等貽禍國家，不可不除。郃皺眉自歎道：「我亦常作此想，只因宦豎耳目甚多，一或不慎，事尚未成，反恐受禍。」納慨然道：「公為國棟樑，危不持，顛不扶，焉用彼相？」焉，作何字解，本出《論語》。郃方答說道：「承君勖我，敢不勉力？但君亦須為我臂助！」納應聲道：「這卻不待公囑，納已願為效死了！」死期原是將至。郃憶陳球來書，擬使陽球復職，陽為誅奸能手，理應先與說明，乃乘暇會球，表明情意；球本有此志，自然極口贊成。怎奈屏後有一小妻，在內悄立，已聽得明明白白。這小妻正是中常侍程璜女兒，待球送客入內，方才回房，兩人面色，都與常時不同，球本偏愛小妻，料已被竊聽了去，不如和盤說出，叫她先報程璜，說明誅死節等，與璜無干；倘能相助，事後當共享富貴。計非不妙，惟與婦寺會商，多難成事。那小妻滿口答應，即托詞歸寧，轉告乃父。程璜雖與曹節同黨，但節等果死，內政可以自專，未始非利，樂得賣個情面，由他做去；因囑女兒返報陽球，許守秘密。偏被曹節聞風，自去見璜，先說了一派兔死狐悲的話兒，感動璜心，再從袖中取出黃金，置諸幾上，作為贈禮；隨後復用虛詞恫嚇，說得程璜又驚又懼，又感又慚，不由的傾吐肺腑，竟將陽球所報的密謀，一一告知。女夫也不管了。節且邀同程璜，及黨與等入白靈帝，齊聲奏請道：「劉郃等常與藩國交通，聲名狼藉，近又與步兵校尉劉納，永樂少府陳球，衛尉陽球，私遺書疏，謀為不軌，若非從速捕治，旦夕必有禍變！臣等死不足惜，恐有礙聖躬，所以急切奏聞！」靈帝見他人多語合，諒非虛誣，不禁大發雷霆，命節等帶領衛士，往拿劉郃劉納陳球陽球，四人無從抗辯，各束手受縛，同入獄中，眼見是棰楚交施，依次畢命。小子有詩歎道：<br />
　　外言入閫本非宜，秘策如何囑愛姬？<br />
　　弄巧不成終一跌，殺身害友悔嫌遲！<br />
　　過了一年，靈帝又要冊立皇后了，欲知何人為后，待至下回報明。<br />
<br />
　　漢季之中常侍，誰不曰可殺？惟庸主如桓靈，方信而用之。雖閹黨亦有自相殘滅之時，但與正士相抗，則一致同謀，曹節所謂我輩自相殘食，不使犬得舐汁，即此意也。陽球之欲殲閹黨，未始非志士所為，觀其嚴鞫王甫父子，五毒交加，雖曰酷虐，而施諸凶豎，尚為相當之報應，不足為陽球責也。獨球既嫉視權閹，乃納程璜之女，列作寵姬，卒至機事不密，終為小妻所誤，而輕喪生命，是寧非自作自受乎？且劉郃陳球諸人，亦橫遭牽累，同時畢命，可慨孰甚？《傳》有之，謀及婦人，宜其死也，璜女不欲害其夫，而其夫卒因此致斃，此女子小人所以不可與謀也夫！<br />
<br />
<br />
<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
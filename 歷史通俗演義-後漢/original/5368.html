<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 後漢 - 第八十八回　見外使奸雄代捉刀　察重傷功臣邀賜蓋</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八十八回</br>　　見外使奸雄代捉刀　察重傷功臣邀賜蓋</font></h4>
			　　卻說華歆弒了伏后，並戮伏氏家族，然後復報曹操，操當然心喜，錄為首功，尋且表歆為軍師。說起華歆履歷，本來是有些名望，曾與北海人管寧邴原，為同學友，時號三人為一龍，歆為龍頭，原為龍腹，寧為龍尾。但歆佯為高尚，陰實貪惏。寧嘗在園種蔬，鋤地見金，掉頭不顧，歆卻在旁拾視，然後擲下。寧見歆如此舉措，已懷鄙薄。一日同坐觀書，聞戶外有車馬聲，寧不為所動，獨歆棄書出觀，自是寧與歆割席，不復與友；後來寧廬居山谷，終身不仕。邴原雖由曹操辟召，入為丞相徵事，但仍閉門自守，非公事不出，兩人志趣，俱有足稱。惟歆得為豫章太守，已歸服孫吳，嗣復得曹操徵命，往投許都，參司空軍事。荀彧死後，竟代彧為尚書令，竭誠事操，居然為虎作倀，弒起皇后來了。比操尤惡。惟獻帝自伏后死後，悲懷未釋，操卻進言道：「臣女已並邀寵御，次女最賢，可立為中宮。」獻帝無奈，遂於建安二十年正月，冊立曹貴人節為皇后。百官因是魏公操女兒，格外諛頌，且並至魏公府中拜賀，自不消說。只難為了曹操長女，名為阿姊，卻要向妹子朝參。操復起兵西征，命夏侯淵張郃為先鋒，自率諸將為後應，往圖漢中。張魯聞報，忙與弟張衛商議，魯謂操兵勢大，不如出降；獨衛以為漢中險阻，可以拒操，遂號召兵馬，據守陽平關。關在叢山峻嶺中，卻是天然險要，居然有一夫當關，萬夫莫開的形勢。操連攻旬月，竟不能下，欲引兵退歸。西曹掾郭諶入帳諫阻，略言：「魯兄弟同守異心，必有內變，不如緩待時機，總可得志，」操卻想出一計，揚言退軍，拔寨齊起。張衛聞得操兵引回，即出關追擊，哪知行至半途，突有野鹿數千頭，掩入衛軍，衛軍自相驚潰，陣勢遂亂。不意操將後軍變做前軍，蜂擁殺來，衛如何抵擋？當即奔回。操兵復乘勝進逼，四面圍攻，守兵已無鬥志，紛紛遁去，衛亦只好夜走，與張魯竄入巴中。魯臨行時，左右請盡毀倉庫，免為敵資，魯獨慨然道：「我本欲歸命國家，只苦意不得達，今不得已出奔巴中，倉廩府庫，應歸國有，奈何毀去？」當下一律封藏，方才西走。操既入陽平關，一路無阻，直抵南鄭，見魯封庫自去，料有降意，便遣人慰諭張魯，叫他前來投誠，不失侯封。魯復書願降，操便派吏往迎，待以客禮，拜魯為鎮南將軍，封閬中侯。魯五子及部將閻圃等，亦各得封爵，還有馬超遺將龐德，也降操受封。操乃令魯就國，留夏侯淵張郃，同守漢中，即日下令班師。主簿司馬懿獻議道：「劉備以詐力虜劉璋，蜀人尚未歸心，今公已得漢中，益州必然震動，若乘勝進攻，定致瓦解，聖人不能違時，亦不應失時哩。」操笑答道：「人生苦不知足，既得隴，還望蜀麼？」遂不聽懿言，起行還鄴。即此可見懿之貪狡更過於操。<br />
　　先是操妻丁氏無出，妾劉氏生子昂，殉難宛城。見七十五回。操復納娼女卞氏，生子丕彰植熊，遂得專寵。操竟以妾為妻，廢黜丁氏，進卞氏為繼室。操本來不知禮義。植性機警，才又敏贍，嘗作《銅雀台賦，》援筆立就，彬彬可觀，操獨加寵愛，欲立植為嗣子。問諸賈詡，詡默然不答，及操再三詰問，詡始微笑道：「適有所思，思袁本初劉景升父子呢！」語足矣。操大笑而止。已而丁儀楊修等，復屢譽植才，勸操立嗣，操又覺動疑，密書問及百官，尚書崔琰獨露板作答道：「春秋大義，立子以長，五官將指丕。仁孝聰明，宜承正統，琰願誓死守道，不敢違經。」操得書後，未免歎息。且因植為琰姪婿，不私所親，更加推重。琰嘗薦舉鉅鹿人楊訓，辟為丞相屬掾；至操自漢中引歸，群吏復議進操為王，楊訓更發表稱頌，備極阿諛，琰覽表不悅，即貽書責訓道：「省表事佳耳，時乎時乎！會當有變！」操竟令左右入白獻帝，取得詔命，晉爵魏王。可巧南匈奴單于呼廚泉，遣使入朝，並謁賀魏王操。操恐儀容不足服眾，特使琰作為替身，自己執刀旁立，琰眉目疏朗，須長四尺，甚有威重，所以操有此舉。及外使謁畢自歸，單于呼廚泉，問及魏王德儀，使人笑答道：「魏王原非凡姿，但捉刀人，卻是真正英雄。」獨具隻眼。呼廚泉乃親自入朝，為操所留，歲給錢帛芻米，如列侯例。但使右賢王去卑，監管匈奴。嗣且分匈奴為五部，令呼廚泉子弟，皆作部長，選漢人為司馬，充作部監，意在分鎩虜勢，不令猖獗。但胡人多散居內地，無復防閒，華夷界限，逐漸潰裂，不可謂非曹操作俑哩。特筆提敘。操自以為威德及遠，無人可比。嗣探得崔琰書語，說是會當有變，遂目為怨謗，收琰下獄，罰充徒隸。一夕登台玩賞，想是銅雀台上。望見植妻乘車出遊，滿身衣繡，裝束得非常豔麗，心下不禁憤恨，竟罷賞歸家，逼令自盡。復因植妻為琰兄女，遷怒及琰，亦將琰賜死，時人無為琰呼冤。東曹掾毛玠，傷琰無辜，作文哀弔，亦被逮繫；幸由僚佐桓階和洽，代為申理，始得釋出，免官歸里。<br />
　　操因南匈奴已服，忽記起故中郎將蔡邕，有女名琰，陷入匈奴，乃特遣使齎金北去，將琰贖歸。琰字文姬，博學多才，兼精音律，邕嘗夜坐鼓琴，琴弦忽斷，琰知為第二弦，邕疑琰偶然猜著，再鼓再絕，琰復答稱第四弦，並無差謬。嗣嫁與河東衛仲道為妻，不幸夫死無子，歸寧母家。及邕為王允所殺，家室流離，琰竟被胡人擄去，沒入右賢王帳下，生得二子，作「胡笳十八拍，」流傳遠近。操與邕素相善，故特贖琰歸國，令再嫁屯田都尉董祀為繼妻。有才無節，終留遺憾。祀甫得才婦，竟致犯法，當坐死罪。文姬太無幫夫運。琰蓬頭跣足，詣操乞免，操正大會賓客，冠笏盈堂，有屬吏入白數語，操因顧語賓客道：「蔡伯喈女在外，諸君亦願一見否？」賓客齊稱願見。操即令吏引琰入廳，琰至階前下跪，為夫乞免，措詞甚哀，滿座皆為改容，操語琰道：「情實可矜，但文狀已去，如何是好。」琰泣答道：「明公廄馬萬匹，虎士成林，何惜一快足，不為援手哩？」操也被感動，乃即飭屬吏，馳遞赦書，貸祀死罪。且囑琰起身入廳，賜琰頭巾履襪，因即顧問道：「令先人遺傳文籍，可曾留藏否？」琰答說道：「昔亡父賜書四千餘卷，流離塗炭，所存無幾，今所誦憶，只四百餘篇。」操又說道：「今當派文吏十人，就夫人處錄述。」琰接口道：「妾聞男女有別，禮不親授，乞給紙筆，真草唯命。」操乃遣琰歸家，使琰隨時錄送。琰將曹娥碑文一並錄入。碑文為邯鄲淳所撰，獨文後有八字云：「黃絹幼婦，外孫虀臼。」為琰父邕所題。操瞧這八字，不解所謂。查及曹娥履歷，乃是順帝年間的孝女，女父盱為巫祝，在上虞江迎婆婆神，墮水溺死，撈屍不獲。曹娥年僅十四，沿江號哭，閱十有七日，也投入江中，背負父屍，同浮江面，里人因為埋葬。事在順帝建安二年。後來縣長度尚，復為改葬，就在墓道旁立碑，使弟子邯鄲淳為文。邕南游弔古，就在碑後續題八字，時人都莫名其妙，連足智多謀的曹阿瞞，也被難倒。轉問左右文吏，獨有主簿楊修，能識邕意，謂黃絹係由絲染色，色旁加系，便是「絕」字；幼婦即少女，少女拼成一字，便是「妙」字；外孫為女之子，女旁加子，便是「好」字；虀味屬辛，臼受辛器，便是受旁辛字，合成「辭」字；總計是「絕妙好辭」一語。操不禁歎服，但亦未免忌修多才，陰為加防。不脫奸雄故智。敘入此段，實為二女寫照。好容易已是建安二十六年，操因孫權不服，復出師東下，進至居巢。權先遣部將呂蒙，攻拔皖城，擒住廬江太守朱光；嗣又由權親率大軍，進圍合肥。合肥在皖城北，由操將張遼李典樂進居守；操預防孫權進攻，致與密函，謂待敵至乃發。及吳軍大至，張遼等始敢發書，書中只有三語云：「若孫權到來，張李將軍出戰，樂將軍守城，勿得同出。」李典樂進，尚以眾寡不敵為疑，遼獨慨然決戰，典與進始無異言。當下募得敢死士八百人，椎牛夜飲，詰旦開城猝發，遼挺戟先驅，陷入權營，直至權麾蓋前面。權走登高阜，揮兵圍遼，繞至數匝。遼十蕩十決，無人敢當，再加李典引兵援應，也是踴躍無前。自清晨戰至日中，吳人奪氣，遼與典乃徐徐引歸，登城固守，眾心始安。權圍城逾旬，竟不能拔，撤兵東歸，自與諸將斷後；尚在逍遙津北，不意被遼察悉，遽率步騎掩至，權將呂蒙甘寧，急忙抵敵，還是招架不住。張遼仗戟突入，領兵圍權，幸虧權親將凌統，翼權出圍，再回馬與遼接戰，不使再進，權得馳上津橋，放馬過去。哪知橋南已被遼軍拆斷，相隔丈餘，慌得權倉皇失措，進退兩難；牙將谷利，請權退後數步，自在馬後揚鞭一擊，馬始奮足騰躍，飛過橋南。凌統截住張遼，血戰多時，左右盡死，統亦身受數創，料知權已走脫，方才奔回。呂蒙甘寧，也都敗退，沿津逃生。權得部將賀齊舟師，下船避敵，遙見將士等繞河散走，急令賀齊划船接下，方得渡回。賀齊流涕諫權道：「此後，主公須當自重，不可輕敵，今日幾危險不測了。」權答說道：「謹當銘心，不但書紳。」乃收軍回保濡須，撫視瘡痍，緩圖報復。<br />
　　適為了荊州問題，齟齬多日，方得解決；詳情見下。忽報曹操親督大兵，來到居巢，權不得不整軍迎敵。操兵號稱四十萬，權兵只七萬人，客主異形，吳人多有懼色。何不記及赤壁時耶？甘寧獨挺身效命，願為前鋒，權撥精兵三千人，隨寧先進。寧選得健兒百人，俟夜與飲，各盡一觴，當即披甲上馬，引百騎潛襲曹營；到了營旁，拔開鹿角，吶喊而入。曹軍驚惶失措，被甘寧等左劈右斲，斬首至數十級，寧尚欲衝突進去，裡面卻用車仗穿連，排若鐵桶，無隙可鑽，操真能軍。寧只得左右馳逐，喧噪了好多時；及見曹營中舉火如星，兵馬彙集，便領兵還寨，百騎中不折一人，因即夜報孫權。權喜說道：「孟德有張遼，孤有興霸，足與相敵了。」遂賜寧絹十疋，刀百口。既而兩軍大戰，水陸分爭。吳將徐盛董襲，督領舟師，至水口鏖鬥，盛殺得性起，登岸衝鋒；襲守船擊鼓，陡有暴風刮來，蕩覆數舟，兵士請襲避去，襲仗劍大喝道：「將受君命，在此防賊，怎得棄船自去？敢有復言者斬！」說至此，狂飆尤甚，白浪滔天，襲坐船被覆，竟致溺死。徐盛孤軍深入，幸得陸軍接應，不致陷沒。但操軍究竟勢大，東一支，西一隊，把吳軍衝作數截，權數被圍住，幸有周泰保護，脫圍退走。偏將軍陳武，竟致戰死，各將紛紛引還，馳入濡須塢中；操亦收軍引去。權檢點士卒，傷失頗多，自思戰雖失利，還虧諸將努力，得免大損，乃設宴犒勞；行酒至周泰前，權令泰解衣，見泰創痕累累，問及所苦，泰迭述前後受創，約數十處，並言為主效力，雖死不恨。權不禁流涕道：「卿為孤兄弟，不惜身命，被創數十，膚如刻畫，孤亦何心，敢不視卿如骨肉呢？從此當與卿同休戚，借報戰功。」說著，親起把盞，連酌三大觥，泰且飲且謝，盡醉方休。待泰回營時，命將自己麾蓋，移與護送；越日復另制青蓋為賜，特示寵榮。惟與操相拒月餘，不能取勝，乃從張昭等計議，令都尉徐詳，至操營請和。操亦因江東難下，許從和議，留夏侯惇曹仁張遼三將，屯守居巢，自回鄴中。權亦進周泰為平虜將軍，使督濡須；引兵還都。才閱數旬，即由陸口屯將魯肅，報稱病重求代，權派吏問疾，齎給醫藥，一時尚未令卸職，叫他在任養痾。<br />
　　時肅年未滿五十，本是服官從政的時候，因平居為國經營，煞費心力，所以未老即老，病不能興。他始終主張聯劉，荊州借備，謀出一人。當備取益州時，權令諸葛瑾索還荊州，關羽不允，幾至失和，還是肅出為周旋，請羽單刀相會，面述權命，請羽把荊州繳還。羽勃然道：「烏林一役，赤壁在江南，烏林在江北，故不妨互言。左將軍身在行間，戮力破敵，難道獨無一塊土相酬，乃尚來索地麼？」肅亦正色道：「前與劉豫州相遇長坂，豫州為操軍所敗，計窮力竭，將圖遠竄，當由肅轉報吾主，特加矜愍，不愛土地兵甲，力卻曹軍；又因劉豫州無地可容，權借荊州，今劉豫州既已得蜀，仍將荊州占住，背德失好，恐難免天下恥笑。肅聞貪而棄義，必為禍階，今君身當重任，奈何不以義相輔，反欲以力相爭，有傷和氣呢？」兩人所說，俱非無理。羽尚未及答，旁有為羽握刀的隨將，叫做周倉，瞋目大呼道：「天下土地，惟德所與，難道必歸汝東吳麼？」羽佯叱周倉道：「這是國家大事，汝有何知？乃亦來多言，可速出去，」倉已會意，立即出外，駕舟迎羽。羽即與肅告別，說是當轉達左將軍，從長商議，語畢即行。肅復與劉備直接交涉，備乃許分荊州，就湘水為界，自長沙江夏桂陽以東屬吳，自南郡零陵武陵以西，仍為備有，權亦允議，再使諸葛瑾與備訂約，始得息爭。肅竟於建安二十二年病歿，權親自臨喪，賻贈甚厚。荊州人士，俱為歎息；連諸葛亮亦為發哀。後任為吳左護軍呂蒙。蒙生性狡詐，與魯肅心術不同，於是孫劉和誼，漸致破裂。那曹阿瞞反得一意西略，幸而天意三分，不使曹氏混一，所以漢中地已得復失，反被劉備奪去。操本使夏侯淵為都護將軍，督同張郃徐晃諸將，屯守漢中，且命丞相長史杜襲，為駙馬都尉，留督漢中事，張郃奉操軍令，進略三巴；劉備方令張飛駐守巴西，與郃相拒至五十餘日，飛用了一計，襲破郃營，郃敗還南鄭，飛乃向備告捷。法正乘間說備道：「曹操西降張魯，得定漢中，不乘此入圖巴蜀，乃留夏侯淵張郃屯守，匆匆北返，這非由操智不及、力尚未足哩！今觀淵郃才略，未必能勝我將帥，我正好進取漢中，為蜀屏蔽，此機不可再失了。」備乃留諸葛亮居守成都，即用法正為參謀，率諸將進兵漢中。行過巴西，由張飛出迎大軍，備即命飛移屯下辨，且遣馬超吳蘭為助，自率諸將，進次陽平關。操聞劉備東出，亟命夏侯淵等拒備，另遣曹洪領兵，往爭下辨。張飛使馬超吳蘭出戰，蘭竟陣亡，超收軍入城，與張飛合力拒守。備在陽平關上，遣將攻夏侯淵等，亦未得大捷，乃再貽書諸葛亮，促令濟師。亮再撥兵二萬人赴關，特遣老將黃忠為統帥，往助劉備。自經黃忠一行，遂使曹氏大將，就此喪元。正是：<br />
　　倚老不妨重賣老，妙才未必果多才。<br />
　　夏侯淵字妙才。<br />
　　欲知後來交戰情形，待至下回再表。<br />
<br />
　　捉刀一事，見得曹操渾身詭譎。即如接見外使，本在無足重輕之例，乃必令崔琰為代，豈非多事？琰敢代操，操已隱忌之矣；置琰於死，豈僅為書語之不遜耶？且贖文姬所以沽名，妒楊修所以嫉才，操之舉措，純然為老奸伎倆；欺一時尚可，欺後世固不可也！孫權不能敵張遼，安能敵曹操？一敗於逍遙津，再敗於濡須口，僅賴周泰等之拚生翼護，才得脫圍，可見赤壁之戰，微孫劉之合力，則東吳未必倖存。雲長之拒索荊州，非真強詞奪理，而魯肅以聯劉為本旨，始終不變，蓋誠有見乎大者。魯肅歿而孫劉之好破；孫劉失好，而曹氏篡漢之局成；故魯肅之存亡，不第關係吳蜀已也。<br />
<br />
<br />
<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
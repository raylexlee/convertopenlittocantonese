
			　　卻說劉先主籌備軍馬，意欲伐吳，有一將軍伏闕諫阻，謂當先行伐魏。看官！這是何人？原來是翊軍將軍趙雲。雲先言魏為國賊，比吳為重，未見先主聽從，乃復申諫道：「曹操雖死，子丕篡位，陛下宜出圖關中，扼住河渭上流，聲討逆賊；臣料關東義士，必將裹糧策馬，歡迎王師。待魏既討滅，吳亦可不勞而服了。」至理名言。先主終不肯從，再經諸葛亮聯名奏阻，稍有回意；忽有一大將，踉蹌趨入，拜伏先主座前，抱足大哭。先主瞧著，乃是車騎將軍張飛，飛已由右將軍升任車騎將軍。不由的潸然淚下。飛且哭且語道：「桃園盟誓，陛下奈何遽忘，不為二兄報仇。」先主答道：「朕早欲討吳，百官謂先宜討魏，是以稽遲。」飛急說道：「陛下不去，臣願自往。」確是急性子。先主道：「朕怎忍令卿獨去？卿可速回閬州，起兵來會，惟有一語相誡，幸勿嗜酒，遷怒部下；既加鞭撻，不得再令在左右，至要至囑！願卿勿忘！」飛奉命即去。先主乃決計興師，無論何人進諫，統皆拒絕。留丞相諸葛亮輔太子禪，居守成都，先主譬亮為魚水。水不並行，魚安得活。自率諸軍東下。是時黃忠已歿，羅氏《演義》謂忠曾隨軍東出，中箭陣亡。按諸史志，忠歿在建安二十五年，可知羅氏附會之誤。馬超出鎮涼州，只有趙雲，是老成宿將，先主因他諫阻東征，不使前驅，但令他督運軍糧，作為後應。此外所率將士，多係新進，毅然出都。益州從事秦宓，叩馬力諫，面陳天時不利，違天行師，恐防有失；說得先主怒從心起，竟將宓下獄羈囚，俟回師時再行定罪，遂麾兵東下，直指秭歸。途次接得閬州來表，總道是張飛遣至；及取閱表文，乃是飛營內都督署名，不禁驚詫道：「難道飛已死了麼？」忙展開一閱，果係飛怒撻左右，為帳下將張達范強所害，攜首投吳。頓時放聲大哭，更觸起關公遺痛，號慟不休，將佐等從旁力勸，方才收淚，追諡飛為桓侯。查得飛長子苞，已經早亡，乃令次子紹襲爵。史傳載苞早夭，羅氏《演義》無稽可知。正在下詔撫恤，忽由東吳來了使人，呈上一箋，係由南郡太守諸葛瑾差來，先主已有慍色，撕開函封，但見箋中有數語云：

　　陛下以關羽之親，何如先帝？荊州大小，孰與海內？俱應仇嫉，誰當先後？若審此數，易於反掌矣。

　　先主閱到此處，即擲箋委地，喝將來使斬訖，還是將佐援引古義，奏言兩國相爭，不斬來使；且諸葛瑾為丞相兄，更宜曲為顧全，從寬貸宥。先主才命赦死，喝將來使逐回。原來吳主孫權，聞劉先主督師東來，兵勢甚盛，料他志切報復，不能輕敵，因命諸葛瑾作書求和。或謂瑾不可恃，恐將借此降蜀，權搖首道：「孤與子瑜，為生死交，從前孔明來吳，孤使子瑜留住孔明，子瑜謂弟不留吳，猶瑾不往劉，此言可貫神明；今難道反有貳心麼？」嗣得瑾遣人報命，果言蜀無和意。已而張達范強，復獻到張飛首級，權只好收納，但自思越弄越壞，萬難言和，乃亟遣部將李異劉阿等，率兵四萬，往御秭歸。一面向魏上表，稱臣納貢，並送魏將於禁等還魏，為乞援計。魏王曹丕，當即受降，群臣皆賀，獨侍中劉曄進諫道：「孫權無故求降，必因蜀兵大舉，自恐難敵，又慮我乘隙進攻，國將不保，所以委地稱藩，今不若出師渡江，進襲江東，蜀攻外，我攻內，吳必不支；吳亡蜀孤，怎能久持？這便是一舉兩得的至計。」丕答說道：「彼既來降，我反加討，是適令天下疑沮，如何能懷柔遠人？」遂不聽曄言，遣歸吳使，並使太常邢貞，齎冊至吳，封孫權為吳王，加九錫禮。貞到了江東，孫權親率百官，出城迎接。甘心事魏，便是逆黨。貞昂然前來，見了孫權，並不下車，惱了吳長史張昭，厲聲叱責道：「禮無不敬，法無不肅，君乃敢自尊大，藐我江南，莫非我江南果無寸刃麼？」爭此小節，抑何太晚？貞乃下車相見，偕權入城，宣讀魏詔，取交封印，由權北面拜受。中郎將徐盛在側，且憤且泣道：「盛不能奮身致命，為國家取魏吞蜀，反令吾主屈身受封，豈不可恥麼？」貞聽得盛言，不禁歎語道：「江東將相如此，當不至久居人下呢。」權盛筵待貞，留居三日，貞乃辭歸。權復遣中大夫趙咨報謝，咨入謁曹丕，丕即向問道：「吳王為何等主？」咨便答道：「聰明仁智，雄略兼優。」丕微笑道：「這也太覺過誇了。」咨又答道：「並非由臣過誇，能用魯肅，不失為聰；能拔呂蒙，不失為明；既獲於禁，終未加害，不失為仁；安取荊州，兵不血刃，不失為智；據有三州，虎視四方，乃竟能屈身陛下，豈非雄略兼優麼？」丕復問道：「吳王亦曾學問否？」咨便答道：「吳王任賢使能，志存經略，有暇即熟覽經史，但不似書生尋章摘句，徒事咿唔。」丕又問：「吳可征否？」咨正色道：「大國有征伐雄師，小國亦有備御良策。」丕謂：「吳不畏魏麼？」咨答言：「吳國帶甲百萬，江漢為池，何必畏人？」丕改容道：「吳如大夫才辨，能有幾人？」咨應聲道：「聰明特達，約有八九十人，若以臣為例，卻是車載斗量，不可勝數。」丕乃說道：「如卿可謂不辱使命了。」當下待遇如禮，越日遣歸。惟丕仍不欲助吳，坐觀成敗，只是按兵不動。那吳將李異劉阿等，軍行至秭歸，與蜀將吳班馮習等相遇，一場交戰，吳軍敗退。孫權聞報，不免徬徨，默思盈廷將佐，只有陸遜才略過人，乃特授遜為大都督，面授節鉞，使督同朱然潘璋韓當徐盛宋謙鮮於丹孫桓諸將，領兵五萬，出拒蜀兵。遜以年輕望淺為辭。權令他便宜從事，先斬後奏，於是遜受命啟行。孫桓為權族子，父名河，出繼姑母俞氏，嗣仍複姓為孫，年方二十有五，得拜安東中郎將；狀貌魁梧，饒有勇略，權嘗稱為宗族顏淵。至是隨遜西行，願充前鋒，遜慨然允諾，桓即帶領偏師，馳至彝陵。適來了蜀將吳班，便與交鋒，當先突陣。班見桓氣勢兇猛，引軍便退，誘桓至彝道間，驟鳴鼓角，號召伏兵。但見蜀兵四起，彌山盈谷，向桓殺來。桓雖然驍勇，究竟寡不敵眾，被蜀軍困在垓心；桓率部下竭力衝圍，竟由桓殺得性起，擲去長槊，拔出短刀，冒險衝突。可巧吳將朱然，引兵來援，才得殺透重圍，奔回彝陵。吳班引軍再進，把城圍住，桓使朱然向遜求救，遜獨不肯發兵。諸將俱上帳前請道：「孫安東係是公族，今為敵所困，奈何不救？」遜徐答道：「彝陵城高糧足，孫安東又得士心，定能堅守，不致疏虞；待我出軍破備，安東自然解圍了。」諸將復道：「都督欲與備交鋒，請即傳令，末將等便當前往。」遜微笑道：「且慢。」諸將道：「既不救彝陵，復不擊劉備，難道待蜀兵自斃麼？」遜變色道：「我自有計破蜀，諸君但當各守營壘，阻敵前進，毋得違我號令。」諸將乃退。韓當徐盛等，統是宿將，心已輕遜，又見他逗留不進，越覺憤悶，俱相率私歎道：「用此書生為都督，江東休了！」反跌下文。

　　且說劉先主已到秭歸，連接捷報，當然欣慰。嗣聞吳用陸遜督軍，統兵五萬，在猇亭東南屯營，料知必有劇戰，因令各軍嚴行加防，準備廝殺。待了旬餘，不見動靜，乃擬親出攻遜；治中從事黃權進諫道：「吳人耐戰，我軍又沿流直下，易進難退，況吳魏近時通和，陸遜多智，未始非待魏進兵，為夾攻計。臣願效力前驅，抵當吳寇，陛下宜為後鎮，靜守要隘，方無他虞。」先主不從，但命權為征北將軍，督守江北，防禦魏人，自率諸將東進，直抵猇亭。吳將聞先主親至，各向陸遜前請戰，遜與語道：「劉備舉軍東下，銳氣方盛，不宜急攻，待他日久敝生，一舉且可破滅了。」諸將不信，還欲爭辨，遜拔劍置案道：「備為天下梟雄，曹操尚且生畏，今與我交兵，正是勁敵；諸君並受國恩，當思計出萬全，共翦此虜；僕雖書生，受命主上，正惟僕能忍辱負重，故托付全權；軍法如山，不應輕犯，如有妄言生事，立當斬首！」說至此，面色如鐵，非常森嚴，諸將不敢再言，悻悻退出。好多日不聞戰令，那蜀軍卻遍地紮營，自巫峽延至猇亭，約有數十萬屯，前部督叫作張南，大督就是馮習，且由劉先主調回吳班，引兵數千，就吳營面前立寨。吳將忍耐不住，又復請戰，陸遜只是不允。韓當徐盛等齊聲道：「如若不勝，願按軍法。」遜引諸將出營，遙望多時，揚鞭西指道：「前面山谷中，隱籠殺氣，必有伏兵，彼欲誘我入伏，可以掩擊，我豈肯墮他詭計？故不允諸君出戰！」諸將聽了，尚暗暗冷笑，不得已，隨遜回營。過了三日，班竟退兵，山谷間果有蜀兵，擁著主子，徐徐回去，吳將方知遜先見。惟相持數月，未見遜出一謀，總不免笑他庸懦，遜卻上表孫權，指日破蜀。諸將聞悉，不知他葫蘆裡賣什麼藥，互有疑言；蹉跎蹉跎，遜與蜀軍相拒，差不多過了半年，好堅忍。時閱盛暑，紅日炎炎，蜀軍大營，移至樹林間屯駐，借便納涼，遜也未嘗發兵截擊。到了翌晨，忽召入諸將道：「今日方可破蜀了。願大家努力！」諸將道：「破蜀當在初時，今令蜀兵深入五六百里，連營相望，又持久至七八月，彼已固守要隘，怎能破得？」遜笑說道：「備轉戰一生，更事甚多，今率銳東來，初至時必思慮周詳，未易與敵；及屯留多日，未得逞志，兵疲意沮，計不復生，欲破此虜，正在此時。」遂命鮮於丹引兵往攻，韓當徐盛為後應，陸續前去，不到半日，三將敗回，入帳稟報道：「蜀兵勢大，難與爭鋒，末將等攻他一營，各營齊至，首尾相應，因此致敗。」遜答道：「我已有破蜀計策，今夕定可成功，諸君可早食晚餐，入帳授計。」未幾，日已西昃，將士等飽食一餐，入聽號令，遜方說出「火攻」二字，分撥諸將，各執火具，往燒蜀營。劉先主在營夜坐，正與將佐等談論軍機，從事程畿道：「近日軍營上面，有黃氣罩住，長十餘里，廣數十丈，恐與全軍有礙，不可不防。」先主道：「吳軍屢戰屢敗，怕他甚麼？」驕必敗！畿答說道：「陸遜多謀，恐有狡計。」先主道：「朕使侍中馬良，安撫五溪蠻夷，昨得奏報，謂已一體響應，俟他畢集，與陸遜大戰一場，看他如何敵我？」營上黃氣，與安撫溪蠻，俱借口敘過。

　　正談論間，忽由軍吏入報道：「吳兵來攻，各屯火起。」先主忙說道：「快快傳語馮習張南等將，小心迎敵。」軍吏方出，又有一人趨入道：「馮張二營，已被吳兵毀破了。」先主大驚，忙披甲上馬，出營瞭望，四面八方，火光燎繞，連樹木俱被延燒，漸漸的侵及御營，並且喊聲四震，不知有多少吳兵，前來劫營。驀見將軍傅彤，踉蹌前來，報稱馮習張南，並皆陣亡，吳兵很是厲害，請速回鑾。先主即使傅彤斷後，自率親軍西走，一面令從事程畿，往諭水師，上岸援應。程畿自去，傅彤隨駕徐行。到了馬鞍山，吳軍四面環集，進退無路，不得已上山駐紮，令傅彤據住山口，堵御吳兵。遙見火勢燎原，熊熊不絕，好容易俟至天明，望得長江一帶，屍骸重迭，隨流而下。先主且憤且慚道：「我乃為陸遜豎子所折辱，豈非天數？」不能盡諉諸天。言未已，又有軍弁趨至道：「吳軍放火燒山，傅將軍危急萬分，請御駕速行裁奪。」先主乃決意再走，領兵殺下，衝突了好幾次，仍然不能出圍。未幾又是傍晚，吳兵各去晚餐。稍稍寬緩，傅彤拚命殺出山口，讓過先主，請他前行，自率殘兵，截住吳軍。吳軍競來環擊，彤與他力戰多時，看看手下垂盡，還是挺槍死鬥，吳兵叫他投降，彤呵聲道：「吳狗！大漢將軍，豈肯降汝？」說著，復格死吳兵數人，身受重創，力竭捐軀。死且不朽。先主倉皇西奔，後面吳兵窮追，又復大至，乃令將士脫甲塞路，縱火焚甲，斷住追兵。吳兵撥去殘甲，仍然追趕。蜀兵沿路潰散，只剩得騎士百餘，尚隨先主，先主長歎道：「我命休了！」道言甫畢，前面有蜀兵趨至，為首大將，乃是翊軍將軍趙雲，先主方轉懮為喜，忙令他截住吳兵，自引百餘騎，入白帝城。雲本在江州督糧，因見東南火光沖天，不知前軍勝敗，因領兵前來，虧得有此一舉，方得殺退敵兵，保回主駕。此外蜀中將士，多半傷亡。從事程畿，奉命往招水軍，水軍已被吳兵掩擊，逃得精光；畿乘得孤舫，溯江徐退。從吏催畿道：「追兵將至，何不速駛？」畿慨然道：「君辱臣死，我豈可畏死偷生？」既而吳兵果到，圍住畿船，畿拔劍自刎。足與傅將軍並光蜀史。尚有蠻王沙摩阿，挈眾從蜀，亦至戰死。餘如蜀將杜路劉寧等，窮蹙投吳；鎮北將軍黃權，被吳兵截斷，卻引兵投魏去了。

　　魏主曹丕，聞蜀兵連營七百里，知蜀必敗，群臣問為何因，丕與語道：「劉備不曉兵機，豈有連營七百里，尚可拒敵？兵法有言：『包原隰險阻而成軍，必為敵擒。』江東捷書將至了。」過了七日，吳果呈入捷書，丕卻令吳送子入質，吳置諸不答。丕即命曹休等出洞口，曹仁出濡須，曹真等圍南郡，三路兵約有數萬，同時攻吳。前可攻而不攻，至此乃欲攻吳！丕亦徒知料人，不能察己。吳兵既得勝蜀，欲進攻白帝城，陸遜獨下令班師，適值彝陵圍解，孫桓來見陸遜，遜慰勞一番，桓語遜道：「前因公連日不救，未免滋疑，今始知公調度有方，終得破蜀，但何故不乘勝進攻呢？」遜答語道：「曹丕外托助我，內實謀我，我若窮兵入蜀，必為所算。」乃收軍東歸。將返荊州，果聞魏兵三路進攻，當即飛報孫權，遣將防堵。權已聞知消息，使將軍呂範等，率水師拒曹休，諸葛瑾拒曹真，朱桓拒曹仁，決意與魏絕好，改元黃武，臨江把守。曹丕聞吳抗命，也自許昌督師南下，接應三路兵馬。劉曄復諫阻道：「吳方破蜀，上下齊心，況復襟江帶湖，到處可守，不如緩攻為是。」丕不肯從，竟引軍至宛城，忽接得探馬來報：曹休出兵洞口，頗得勝仗，嗣由吳軍援應，休被殺敗，只好退回。丕方才驚訝。旋又有人報稱曹仁敗還，部將常雕陣亡，王雙被擒，丕更覺心驚。只有曹真一路，圍攻江陵，尚無音響，丕方遣夏侯尚督領水軍，往助曹真。江陵守兵，適患疫病，吳將諸葛瑾等，不能卻敵，險些兒支持不住；可巧陸遜遣到朱然，帶著舟師萬人，與夏侯尚鏖鬥一場，尚兵敗潰，曹真孤軍失勢，不得不報告曹丕，丕乃懊悵道：「悔不用劉曄言，多事勞師。」說著，即遣使召還曹真及曹休曹仁兩軍，並還洛陽。吳主孫權，尚恐蜀人報怨，未敢追擊魏兵；且將王雙送還。曹丕樂得示惠，虛言慰諭，自回許昌去了。

　　且說劉先主奔回白帝城，還想收合餘燼，再行討吳。可奈七千餘萬人，死亡大半，潰卒雖然漸集，不過一二萬名，還是焦頭爛額，疲敝不堪，一時如何成軍？惹得先主又悔又恨，又恨又悲。嗣由東吳傳來耗聞，乃是孫夫人得知兵敗，誤傳先主被害，竟瀕江遙祭，投江殉節。說本《梟姬傳》。先主本因她無故歸吳，置諸度外，不料她有這般貞烈，未免有情，誰能遣此？遂至懨懨成病，起居不適。趙雲等請回成都，又不見許；且因白帝城為魚復縣治所，就改縣名為永安，館舍為永安宮。會由吳使至白帝城，報稱孫夫人喪信，並請罷兵息爭。無非因與魏絕交，故有是使。先主含糊答應，也遣大中大夫宗瑋，赴吳報命。惟心中總不能無嫌，終日裡鬱鬱寡歡，忘餐廢寢。看官試想！劉先主年逾六十，怎能禁得起這般神傷？遷延半年，終致不起，遂召丞相諸葛亮，及尚書令李嚴等，到永安宮，聽受遺命。章武三年二月，亮等到了永安，尚有先主庶子魯王劉永，梁王劉理，一同隨至，俱到先主榻前問安。先主見了諸葛亮，欷歔與語道：「朕不能用丞相言，悔已無及了。」亮勸慰道：「陛下須善自珍攝，幸勿再憶故事。」先主道：「命數已終，看來是無可挽回；惟與丞相契合有年，深蒙輔導，乃智短命窮，將成長別，奈何奈何！」說至此，淚流滿面。亮亦不禁涕下，但見先主精神未敝，不致遽危，故尚忍淚勸解，率眾暫退；只留二王侍側。嗣是逐日入省，就是留居成都的官僚，亦陸續到來請安。成都令馬謖，係侍中馬良弟，良有兄弟五人，並有才名。良字季常，謖字幼常，餘亦以常字為號，惟良眉中有白毛，里諺謂馬氏五常，白眉最良。良奉命撫慰五溪，及猇亭敗後，歸路遽斷，竟至遇害。諸葛亮嘗器重馬謖，特薦為成都令。至是請安已畢，退出行宮，越宿由亮入視，先主顧語道：「馬謖言過其實，不可大用，君宜留意。」亮應命而退，到了孟夏，先主病已垂危，乃召諸葛丞相等，托孤寄命。正是：

　　覆轍自知由智短，托孤尚幸得人賢。

　　欲知劉先主顧命如何，且至下回詳敘。



　　曹操之敗於赤壁，一驕字致之；劉先主之敗於猇亭，亦未始非誤於一驕耳。夫獻帝之為魏所篡，與關公之為吳所害，皆先主之大仇也。然權其輕重，則仇魏為先，而仇吳為後，趙雲之諫，最明大義。就使志欲報吳，但命一二將東出可也。乃孤注一擲，連營七百里，曠日持久，卒敗於陸遜之手，雖曰天命，豈非人事？且無猇亭之敗，先主或尚得永年，亦未可知。或謂諸葛公坐守成都，既不能出救關公，又不能出救先主，陳壽謂其將略非所長，並非刻論；是說也，餘亦疑之。






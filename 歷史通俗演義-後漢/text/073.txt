
			　　卻說獻帝出宣平門，突被亂兵阻住，當由護駕諸臣，探問來因。兵士齊聲道：「我等奉郭將軍令，把守此橋，不准吏民自由往來。」侍中劉艾出詰道：「吏民不得往來，天子也不得往來麼？」兵士尚云須親見天子，方可取信。侍中楊琦，便高揭車帷，劉艾又大呼道：「天子在此，快來見駕。」兵士乃向前審視，獻帝亦面諭道：「諸兵何敢迫近至尊，快快退去。」兵士乃卻，讓車駕過橋東行。夜抵霸陵，從臣皆饑，由張濟分給乾糧，才得一飽。李傕不願隨駕，已出屯池陽。郭氾仍引兵追上，獻帝命張濟為驃騎將軍，郭氾為車騎將軍，楊定為後將軍，定亦董卓舊部。楊奉為興義將軍，皆封列侯；又使牛輔舊將董承為安集將軍，同赴弘農。郭氾獨不願東往，請獻帝轉幸高陵，獻帝遣人諭氾道：「弘農與洛都相近，容易奉祀郊廟，幸卿勿疑。」氾不肯受詔。獻帝遂終日不食，懊悵異常。氾乃云可幸近縣，及行至新豐，氾又欲脅帝還郿。侍中種輯，密告楊定董承楊奉，約與抗阻。氾見人眾我寡，乃棄軍逕入南山，餘黨夏育高碩等，還想承氾遺意，劫帝西歸，遂在營外縱火圖亂。楊定董承擁帝后入楊奉營，夏育等便來劫駕，還是楊定楊奉，內應外護，殺退夏育等眾，才得無恙。越宿復奉駕起行，到了華陰，寧輯將軍段煨，出營迎謁，供獻帝后服御，及公卿以下資糧，且請乘輿過幸營中。偏楊定與煨有隙，聯結董承楊奉等人，誣煨交通郭氾，希圖劫駕。挾天子為奇貨，故以小人之腹，度君子之心。獻帝疑信參半，未加煨罪，定與奉遽引兵攻煨，煨亦出兵相拒，連戰十餘日，未分勝負。惟煨遣使供奉，仍然不絕，並上書自陳心跡，不敢生貳。當由獻帝遣令侍臣，替他和解，方得息爭。這叫做和事皇帝。不意一波才平，一波又起，那李傕、郭氾二人，又復連合，來追乘輿。忽離忽合，是謂小人之交。楊定聞傕氾又至，恐不能敵，索性棄去帝后，走還藍田。中途被郭氾截擊，落荒逃竄，單騎走亡荊州。本欲扶主逞強，反致棄君逃命，貪心不足者，可引以為鑒。還有張濟亦生貳心，謀至楊奉營內，奪還乘輿。楊奉窺知情狀，即與董承夜奉車駕，潛走弘農。及張濟聞知，尾追不及，竟會合李郭兩軍，一同趕來。楊奉董承不得不督兵力戰，畢竟眾寡不敵，殺得大敗虧輸，從臣衛侍，紛紛擠入東澗，多半溺死，所有御物國籍，拋棄垂盡，單剩得帝后兩車，由董承拚死保護，方得走脫。射聲校尉沮俊，受傷墜馬，為傕所執，傕問左右道：「此人尚可活否？」俊大罵道：「汝等為逆，劫迫天子，使公卿遭害，宮人流離，自來亂臣賊子，未有這般兇惡，將來不被人誅，必遭天殛，我為主效命，死且留名，不似汝等遺臭萬年哩！」傕聞言憤甚，掣出佩劍，將俊殺死。再縱兵大掠弘農，雞犬一空。

　　獻帝挈了伏后，倉皇東走，竄入曹陽境內，天已垂暮，無處棲身，沒奈何露宿一宵。楊奉收集敗兵，與董承會議道：「我軍已敗，不堪再戰，只好向他處乞援，方可抵敵追兵。」董承也以為然。兩人想了多時，遠處不及呼救，只河東一隅，尚有故白波賊帥李樂韓暹胡才，及南匈奴右賢王去卑等，可以招撫，叫他速來救駕；一面用緩兵計，遣人與傕等議和，佯為周旋。既而李樂等陸續趨至，共約得騎士數千，董承楊奉令他充當先鋒，往攻傕等。傕等遙望旗幟，乃是河東援兵，頓覺心驚，不由的退卻下去。李樂韓暹胡才諸人，並轡追擊，再加董承楊奉，從後繼進，大破傕等，斬獲無算，待傕等逃至數十里外，始收軍還營。詰旦再奉駕東驅。約行數里，後面塵頭大起，傕氾濟三路人馬，又分頭趕到，原來傕等探得河東援兵，不過數千，更知白波賊眾，向係烏合，不足深慮，因復驅兵來追。董承李樂，忙保駕先走，楊奉韓暹胡才，及匈奴右賢王去卑，率兵斷後。誰料傕氾濟三面夾攻，橫衝直掃，把楊奉等截作數撅；奉等隊伍大亂，傷斃甚多。傕氾濟乘勝肆威，見人便殺，光祿勳鄧淵，廷尉宣璠，少府田芬，大司農張義，奔避不及，俱為所害。司徒趙溫，太常王絳，衛尉周忠，司隸校尉管郤，被傕截住，幾遭毒手，還虧賈詡竭力解免，方幸重生。也有幸有不幸。董承李樂，隨獻帝走不數里，背後追兵大至，李樂狂呼道：「事急了！請天子上馬速行。」獻帝哽咽道：「不可，百官何辜，朕怎忍捨去。」還不失為仁主之言。李樂等且戰且走，彼此兵士，前奔後追，連綴至四十里，才得至陝。日光又暮，追兵少緩，乃結營自守；將士十喪七八，虎賁羽林軍，不滿百人，傕氾濟三路叛兵，輒繞營叫呼，侍從等相驚失色，各謀散去。李樂請獻帝乘夜渡河，東走孟津，投依關東諸牧守。太尉楊彪道：「夜渡豈可無船，且從人尚多，何能一一盡渡。」李樂道：「且待我前去尋船，如有船可渡，當舉火為號，請君等保帝同來。」彪應聲許諾。待樂去後，約歷更許，見河濱火光衝起，料知船已備就，乃擁帝出營，徒步夜走。伏皇后雲鬢蓬鬆，花容慘淡，從未經過這般苦楚，至此也只好跟著獻帝，躑躅同行。後兄伏德，一手扶後，一手尚挾絹十匹。也是個死要財帛。被董承瞧入眼中，心下不平，竟使符節令孫徽從卒，上前爭奪，格斃一人，連伏皇后衣上，也為血跡所污。伏皇后嚇得發抖，亟牽住獻帝衣裾，涕泣求救，獻帝出言呵止，爭端方息。及至河濱，河中只有船一艘，泊住岸邊，天寒水涸，岸高數丈，叫帝后如何下去。虧得伏德手中，殘絹尚存，乃將絹裹住帝身，用兩人拽住絹端，輕輕放下。伏德尚有勇力，背負皇后，一躍下船。楊彪以下，依次下投，船中已有數十人，不能再容，董承李樂，即跳落船頭，解纜欲駛，吏卒等多不得渡，爭扯船纜。承與奉用戈亂擊，剁落手指，不可勝計。早有偵騎報知李傕，傕等出兵往追，見帝后已經東渡，不能截回，惟將岸上未渡士卒，一並掠去。衛尉士孫瑞，亦不得從渡，徘徊岸上，突被亂兵殺死。尚幸李傕等專務劫掠，不遑東追，帝后始得渡到彼岸，踉蹌登陸，步行數里，才抵大陽，天色已大明瞭。董承楊奉各至民間搜取車馬，毫無所得，只有牛車一乘，取載帝后，餘皆聯步相隨。趨至安邑，河內太守張揚，河東太守王邑，方得車駕蒙塵的消息。揚使人奉米，邑使人奉帛，獻帝拜揚為安國將軍，邑為列侯。李樂韓暹胡才等，又舉薦黨徒數十人，各授官職，印不及刻，但用錐劃石，粗成字跡，便即頒發；帝后居棘籬間，門無關閉，群臣議事，就借茅舍作為朝堂，簡直是不成體統了。獻帝尚恐傕等渡河，特使太僕韓融，西赴弘農，與他講和。傕等掠得子女玉帛，頗已滿欲，乃許從融議，放還所掠吏士，及乘輿器物等類。楊奉韓暹，便欲就安邑建都，太尉楊彪等，俱擬東還洛陽，文吏拗不過武弁，只好暫時駐駕，徐待後圖。獻帝命韓暹為征東將軍，李樂為征北將軍，胡才為征西將軍，使與董承楊奉，並秉朝政。適值蝗蟲四起，歲旱無禾，從官無從得食，但取菜果為糧；眼見是不能安居，可巧張楊自野王來朝，也請獻帝還都洛陽，楊奉等仍有違言，楊乃復回野王去了。

　　是時關東重望，首推二袁，袁術復蓄異圖，隱然有帝制自為的思想，怎肯西向救主；袁紹雖未敢稱帝，但因冀州新定，也不願輕離。從事沮授進諫道：「將軍累代輔政，世篤忠貞；今朝廷播越，宗廟殘毀，為將軍計，正應西迎帝駕，安宮鄴中，挾天子足以令諸侯，蓄士子足以討不庭，名正言順，事必有成，願將軍勿失此機。」原是最好機會。紹頗被感動，有出兵意，偏有兩人入阻道：「漢室久衰，勢難再興。且英雄並起，各據州郡，連徒聚眾，動輒萬計。這好似嬴秦失鹿，先得可王的時勢了！今若迎入天子，動須表聞；從命即失權，違命即被謗，不如勿行。」授見是同僚郭圖淳于瓊出來阻撓，即駁說道：「今奉迎天子，既合大義，又得時宜，若不早圖，必落人後。授聞權不失機，功在速捷，請將軍急自裁斷，毋惑人言。」紹聽了三人議論，各執一是，又累得遲疑不決。即此可見袁曹之成敗。會聞東郡太守臧洪，背紹自主，紹遂將迎駕問題擱置不顧；竟發兵圍攻東郡，數月不下。東郡本屬冀州管轄，臧洪得為太守，也是由紹簡放出去；當曹操圍雍丘時，見前回。張超曾向洪乞救，洪嘗為超功曹，因聯兵往討董卓，慷慨宣言，見前文。得邀袁紹賞識，留參帷幄，嗣即使領青州，盜賊屏息；乃復調任東郡。他本生有俠氣，好濟人急，一聞張超求援，便徒跣號泣，向紹請師。紹與操尚無怨隙，不願援超，超竟被滅族，洪由是怨紹，絕不與通。紹恨他背惠，驅兵往攻，偏洪誓死固守，歷久相持，紹尚愛洪多才，不忍遽迫，乃令里人陳琳，作書曉諭，力勸洪悔罪投誠；洪竟執意不屈，復書約千餘言，略云：

　　僕本因行役，謬竊大州，恩深分厚，寧樂今日；自被兵接刃，登城望主人之旗鼓，感故友之周旋，撫弦搦矢，不覺流涕之滿面也，何者？自以輔佐主人，無以為悔，主人相接，過絕等倫，蓋幸贊襄大事，共尊王室。乃者本州見侵，洪係廣陵人，故稱雍為本州。郡將遘厄，杖策乞師，一再見拒，使洪故君遂至淪滅；區區微節，無所獲伸，斯所以忍悲揮戈，收淚告絕者也。昔張景明超字景明。親登壇歃血，奉辭奔走，卒使韓牧讓印，主人得地，指韓馥讓位時。曾幾何時？不蒙觀過之貸，反受赤滅之禍；足下試思，景明負主人乎？抑主人負景明乎？吾聞之，義不背親，忠不違君，故東宗本州以為親援，中扶郡將以安社稷，一舉二得以徼忠孝，未敢為非。足下乃欲使吾輕本忘家，傾向主人，主人之於我也；年為吾兄，分為篤友，道乖告去以安君親，亦可謂順矣！若吾子之言，則包胥宜致命於伍員，不應號哭於秦庭也？足下或者見城圍不解，救兵未至，感親鄰之義，推平生之好，以為屈節而苟生，勝於守義而傾覆也。昔晏嬰不降志於白刃，南史不曲筆以求生，故身著圖象，名垂後世。主人苟鑒諒苦衷，正當返旆退師，治兵鄴垣，西向迎駕，豈可徒盛怒暴威於吾城下哉？行矣孔璋，琳字孔璋。足下徼利於境外，臧洪授命於君親，吾子托身於盟主，臧洪策名於長安，子謂餘身死而名滅，僕亦笑子生死而無聞焉！悲哉本同而末離，努力努力！夫復何言。

　　陳琳得了復書，當即呈示袁紹。紹閱書中來意，已知洪倔強到底，不肯再降；乃增兵急攻東郡。臧洪晝夜督守，害得力竭身疲，不得已遣二司馬，縋城夜出，南赴徐州，向呂布處告急。看官！你想呂布方寄食小沛，自顧不遑，怎能往救臧洪？洪待了旬餘，毫無影響，更兼糧盡矢窮，朝不保暮；因召集吏士，涕泣與語道：「袁氏無道，所圖不軌，且不救洪郡將。洪為義所迫，不得不死；諸君與洪有別，毋與此禍，可就城未陷時，挈眷逃生，洪從此與諸君永訣了！」吏士皆垂淚答道：「明府與袁氏本無嫌怨，只為了本州郡將，自致困迫。明府不忍舍故主，我等也何忍遽舍明府呢？」於是同心誓死，守一日，算一日。初尚掘鼠為食，煮筋充饑；及至鼠無可掘，筋亦俱盡，內廚只有糲米三斗，由主簿據實啟聞，謀為饘粥。洪歎息道：「我何甘獨食？可作薄粥，分餉眾人。」至粥已煮就，召眾共飲，須臾立盡；洪復取出愛妾，親自下手，把她殺死，烹肉啖眾。眾皆涕泗滂沱，莫能仰視。可為唐張巡先聲，但與巡相較，亦有微異。結果是人人枵腹，同為餓莩。等到城池陷沒，男婦七八千名，已皆死盡，無一叛亡；洪亦氣息奄奄，坐被擒去。紹盛設帷帳，大會諸將，令將洪推至面前，撚鬚與語道：「臧洪何相負如此，今日可服我否？」洪據地瞋目道：「諸袁事漢，四世三公，可謂受恩深重！今王室衰亂，不能急往扶翼，反且覬覦非望，屈害忠良。可惜洪兵少勢孤，不能推刃亂臣，為國報仇，有什麼服不服呢？」責紹無君，卻有至理。紹不禁怒起，叱令左右推出斬首。忽有一人出阻道：「將軍首舉大義，本欲為天下除暴；今乃先誅忠義，上違天心，下乖人望，且臧洪抗命，實為故將效節，將軍應該格外鑒原，奈何加戮？」紹聞聲瞧著，乃是前東郡丞陳容，與洪同籍，便怒叱道：「汝已被臧洪遣出，寄居我側，怎得尚私袒臧洪？」容顧紹道：「人生只憑仁義，不徇愛憎，蹈義為君子，背義為小人，容寧與臧洪同死，不願與將軍同生！」也是硬漢。紹怒上加怒，亦令左右牽容出帳，與臧洪同受死刑。列席諸將，無不歎惜，或私相告語道：「奈何一日殺二烈士。」還有臧洪遣往求救的兩司馬，自小沛還報，探得城陷洪死，亦皆自殺。可見得漢末士人，尚重氣節，得失利害，在所不計，要死就死罷了！言下有感慨意。

　　紹既殺死臧洪，又欲進圖幽州。幽州為公孫瓚所據，日漸驕矜，記過忘善，黜正崇邪。八字是致亡原因。前幽州從事鮮於輔，潛集州兵，欲為劉虞報仇，州民多懷虞恨瓚，樂為效死。燕人閻柔，素有恩信，為胡人所悅服；輔即推為烏桓司馬，令他招誘胡騎，一同攻瓚。瓚所置漁陽太守鄒丹，聞風防禦，被輔柔連兵進攻，把丹擊死。又探得劉虞子和，留居袁紹幕下，尚然存在，見前文。乃相率至冀州，欲將劉和迎歸；袁紹當然允許，並遣大將曲義，領兵十萬，護送劉和，長驅入幽州境。公孫瓚連忙出阻，麾下兵卻也不少，但與曲義等交鋒，一邊是勁氣直達，一邊是觀望不前，眼見是有敗無勝。鮑邱一戰，瓚軍大敗，好頭顱被敵斲去，約有二萬餘顆，瓚遁還薊城，不敢出頭。代郡上谷右北平等處，皆響應鮮於輔劉和等軍，戕吏叛瓚，瓚越覺孤危。先是幽州有童謠云：「燕南垂，趙北際；中央不合大如礪，惟有此中可避世。」瓚得聞歌謠，暗想燕趙交界，莫如易地；因即由薊徙易，繕塹自固。復設園塹十重，就塹築室；內分數層，每層高五六丈，懸梯相接，中層最高，由瓚自居，熔鐵為門，屏除左右。但令姬妾旁侍，凡男子七歲以上，不准擅入，遇有文書往來，輒懸絙上下，以免需人傳遞；又飭婦女習為大聲，宣揚教令。一切謀臣猛將，罕得接見，嗣是群下懈體，雍隔不通。或問瓚何故為此？瓚喟然道：「我北驅群胡，南掃黃巾，方謂天下可一麾而定；哪知海內愈亂，兵革迭興，看來非我所能蕩平，不如休兵息民，靜待時變。兵法有云：『百樓不攻。』今我設樓橹數十重，積穀三百萬斛，可以安食數年，食盡此谷，再作後圖便了。」看官閱此，應無不笑瓚為愚，只是命未該絕，還有兩三年的運數，所以曲義等搗入境內，為了糧運不繼，引軍退去；反被瓚追擊一陣，奪得許多車仗，滿載而回。曲義還報袁紹，只言瓚勢尚盛，未可遽滅。袁紹乃暫緩進兵，但心中總想併吞幽州，方肯罷手；那迎駕勤王的大計畫，反拱手讓諸別人。這真叫做一著弄錯，滿盤盡輸，豈不是大可惜麼？小子有詩歎道：

　　欲圖大業在乘時，一念蹉跎便覺遲；

　　盡有機宜甘自誤，袁曹從此判雄雌。

　　欲知迎駕大功，屬諸何人，且看下回續敘。



　　李傕、郭氾，賊也；張濟楊奉董承，亦無一非賊；至如李樂韓暹胡才，則固以賊自鳴，更不足道矣。堂堂天子顧委身於賊臣之手，尚有何幸？其所以間關跋涉，苟延殘喘者，賊膽尚虛，未敢公然篡逆也。當時之力，與勤王足成大業者，莫如袁紹。向使從沮授之計，西向迎駕，光復東京；則上足媲齊桓晉文，下亦不失為曹阿瞞，何至身名兩敗，死且無後乎？若臧洪之所為，跡同小諒，未足與語大受。但觀其復琳一書，與責紹數語，輒以未安王室為咎，是固猶以忠義為切劘，安漢不足，愧紹則固有餘也。後人以烈士稱之，不亦宜哉？






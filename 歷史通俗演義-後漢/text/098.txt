
			　　卻說諸葛恪劍履上殿，見過吳主孫亮，列席飲酒，恪辭不能飲，無非防他下毒。孫峻即進言道：「太傅有藥酒帶來，何勿敢取飲？」恪即命從人取入，放心酌飲。酒至數巡，亮托稱更衣，起座入內，峻亦如廁，脫去長袍，改著短服，懷刃趨出，大聲說道：「有詔收諸葛恪。」恪驚起拔劍，尚未出鞘，峻已一刀斲至，剁落恪首。散騎常侍張約，坐在恪旁，急掣恪劍砍峻，峻向右一閃，稍傷左手，右手亟持刀劈約，約趨避不及，右臂中斷，殿側已先伏甲士，一齊突出，把約殺死。座上諸官，統皆驚走。峻復宣言道：「恪謀逆已誅，餘人無罪，盡可歸座。」大眾聽著，乃復留片刻，旋即辭去。峻令甲士舁出二屍，用葦席包裹，竹篾紮縛，投諸城外石子崗；一面遣令甲士往收諸葛恪妻孥。恪妻正在室中，見有一婢進來，帶著血腥，禁不住掩鼻詰問，婢忽躍起道：「諸葛公乃為孫峻所殺，冤乎不冤？」道言甫畢，恪子竦建，踉蹌趨入，哭報乃父被誅，捕吏將至，請母亟奔。恪妻聽了，也不及舉哀，慌忙出門登車，與二子逃出都門；偏被騎督劉承追至，把他們圍住，盡行拿下，押還都市，一齊梟首。恪甥都鄉侯張震，及常侍朱恩等，連坐處死，並夷三族。臨淮人臧均，表請收葬恪屍，辭多淒惻，乃聽令收埋。當時建業有童謠云：「諸葛恪，蘆葦單衣篾鉤落；於何相求成子閣？」成子閣，即石子崗別名，鉤落就是葦帶，至是謠言果驗。這謀殺諸葛恪的計議，出自孫峻，峻得受拜丞相大將軍，都督中外諸軍事，加封富春侯。太常滕胤，本未預謀，且為恪子悚婦翁，因乞辭職。峻笑語道：「繇禹猶不相及，滕公為何出此？」遂仍使守位，且進爵高密侯。南陽王和妃張氏，為恪甥女，峻為此收和印綬，且逼和自盡。胤可免罪，和何故受誅？和接到朝命，與張妃泣別，張妃淒然道：「吉凶當相隨，妾終不獨生。」遂與和一同服毒，相繼畢命。和妾何氏，獨歎息道：「若皆從死，何人撫孤？」乃留育和子皓德謙俊四男。皓即為東吳末主，後文再表。且說魏主曹芳嗣位已十餘年，正始九年，嘉平六年，共十有五年。仍用夏正，一切政事，俱歸司馬氏裁決。司馬懿前殺曹爽，威震朝野，到了臨死這一年，尚殺揚州都督王凌，及凌甥兗州刺史令狐愚，說他謀立楚王彪，請旨賜彪自盡，並將諸王公錮置鄴中，派人管束，不准與郡國交通。補敘之筆。及司馬師繼懿輔政，權過乃父，魏主芳年已逾冠，一些兒沒有主權，當然不樂。嘉平三年，芳後甄氏病逝，越年立光祿大夫張緝女為繼后，緝不得與政，反令避嫌家居，亦懷怨望。太僕李恢，有子名豐，少有清名，為世所稱，獨恢嚴令約束，飭令閉門謝客。與諸葛恪父子情跡相同。恢既去世，豐遂出為尚書僕射，司馬師且擢他為中書令。豐與夏侯玄親善，玄自被召入都後，因為曹爽親屬，致削兵權，但得了一個太常職銜，居常怏怏，輒與豐秘密商議，誅司馬氏，為爽復仇。豐子韜得尚齊長公主，官拜給事中，父子常入侍宮廷，參預機要，魏主芳亦視為心腹，與語司馬氏專橫情狀，往往流涕。豐雖為司馬氏所拔擢，但心常屬夏侯玄，隱恨司馬師，更兼魏主涕淚相囑，因即一力擔承，願除權蠹；且使韜轉告后父張緝，聯為指臂，緝當然相從。嘉平六年二月，魏主芳擬封後宮王氏為貴人，豐暗與黃門監蘇鑠，永寧署令樂敦，冗從僕射劉賢等，私下定謀，擬俟魏主臨軒，召誅司馬師，即令夏侯玄代為大將軍，張緝為驃騎將軍。就使司馬師被誅，尚有昭在，計亦未周。

　　誰知事機不密，為師所聞，立遣舍人全羕，引兵召豐；豐也知謀泄，不敢不往。既與司馬師相見，一再盤詰，豐不禁動惱道：「汝父子包藏禍心，將圖篡逆，可惜我無力誅汝，死亦當為厲鬼以擊賊。」師勃然大怒，便令武士執著刀環，猛擊豐腰，豐即刻暈斃。師遂遣吏收捕夏侯玄，及后父張緝，交付廷尉鍾毓。毓親自訊玄，玄正色道：「我有何言？隨汝定讞罷了。」毓乃令玄繫獄，自作讞詞，流涕示玄，玄不加辯論，當即點首。待至讞詞呈入，公卿等都憚師威權，不敢異議，遂將玄緝二人，斬首東市，玄顏色不變，引頸就刑。玄子韜以尚主賜死，再執蘇鑠樂敦劉賢等，一體交斬，並夷三族。師意未足，帶劍入宮，見了魏主芳，便瞋目道：「張女何在？」芳戰慄道：「誰為張女？」師厲聲道：「就是張緝女兒！」芳起揖道：「張緝有罪，該女並未知情，乞大將軍寬恕。」皇帝丟臉，但亦憶及乃祖逼宮時候？師又說道：「逆犯女兒，就使未嘗知情，亦豈可為國母？應該即日廢置。」芳俯首無言，師竟逼令張后出宮，可憐張后毀妝易服，哭辭魏主，由內侍擁出宮門，幽錮別室。與伏皇后何異？師方才趨出，始令詞臣草詔，廢去皇后張氏，不到數日，張氏暴亡，想是被司馬師謀死了。毒逾乃父。魏主曹芳，無法可施，只得冊王氏為貴人，即將王氏續立為后，后父奉車都尉王夔，遷官光祿大夫，受封廣明鄉侯。但芳雖不能制師，始終懷嫌，師亦心下忌芳，潛謀廢立。適蜀將姜維，復出隴西，收降魏狄道長李簡，進拔河間臨洮諸縣，司馬師接得警耗，擬調親弟安東將軍司馬昭，引兵拒蜀。當即入白魏主，請旨召昭，昭留守許昌，奉召入見，魏主芳至平樂觀勞師，中領軍許允，與魏主左右侍臣，欲乘間殺昭，勒兵收師，當下密奏曹芳，芳亦允議。及昭入辭行，芳見他威風凜凜，不由的膽戰心驚，因將密謀擱起，未敢遽發。偏昭乖刁得很，微有所覺，退白乃兄司馬師，師囑暫留洛陽，覘察內外動靜。一時查不出什麼確音，只有許允屢次入內，與魏主背地私議，乃即誣他擅散官物，謫戍樂浪郡，且遣壯士夤夜追上，把允刺死。手段真辣。會接隴右守將徐質軍報，與蜀兵連戰數次，擊死蜀將張嶷，蜀兵已退，姜維三次無功，即從魏將口中敘過。師樂得表留親弟，與議廢立事宜。昭狠戾不亞乃兄，極口贊同，師遂入朝，大會群臣，首先倡議道：「今主上荒淫無道，褻近娼優，聽信讒言，閉塞賢路，幾與漢昌邑王相同，若長此守位，必危社稷，敢問諸公意見何如？」群僚並皆畏師，只好隨聲附和道：「伊尹放太甲，霍光廢昌邑王，俱為安定社稷起見；今日事亦惟公命。」師欣然道：「諸公既以伊霍望師，師亦何敢避責呢？」說著，即從袖中取出奏稿，令眾署名，眾見奏稿，是請命太后，說得曹芳如何昏愚，如何淫亂，明明是十有九虛，但欲違師命，必致誅夷，乃依次署訖。使人呈入永寧宮，郭太后本不預外政，看到這般奏本，默不一言。師在朝候信，且與群僚議定，將迎立彭城王據為嗣君，惟太后復命好多時不見頒到，因再遣大鴻臚郭芝入問。芝馳至永寧宮，見太后與魏主芳對坐，並帶愁容，芝竟顧芳道：「大將軍欲廢陛下，改立彭城王。」太后道：「待我面見大將軍，從容決議。」芝作色道：「太后有子不能教，今大將軍已與群臣商決，勒兵坐待，尚有何言？」簡直似太上皇訓令。太后無詞可答，不禁淚下，俄而復有人馳入，手持齊王印綬，交與曹芳，令他退就舊藩，芳知不可留，拜辭太后，與郭芝同至殿中，別過百僚，出乘王車，竟赴故邸。為主無權，不如勿為。有幾個忠厚官員，送了一程，太尉司馬孚，悲不自勝，餘亦未免欷歔；獨司馬師昂然自若，復使郭芝往索璽綬，太后與語道：「彭城王據是武帝庶子，為先皇季叔，若果迎立，試問將我置諸何地？且明帝從此絕嗣，大將軍想亦未安，我意不如迎立高貴鄉公髦，髦係文帝長孫，明帝從子，准諸古禮，小宗應繼大宗，可與大將軍謹議，再來報我。」芝聽了此言，倒也不便駁斥，便出告司馬師。師也覺正論難違，只好依命，使芝再白太后，仍取璽綬。太后道：「高貴鄉公小時，即由我見過他，既入嗣，我當親交璽綬便了。」徒保璽綬，也是無益。芝復出告師，師乃遣使持節，往迎高貴鄉公髦，一面肅清宮禁，降王皇后為齊王妃，勒令出宮就邸，專待曹髦到來。髦係明帝弟，東海定王霖子，正始五年，受封高貴鄉公，年才十四，既至洛陽，群臣迎拜西掖門，髦下車答拜，禮官謂不必答禮，髦正色道：「我亦人臣，今奉太后徵召，未知何事，怎得見了群僚，便不答拜呢？」十四歲便能如此，聰慧可知。說著，即步行入殿，郭太后早已聞知，在太極殿東堂坐待，及髦拜見後，囑咐數語，交與璽綬，髦固辭不獲，方受璽易衣，御殿登座，朝見百官，即改嘉平六年為正元元年，大赦天下。假大將軍司馬師黃鉞，入朝不趨，奏事不名，劍履上殿，其餘文武百官，亦封賞有差。廢立既得增封，何妨篡弒？

　　未幾，已是一年上元，慶賀方才告畢，忽報揚州都督毌丘儉，與刺史文欽，托名討逆，渡淮前來。司馬師方病目瘤，延醫割治，在府養病，聞得此報，急召河南尹王肅，尚書傅嘏，中書侍郎鍾會等，入議軍情；且與語道：「我本欲親征叛亂，可惜目瘤未愈，不能出行。」鍾會起答道：「此事非大將軍親出，恐一時未能蕩平。」王肅等亦贊成會議，師蹷然躍起道：「諸君既勉我親征，我亦顧不得目疾了。」遂命弟昭兼中領軍，暫攝朝政，自乘軟輿督軍，命荊州刺史王基為監軍，向東進發。基向師獻議道：「淮南人民，非真思亂，不過為儉等脅迫而來，若大軍一臨，必然瓦解，基願統率前軍，速往平亂。」師欣然依議，基即星夜進兵，先將南頓城據住。毌丘儉因王凌死後，代督揚州，素與夏侯玄李豐友善，玄豐受誅，儉亦不安，因與刺史文欽結交。欽本與曹爽同鄉，為爽所愛，乃得擢用。爽與玄豐二人，同為司馬氏所害，故欽儉並恨司馬氏。曹芳被廢，儉子旬請父興師，乘機討逆，儉乃矯托郭太后密詔，移檄州郡，號召兵馬，討司馬師；自率州兵渡淮，行至項城，探悉王基據守南頓城，乃就項城駐紮，使健足齎書至兗州，往招刺史鄧艾。艾字士載，籍隸棘陽，口吃不能急言，嘗自呼艾艾，少年喪父，為人牧牛，每見高山大澤，輒留心形勢，時人笑他為癡；獨同郡吏見他聰慧，給資使學，終得成材。初入為太尉掾，繼遷尚書郎，出參征西軍事，任南安太守，調擢兗州刺史，有所規畫，無不合宜，因此與鍾士季齊名。為鍾鄧二人入蜀張本。此次接著儉使，看罷來書，竟隨手扯碎，且將儉使斬訖，立率萬餘人，趨樂嘉城，與師相應。師命鎮南將軍諸葛誕，由安風出取壽春，征東將軍胡遵，由青州出譙宋地，截儉歸路，自引兵往就鄧艾。適文欽進襲樂嘉城，猝與師遇，不戰即卻。欽子鴦年方十八，驍勇絕倫，獨無懼色。且請與欽夜襲師營，分兵夾攻，欽從東進，鴦從西入。父子計議已定，待到夜半，鴦率壯士，至師營前，鼓噪殺入，師本善行軍，自有預備，當即傳令堅守營門，不准妄動。將士雖遵令守住，怎奈營外的喧聲，愈響愈震，師病臥帳中，驚憤交並，急得目睛突出，痛不可耐，但又未便呻吟，強為鎮定，齧被皆破，好容易挨至黎明，營尚未陷。那文鴦專待父至，兩路進攻，哪知欽竟不到，日已高升，只得引兵退去。行未里許，後面來了許多追兵，統將乃是司馬班，鴦匹馬單槍，回頭殺入，無人敢當，紛紛倒退，鴦乃復去。司馬班又麾兵追鴦，鴦返戰六七次，殺死班兵六七百名，班不敢再進，鴦乃徐徐引還。途次始遇見乃父，問明情由，係是夜間失道，不得已覓路歸來，鴦很是歎惜。父不及子，奈何？及還抵項城，毌丘儉已經遁去。原來吳丞相孫峻，聞儉出兵逾淮，料知揚州空虛，乘間進攻壽春。再加諸葛誕亦出安風津，向壽春進發，儉聞得此信，慌忙走還。欽父子孤軍無繼，也只得棄了項城，奔回壽春。背後忽有一人追呼道：「文刺史何不暫留數日，乃如此急走呢？」欽回顧來騎，乃是尹大目，便罵他負爽舊恩，助師為逆，大目尚欲有言，欽竟彎弓欲射，大目且卻且語道：「罷了罷了！幸各努力！」說畢即返。其實大目是有心曹氏，來報師目突出，教他留守項城，靜心待變；偏欽聞言不悟，竟致大目白走一遭。心粗膽怯，怎能成事？至行近壽春，聞得城中已潰，無家可歸，沒奈何投降孫峻去了。毌丘儉遁出項城，意欲南歸，被胡遵截殺一陣，部兵四散，乃北走慎縣，隨身已無一卒，獨至水草中暫憩，適為安風津民張屬所見，把他射死，獻首軍前。儉子甸未曾隨父，逃往新安，終被捕誅。尚有甸子弟數人，亦奔投吳軍。吳軍方至橐臯，諸葛誕已入壽春，孫峻料已無及，也即引還。司馬師已平定淮南，即令誕都督揚州，自率大軍還都。甫抵許昌，目痛愈劇，一經朦朧，便見夏侯玄李豐張緝等，立在面前，自知性命不保，不能至洛，可巧司馬昭前來省疾，便即囑咐後事，語尚未畢，眼中一聲怪響，鮮血直流，頓致斃命。昭取得乃兄印綬，即總督人馬，上表訃聞。魏主髦令昭留屯許昌，援應內外。昭詢諸中書侍郎鍾會，會勸昭回駐洛南，昭不待朝命，便即引歸。魏主髦無可奈何，只得使昭繼承兄職，嗣是大權復歸昭有了。也可謂兄終弟及了。

　　且說蜀將姜維，探知司馬師已死，復議乘間伐魏，大將軍張翼，以為國小民勞，不宜黷武，勸維守險自固，為休養計。維不肯依議，竟請准朝命，與車騎將軍夏侯霸等，率兵數萬，進兵枹罕。魏征西將軍郭淮已歿，由雍州刺史陳泰升任，新刺史姓王名經，輕率寡謀，引兵出拒，兩軍會戰洮西。維令夏侯霸繞出經後，前後夾攻，經軍大敗，喪師無算，乃退保狄道城。維欲進攻狄道，張翼又諫阻道：「大功已立，可止則止；若再行進兵，恐如畫蛇添足，將隳前功。」維反恨他阻撓，驅軍逕進，魏征西將軍陳泰，夤夜往援，就狄道城東南山上，鳴鼓舉烽，張皇聲勢；再加兗州刺史鄧艾，也受了朝旨，遷官安西將軍，領兵來助陳泰，維聞兩路兵到，急收兵退駐鍾堤。四次無功。泰與鄧艾相會，置酒談兵，將佐畢集，俱謂蜀兵卻退，未敢再來。艾獨笑說道：「洮西方敗，彼必思乘勝再舉，是一當來攻；彼屯兵漢中，容易出發，且知我將易兵新，更思乘隙，是二當來攻；彼用船行，我從陸行，我勞彼逸，是三當來攻；狄道隴西南安祁山，皆為邊境，我須四處把守，彼得一路直進，是四當來攻；彼出南安隴西，可資羌谷，若出祁山，可就食隴麥，是五當來攻；我料他不出一年，就要前來了。」知己知彼，百戰百勝。將佐始服艾遠慮，交口稱善。艾往屯祁山，逐日練兵，專待敵至。越年魏主髦改元甘露，就是蜀漢後主禪延熙十九年，蜀將姜維，進位大將軍，又自鍾堤出兵，北向祁山，途中探得祁山有備，乃改趨南安。偏為鄧艾所料，引兵往據武城山，截住蜀兵去路，山勢險峻，蜀兵連攻不克，維又欲移攻上邽，檄令鎮西大將軍胡濟會師，就留夏侯霸屯武城山，自率部眾，夤夜渡渭，潛向上邽進發。走至天明，見兩面山路崎嶇，不便馳驟，正在疑慮，前驅已返報道：「此處名為段谷，谷後旗幟飄揚，恐有伏兵。」維變色道：「段谷名稱未佳，不如退師。」遂掉頭回走，不料鄧艾卻揮兵殺來，兜頭攔住，蜀兵已經心慌，更加道途逼窄，不能成列，被艾軍一陣截擊，殺得七零八落。維還望胡濟來援，哪知待久不至，只好向前衝突，艾卻縱兵兜圍，不令竄逸，維兵越戰越少，幸虧夏侯霸前來救應，才得拔出，姜維奔回漢中。這番姜維敗回，喪失甚多，實皆被鄧艾占了先著，處處設防，所以維有此敗。第五次又失敗了。嗣是蜀人怨維，維亦上表自貶，降為後將軍，仍行大將軍事。過了一年，魏揚州都督諸葛誕，又起兵討司馬昭，於是吳蜀兩國，亦各東西出兵。小子有詩歎道：

　　陣雲擾擾起神州，未壹輿圖戰不休；

　　漢土三分數十載，可憐屍血滿江流。

　　欲知諸葛誕何故討昭，且看下回分解。



　　有曹操之廢伏后，乃有司馬師之廢張后。操廢后而止，至廢帝一事，留待其子曹丕；而師獨以一身兼之，既廢張后，復廢魏主芳，亂賊效尤，比前為甚。無怪後事之愈出愈凶。然使前無曹操父子，後亦必無司馬師兄弟；天鑒不遠，加倍相償，世人欲為子孫計，亦何勿稍留餘地乎？毋丘儉等之討司馬師，史筆嘗嘉予之，然才不逮志，終致覆滅。儉子甸知討賊之義，而不能為父先驅，坐致赤族；文欽有子，似勝毋丘，然子有勇而父無謀，其曷能濟？此所以倏起倏僕也。然天欲覆曹而生司馬氏，豈容毋丘儉之討賊有成乎？






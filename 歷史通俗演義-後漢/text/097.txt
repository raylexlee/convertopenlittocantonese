
			　　卻說曹爽被誅，禍及宗族，無論男婦老幼，一概喪生。惟爽從弟文叔早亡，妻夏侯氏，青年無子，乃父夏侯文寧，欲令女改嫁，女名令女，號泣不從，甚至截耳出血，誓不他適；及爽被誅，令女適歸寧母家，不致累及。文寧方為梁相，上書與曹氏絕婚，又使家人諷女改嫁。令女佯為允諾，悄悄的趨入寢室，取刀割鼻，蒙被自臥，女母迭呼不應，揭被審視，血滿牀席，不禁大駭。家人忙為敷藥，且勸解道：「人生世上，如草上輕塵，何苦出此？況夫家夷滅已盡，尚與何人守節呢？」令女泣語道：「仁人不以盛衰改節，義士不以存亡易心；曹氏盛時，尚欲保終，及今衰亡，便思背棄，這與禽獸何異？我寧死不肯出此。」貞節可風。家人聞言，無不感動，乃聽令守節。事為司馬懿所聞，也覺起敬，因使令女乞子自養，為曹氏後。烈女足怵奸雄。還有晏妻金鄉公主，係是操女，為操妃杜夫人所出，性情端淑，夙有賢名，晏自詡風流，雅好修飾，粉白不去手，行步顧影，無丈夫氣，時人號為傅粉何郎。惟性亦漁色，又嘗嗜酒，日與曹爽等為長夜飲，不問家事。金鄉公主歸語母杜夫人道：「晏為惡日甚，恐難保身家。」杜夫人還疑公主妒忌，笑言詰責；誰料晏閱時無幾，竟至殺身。晏有一男，年才五六歲，由杜夫人取匿宮中，遣人向司馬懿緩頰，請勿連坐；懿素聞公主賢明，並看公主同母兄沛王林情面，乃赦他母子，不復加誅。但晏好清談，與夏侯玄荀粲王弼等，引為同調，雖身已受戮，尚煽餘風，魏晉清談的流弊，實自晏始。特志禍根。這且慢表。

　　且說司馬懿計殺曹爽，得專政權，光祿大夫劉放孫資等，咸稱懿有大功，應升任丞相，並加九錫；少主芳不敢違議，便使太常王肅，齎冊授命，懿固辭不受，方將冊命收回。是年改元嘉平，即蜀漢延熙十二年，後主禪進監軍姜維為衛將軍，與費禕並祿尚書事。維具有膽略，嘗欲繼丞相亮遺志，北伐中原，獨費禕不以為然，隱加裁制，但使維統兵萬人，不令逾限。且與維相語道：「我等才智，遠不及丞相，丞相尚未能戡定中原，何況我輩？不如保國安民，靜待能人，今不可希冀僥倖，輕舉妄試，一或挫失，後悔無及了。」未始非持重之言。維因權在禕手，不便與爭，只好蹉跎過去。會有一魏將奔入蜀境，叩關請降，自述姓名，叫作夏侯霸，當由關吏報知姜維。維驚疑道：「霸係夏侯淵次子，與蜀有仇，何故前來乞降；莫非懷詐不成？」淵死於定軍山，事見前文。維繫魏人，應該知霸履歷。遂囑關吏嚴行盤詰，嗣接關吏復報，才知霸為曹爽外弟，官拜護軍，歸魏征西將軍麾下，爽被誅後，玄奉詔入朝，改派雍州刺史郭淮代任；霸與淮有隙，又恐坐爽親黨，必將及禍，不得已奔入蜀中，路過陰平，倉皇失道，甚至隨身糧盡，殺馬為食，步行荊棘，履穿足破，千辛萬苦，始得入蜀逃生。既已情真語確，當然由維召入，霸跪伏地上，泣訴前情，維親為扶起，用言撫慰。復引霸入見後主，後主亦慰勞一番，令為維參軍，霸拜謝而出。維問霸道：「司馬懿專政，未知他來窺我國否？」霸答說道：「懿方營立家門，無暇顧及外事，惟鍾士季年少有才，他日得志，必為蜀患。」維問鍾士季為誰？霸謂故太傅鍾繇子，現為秘書郎。維聽到此語，乃欲先機伐魏，遂上表固請，奉詔出師。夏侯霸隨維同行，到了雍州境內，審視地勢，見有曲山可據，即引兵占住，分築二城，使部將勾安李韶居守，自募羌胡遺眾，往略諸郡。魏征西將軍郭淮，急令雍州刺史陳泰往攻二城。泰發雍州兵前往，把二城團團圍住，令他水汲不通，城中無水可取，將士枯渴；虧得初冬下雪，融作飲料，尚得苟延殘喘。維聞二城被困，引兵趨救，方至牛頭山，即被陳泰阻住，泰才識煉達，料知維軍來援，必過此山，故就山設壘，親自守候。維連日攻撲，終不能克，突有探騎入報道：「魏將郭淮，前來援泰，先驅已渡過洮水了。」維亟與夏侯霸商議道：「郭淮進至洪水，定來截我歸路，如何是好？」霸皺眉道：「看來不如速退，免得喪師。」維乃令霸先行，自為斷後，星夜退歸。那曲山二城，待援不至，守將勾安李韶，無術圖存，只好降魏。姜維初次出師，便喪二將，不利可知。獨維還入漢中，心下未愜，因擬約吳夾攻，遣使東下。

　　吳主孫權，年已昏耄，為了許多內寵，遂致嫡庶爭權，內政尚且叢脞，還有何心外略？所以對著蜀使，模糊應付，當即遣歸。自從吳主權稱帝以來，差不多有二十餘年，初次紀元黃龍，越三年改號嘉禾，又越六年，改號赤烏，又越十三年，改號太元。權元妃謝氏無出，納妾生子，長名登，次名慮，登已立為太子，慮未冠而亡。權有外弟徐琨女新寡，貌美無雙，為權所羨，復納為妃。琨父名真，真妻為權姑母，琨女初嫁陸尚，尚卒，乃為權妃，事見史傳。謝氏恚恨成病，不久即歿。權使徐氏撫養子登，登得為太子，群臣請立徐氏為后。偏後宮又有步氏袁氏，及王氏兩夫人，步氏亦有姿色，與徐氏可稱伯仲，徐氏性妒，步氏量宏，故權復右袒徐氏，終至后位不定。步氏無子，只生二女，長名魯班，小字大虎，前配周瑜子循，後適全琮；次名魯育，又字小虎，前配朱據，後適劉纂。何孫氏多再醮婦。至徐氏病歿，步氏因未曾生男，亦不得為后。袁氏即袁術女，品性最良，也無子嗣，步氏又不幸疾終，權欲立袁氏為后，袁氏以無子固辭。兩王夫人，一生和霸二子，一生子休。後來權復得一犯女潘氏，嬌小玲瓏，使充妾媵，幾度春風，生子名亮。赤烏四年，太子登卒，和依次立為太子；和弟霸受封魯王，群臣謂母以子貴，應立和母王氏為后，權頗欲依議。哪知全公主即魯班。與和母有嫌，屢進讒謗，權竟信女言，常責和母，和母王夫人無從辯白，懮鬱致死，和亦因此失寵。和弟霸為權所愛，與和同居東宮，禮秩如一，群臣多上書諫諍，權乃命分宮別僚，二子自是生嫌。霸陰謀奪嫡，交結朝臣楊竺全寄吳安孫奇等人，讒構乃兄，權漸為所惑，嫉和益甚。上大將軍陸遜，已代顧雍為丞相，仍守武昌，聞得太子兄弟，不相和恊，因上書切諫，略言：「太子正統，魯王藩臣，當使寵秩有差，然後上下得安。」權置諸不理，遜書亦數上，仍無影響。太子太傅吾粲，請遣魯王出鎮夏口，並出戍楊竺等，不准留京，詞尤激切，反觸權怒。霸竺乘間譖粲，粲憤無可訴，致書陸遜，自鳴不平，偏又被霸竺所聞，誣他交通外臣，蓄謀不軌，竟致下獄斃命。權復遣使責遜，遜年已垂老，禁不住連番憤悶，也即病終。遜子抗為建武校尉，代領遜眾，送葬東還；權召抗入問。抗陳乃父苦衷，聲淚俱下，權稍稍感悟，才知霸竺所言，不情不實，於是霸寵亦衰。後宮裡面的潘夫人，尚在華年，獨承恩寵，眼見和霸二子，俱已失愛，樂得乘機獻媚，為子謀儲；且與全公主往來日密，並納公主姪孫女全氏為子婦。權可納姑母孫女為妃，亮亦何妨娶阿姊之姪孫女為妻？於是彼此益親，日在吳主權面前，讒毀和霸，勸立幼子孫亮。權內惑寵妃，外信愛女，遂欲廢和立亮，密語侍中孫峻道：「子弟不睦，恐將蹈袁氏覆轍；指袁譚袁尚。若使朕不為變計，後患且無窮了。」峻為權叔父孫靜曾孫，有姊為全尚妻，尚女嫁亮，親上加親，當然袒亮母子，贊成權議。惟權雖有此言，尚因廢儲事大，難免眾謗，復延宕了好幾年。

　　赤烏十二年間，右大司馬全琮病歿，全公主又致守孀，年近四十，還是好淫，因孫峻壯年偉岸，即多方勾引，與他私通。乃母步氏以仁惠稱，不意生此壞女。兩下裡暗地綢繆，密商長策，決擬將太子和捽去，改立孫亮，方好久圖富貴，安享歡娛。未必。峻入侍吳主時，遂肆意誣蔑太子，惹動吳主宿嫌，竟將太子和幽錮別室。驃騎將軍朱據，尚書僕射屈晃固諫不聽，兩人泥首自縛，連日伏闕，請赦太子，終不見許。無難營軍督陳正，五營軍督陳象，吳置左右無難營，又置五營，各設軍督。上書切諫，反致族誅。據與晃且被牽入殿，各杖百下，謫據為郡丞，斥晃歸里；太子和被廢為庶人，徙置故鄣。魯王霸亦同時賜死。霸黨楊竺全寄吳安孫奇等，一體受誅，遂立少子亮為太子，亮母潘氏，居然被象服，著翬衣，進位皇后，統掌吳宮。吳王改年太元，便是為了冊立潘后，有此特舉。惟潘后得如所望，免不得恃寵生驕，比那前時的柔媚情形，迥不相同。吳主權亦瞧透三分，始悟太子和無辜，轉生憐惜。是年八月朔日，天空中忽起大風，江海洶湧，平地水深八尺，吳主先陵所種松柏，盡被拔起，直飛到建業城南門外，倒插路旁，權因此受驚成疾，月餘不能視事。到了仲冬，才覺少瘥，乃親祀南郊，途次又冒風寒。及還宮後，復至患腫，意欲召和入侍，全公主及侍中孫峻，中書令孫弘，力言不可，方才罷議。好容易挨過殘年，權病不能起，命立故太子和為南陽王，使居長沙；王夫人子休為瑯琊王，使居虎林；還有一子名奮，乃是後宮中仲姬所出，年比太子亮少長，授封齊王，使居武昌。過了月餘，權稍有起色，有司奏稱鳳凰來儀，乃復改年神鳳。不料皇后潘氏，遽爾暴亡，權力疾往視，見潘項下有痕，舌不能藏，料有他故，因令左右秘密調查。嗣得察出破綻，乃是潘后待下甚暴，各有怨言，她見權老病垂危，即使宮人出問中書令孫弘，考察漢呂後稱制故事。宮人因潘后臨朝，必好殘殺，不如先機下手，俟她夜間熟睡，竟將她項中扼死。權亦知她咎由自取，但看到慘死情狀，不免悲憤交並，乃將與謀行兇的宮人，殺死數名。嗣是心緒不寧，病益沈重，又拖延了兩三月，氣絕身亡，壽已七十有一。太子太傅諸葛恪，太常滕胤，中書令孫弘，侍中孫峻，將軍呂據，並受顧命，立太子亮為嗣主，夾輔朝政。弘與恪積不相容，意欲矯詔誅恪，商諸孫峻，峻反向恪報知，恪遂誘弘議事，把他殺死。然後為權發喪，追諡權為大帝。亮既嗣位，改元建興，進恪為帝太傅，胤為衛將軍，領尚書事，孫峻以下，俱進爵有差。

　　恪為諸葛瑾長子，少年穎悟，詞辨過人，權聞名召見，欲試恪才，特遣人牽入一驢，用筆題面云：「諸葛子瑜」。子瑜就是瑾表字，瑾面似驢，故以此為戲。天子無戲言，權以驢戲瑾，亦太失體。恪即跪請道：「乞賜筆更添二字。」權將筆給恪，恪在諸葛子瑜下，添入「之驢」二字，舉座稱奇，權亦為稱賞，便把驢賜恪。恪年甫弱冠，便拜為騎都尉太子登賓友，已而升任撫越將軍，出平山越，更擢任威北將軍，封都鄉侯，望重一時。惟瑾謂恪非保家子，引為深懮。及瑾病歿，恪自矜才智，好陵上位，丞相陸遜，輒貽書相誡，恪不少悛。既而遜又去世，恪竟得為大將車，代領遜眾，駐節武昌。吳主權病篤，召恪受遺，恪遂為首輔，欲收時望，緩逋責，除關稅，宣佈惠澤，遠近騰歡，乃修築東興堤，左右倚山，夾築兩城。堤在巢湖東面，久廢不治，恪恐湖水泛濫，並為吳魏衝道，故集眾興修，使全端留略二將，分守二城。復因休奮二王，封地瀕江，關係重要，恐他據境謀變，特將瑯琊王休，徙封丹陽，齊王奮徙封豫章。奮不肯遵行，由恪致箋恫嚇，然後遷往。恪有族叔諸葛誕，仕魏為征東將軍，聞吳修堤築城，當即詳報魏廷，請先機伐吳。時司馬懿已死，長子師進任撫軍大將軍，代父執政，頗善誕言；再加征南將軍王昶，征東將軍胡遵，鎮東將軍毋丘儉，各獻軍謀，力主東征，師遂令諸葛誕集兵七萬，會同胡遵，直攻東興。又遣王昶攻南郡，毋丘儉攻武昌，三路進發，探報馳達江東。諸葛恪忙率同將士，晝夜兼行，往救東興，吳冠軍將軍丁奉，老成煉達，願為前驅，恪令他將呂據留贊唐資三人，引兵二萬，與奉並進；自率二萬人為後應。奉向呂據等申議道：「兵多行緩，若被賊據險，難與爭鋒，我宜速往，君等隨後接應，方可無虞。」說著遂率麾下三千人，輕舸前行，順風揚帆，兩日餘即達東關，據住徐塘。魏將胡遵，已在湖濱，築造浮橋，渡過軍士，結營東興堤上，分兵攻撲兩城，三日不下。適值天寒雨雪，未便急攻，遵高坐營中，與將佐置酒豪飲，聞得吳兵來援，乃遣將探望，返報吳兵寥寥，不過二三千人，遵不以為意，仍然暢飲；彷彿酒鬼。但命兵士數百人，守住營門。丁奉見魏兵未出，即攏船近岸，顧語部眾道：「取封侯爵賞，正在今日，願諸君努力。」說著，即脫去戰袍，輕裝持刀，一躍登堤，兵士亦相率解甲，甚至袒裼露臂，左執楯，右執刀，隨奉上岸。魏兵瞧著，以為天寒至此，不戰先僵，相率大笑，誰知丁奉用刀一揮，眾皆踴躍，直撲魏營，魏兵始倉皇入報。魏前部督韓綜桓嘉，起座出戰，搖頭擺腦的趨至營外，曲摹醉態。可巧碰著丁奉，一刀砍來，正中韓綜頭顱，倒斃地上，綜係東吳叛將，屢為吳害，奉正欲梟取首級，不防桓嘉一戟刺來，虧得奉眼明手快，用刀格開，嘉酒尚未醒，倒退了兩三步，被奉趨前一刀，砍傷左肩，又復倒地。魏兵見兩將畢命，統皆逃入營中，奉得從容梟首，麾兵再進，三千吳兵，衝入魏營，胡遵即上馬對敵，哪禁得吳兵厲害？所向無前，慌忙棄去前屯，退入後寨。可巧吳將呂據留贊唐資等，陸續殺到，眼見得魏兵駭走，連後寨都不能保守，你貪生，我怕死，紛紛向浮橋渡回，人多橋壞，溺死了好幾萬人；胡遵飛馬先走，幸得逃命，所有輜重甲仗，盡被吳兵搬歸。魏將王昶毋丘儉，接得胡遵敗報，也燒屯退回。諸葛恪行至東興，賞勞諸將，奏凱還朝；特將叛將韓綜首級，獻入大帝廟中，聲罪報功，恪得加封陽都侯，領荊揚二州牧，都督中外諸軍事。

　　越年，恪復欲出兵伐魏，群僚固諫不從，當即遣司馬李衡，西行至蜀，約同舉兵。蜀大將軍費禕，方被降將郭修刺死，將佐多不願出師；獨衛將軍姜維，有志北伐，以為有機可乘，不行何待？乃率數萬人出石營，經董亭，進圍狄道。諸葛恪得李衡歸報，也領兵入淮南，環攻新城。魏大將軍司馬師，用主簿虞松計，使毋丘儉等堵御吳兵，堅壁勿戰；另檄征西將軍郭淮，雍州刺史陳泰，盡發關中士卒，速援狄道。淮與泰奉檄馳援，甫抵洛門，那姜維已探知消息，自恐糧食不繼，撤圍引去，諸葛恪卻尚屯兵新城，連日督攻。城將陷落，守將張特，佯為乞降，只言魏法須守城百日，方可出降，家族免罪，今被圍已九十餘日，乞恩許滿限，然後開城拜納等語；恪信為真言，飭兵緩攻。不意特乘夜修城，補闕完殘，至次日登城大呼道：「我情願鬥死，豈肯降汝吳狗？」特為一牛之稱，牛固不宜事狗。恪聞言大怒，再飭攻城，竟不能克，軍士銳氣已衰，更兼天氣蒸悶，多半遇疫，死亡相繼，恪尚虐待將士，說他不肯盡力，眾益離散。魏將毋丘儉等且乘敝進援，吳兵大恐，不戰自潰，恪也只好逃歸。沿途散失軍械，不可勝計，於是吏民失望，怨毌交乘，恪不自引責，反苛求將吏過失，或誅或黜，累日不絕。且恐他人暗算，累得精神恍惚，寢食不安。先是恪出兵淮南，整裝將行，忽有一人滿身素服，趨入閣中，內吏問為何事？那人謂至寺院迎僧，為親超薦，不意誤走至此內，吏將他叱出，轉語外門守卒，俱言持械把門，並不見有一人進來，大眾都為詫異。及出行後，舟車左右，時有白虹環繞，家中廳屋棟樑，無故自斷，家人都目為不祥，替恪擔懮，恪卻安然歸家，總算幸事；但與恪語及，恪也覺驚心。一日早起盥洗，聞水中有血腥氣，連易數盆，血腥如故，待至戴冠加衣，衣冠上亦有腥氣，正驚疑間，忽侍中孫峻，齎詔到來，召恪入宴。恪亦防有他變，詐言腹疾，不便飲酒，峻忙說道：「天子設宴宣召，欲與太傅共議大事，請太傅力疾一行；若因御酒不便下飲，盡可自齎藥酒，隨身帶去。」以詐應詐。恪因峻素來親信，計畫周到，料無他謀，乃令峻先行，自易朝服出門。門內豢有黃犬，突至恪前，銜住恪衣，恪愕然道：「犬不欲我出門麼？」乃還坐片刻，少頃復出，犬銜衣如故，恪不禁動怒道：「犬亦敢來戲我麼？」遂令衛士將犬趕出，登車入朝。散騎常侍張約朱恩，為恪爪牙，呈遞密書，勸恪毋入。恪省書欲歸，適遇太常滕胤，問將何往？恪以腹痛甚劇為辭，胤答說道：「既已到此，應該一見主上，方可告歸。」恪躊躇多時，又由孫峻出來敦促，乃劍履上殿。這一番有分教：

　　列席未終頭已落，覆巢以下卵無完。

　　恪既入殿，究竟有無禍變，試看下回便知。



　　姜維之主張北伐，欲繼諸葛遺志，非不足嘉？所惜者有志乏才耳。費禕陰加裁制，不令興師，亦為知己知彼之論。然伐亦亡，不伐亦亡，諸葛武侯之《後出師表》，詳哉言之。天不祚漢，武侯殂於中壽，姜維才不逮武侯，而又輔佐無人，此北伐之所以寡效也。牛頭山一役，未得寸土，既喪二將，先聲已挫，後事可知，蜀其尚能長存乎？孫權承父兄遺業，任才尚計，史謂其有勾踐遺風，乃內寵相尋，晚年益憒，廢長立幼，亂本已成；諸葛恪孫峻諸徒，皆不足托孤寄命，而權則倚為心膂，囑令輔政。恪修繕湖堤，築城自固，尚為保境之良策；東興破敵，功由丁奉，班師東返，遽沐侯封，恪之幸也。乃小勝即驕，窮兵不已，至於新城頓挫，猶且不知引咎，作福作威，雖欲不亡，烏可得耶？語有之：「小時了了，大未必佳。」觀諸葛恪而益信；若孫峻則更不足齒矣。






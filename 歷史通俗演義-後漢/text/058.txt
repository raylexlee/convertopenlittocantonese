
			　　卻說鮮卑大酋檀石槐，自恃強盛，未肯服漢，且連年寇掠幽、并諸州；朝廷以田晏夏育兩人，曾隨段熲破滅諸羌，勳略俱優，特任田晏為護羌校尉，夏育為烏桓校尉，分守邊疆。既而晏坐事論刑，意欲立功自贖，特使人入托王甫求為統將，願擊鮮卑；夏育亦有志徼功，上言鮮卑寇邊，自春至秋，不下三十餘次，請徵幽州諸郡兵馬，出塞往討，大約一冬二春，便可殄滅鮮卑等語。靈帝乃召群臣會議，或可或否，聚訟紛紛。議郎蔡邕，前曾謂不宜用兵鮮卑，至此仍堅持前議，再行申說道：

　　自匈奴遁逃，鮮卑強盛，據其故地，稱兵十萬，才力勁健，意智益生；加以關塞不嚴，禁網多漏，精金良鐵，皆為賊有，漢人逋逃，為之謀主，兵利馬疾，過於匈奴。昔段熲良將，習兵善戰，有事西羌，猶十餘年；今育晏才策，未必過熲，鮮卑種眾，不弱於曩時，而虛計二載，自許有成，若禍結兵連，豈得中休？當復徵發眾人，轉運無已，是為耗竭諸夏，並力蠻夷。夫邊陲之患，手足之疥癬，中國之困，胸背之癰疽；方今郡縣盜賊，尚不能禁，況此醜虜，而可伏乎？昔高祖忍平城之恥，呂後棄嫚書之詬；方之於今，何者為甚？天設山河，秦築長城，漢起塞垣，所以別內外，異殊俗也。苟無蹙國內侮之患則可矣，豈與群螘較勝敗，爭往來哉？雖或破之，豈可殄盡？夫專勝者未必克，挾疑者未必敗；眾所謂危，聖人不任，朝議有嫌，明主不行也。昔淮南王安諫伐越曰：「天子之在，文章俱存；循二子之策，守先帝之規，臣曰可矣！幸垂察焉。

　　靈帝見了邕議，竟不肯從。王甫在內，蔡邕何能抗爭？即拜田晏為破鮮卑中郎將，使領萬騎出雲中，作為正師；再令夏育出高柳，中郎將臧旻出雁門，作為偏師，三路並進，約有三四萬人，出塞二千餘里，方與鮮卑兵相遇。鮮卑大酋檀石槐，召集東西中三部頭目，來敵漢軍，漢軍遠行疲乏，不堪一戰；那檀石槐以逸待勞，盡銳爭鋒，叫漢兵如何招架？眼見得紛紛敗下，為虜所乘，晏育旻三將，各自顧全生命，回頭亂跑，所有輜重車徒，盡行棄去，甚至所持漢節，也並拋失；三路人馬，十死七八，只剩得殘騎數千，零零落落，奔回原營。朝廷聞報，拘還晏育旻三將，並下詔獄；由三將傾家出貲，贖為庶人。鮮卑既得勝仗，寇掠尤甚。廣陵令趙苞，素有清節，政教修明，蒙擢為遼西太守，地當虜衝，由苞繕治城堡，訓練士卒，戰守有貲，屹為重鎮；就職逾年，乃遣使至甘陵故里，迎接老母妻孥，好多日不見到來，未免繫念。忽有候吏入報道：「鮮卑兵萬餘人，突來犯邊，前鋒已經入境，不久要到城下了！」苞聞報大怒道：「蠢爾鮮卑，敢來犯我疆界麼？我當前去截擊，使他片甲不回，方免後患！」說著，即召齊將士，慷慨曉諭，飭令為國效忠，將士等皆踴躍從命；當下調集兵馬二萬騎，由苞親自督領，出城搦戰。約行了一二十里，便見前面塵頭大起，虜兵蜂擁前來。於是倚險列陣，截住虜蹤，那虜眾被苞阻住，也即停止；苞正擬麾兵突上，不料敵陣中驅出囚車，約有數具，左右各押著虜兵，持刃大喝道：「趙苞快下馬受縛，免得誅滅全家！」苞聞聲出馬，舉目一瞧，好似萬箭穿胸，險些兒暈倒地上。原來囚車裡面，不是別人，正是白髮毵毵的老母，與那嬌顏稚齒的妻兒。自從苞飭迎家眷，母妻等相偕赴任，路過柳城，遇著鮮卑游騎，把他們掠去，詢知為遼西太守眷屬，即挾為奇貨，號召騎士萬餘人，進攻遼西，意欲借此脅苞。苞見家眷被劫，怎不驚心？況母子恩情，何等深重？此時為虜所縛，慘同羊豕，若要不降，必致殺母；若要遽降，豈不負君？進退徬徨，激出了許多涕淚，淒聲遙語道：「為子無狀，本欲將所得微俸，奉養朝夕，不意反為母禍！昔為母子，今為王臣，至我不得顧私毀公，罪當萬死！如何塞責？」說至此，即聽母聲遙應，呼己小字道：「威豪！人各有命，怎得相顧自虧忠義？從前王陵母陷入楚中，對著漢使，伏劍勉陵；我願效陵母，爾亦當如陵忠漢便了！」苞待母說罷，竟打定主意，回首大呼道：「大小將士，幸與我努力殺賊，上雪國恥，下報家仇！」道言未絕，即由軍吏一齊殺出，驟馬上前；虜兵凶橫得很，一聲喊起，把苞母及妻子等，立刻殺死，取首級擲入苞軍，苞軍雖然急進，已是不及救護，但搶得數具囚車，及車內的無頭屍骸。苞母原是賢烈，苞亦未免太忍。苞至此悲憤填膺，還顧甚麼利害，當即挺刃當先，與虜拼命，部下二萬人，也個個激動義憤，執著大刀闊斧，冒死搗入鮮卑陣中，霎時間摧破虜陣，剁死虜兵無算，虜眾不可支持，自然四潰；苞趕至數十里外，見殘虜已鼠竄出境，只得收兵還城；隨將母妻子各屍，買棺殯殮，上表陳述軍情，且請辭職歸葬。靈帝得表，忙即遣使弔慰，加封苞為鄃侯，准令還葬母屍，厚賜賻恤。苞奉詔回鄉，已將母屍等葬訖，顧語鄉人道：「食祿避難，不得為忠；殺母全義，亦不得為孝；我還有甚麼面目媮息人世呢？」鄉人欲上前勸解，不料苞驟然心痛，用手椎胸，嘔出紫血數升，突至仆倒地上，鄉人忙將他舁入家中，奄臥牀間，只呼了幾聲母親，便即靈魂出竅，馳往冥途去尋那老母妻孥了。閱至此，令人酸鼻。苞本為中常侍趙忠從弟，與忠素不相恊，恥談門族，就官以後，從未致忠一書；所以苞既病歿，忠亦不為請諡，但教自己威福不致損失，管什麼兄弟宗親？靈帝亦只寵左右，不看重內外臣工。太傅一職，懸缺不補，太尉司徒司空三官，一歲數易，段熲為太尉後，復由陳耽許訓劉寬孟馘數人互為交替；只劉寬尚知自好，廉慎有餘。

　　到了熹平七年間，日食地震，相繼不絕，反無緣無故的下詔改元，號為光和，大赦天下。太尉孟馘罷免，竟授常山人張顥為太尉。顥為中常侍張奉弟，因兄得官，出為梁相，適有喜鵲飛翔府前，由役吏與鵲為戲，用竿撥鵲，便致墮落，役吏忙去拾取，哪知鵲滾地一變，化成圓石，役吏非常驚愕，取石獻顥，顥命將圓石椎破，內有金印，印上有「忠孝侯印」四個篆文，因此喜出望外，便致書兄奉，誇為瑞徵。鵲何能變石？想俱由張顥捏造出來。奉入侍時，覷隙與靈帝談及，又托永樂宮門吏霍玉，代為揄揚，靈帝竟為所惑，召顥入都，使為太常；未幾即遷官太尉，想他做個太平宰相。餘如司徒司空，亦換去袁隗唐珍楊賜劉逸陳球袁滂來豔等人，更迭就任，多約數月，少只數旬。看官試想，世上能有這般大材，速成治道麼？無非依宦官為進退。光和元年四月，都中又聞地震，侍中署內，有雌雞變作雄雞；到了五月，有白衣人入德陽殿內，與中黃門桓賢相遇。賢喝問何事，白衣人卻厲聲道：「梁德夏叫我上殿，汝為何阻我？」賢不知梁德夏為何人，正要將他扭住，詳訊來歷，偏趕到白衣人身前，一手抓去，落了個空，白衣人也不知去向了；賢不勝駭異，查問宮廷內外，亦不聞有梁德夏，只好約略奏報，留作疑案。至六月間，又有黑氣墮入溫德東庭中，長十餘丈，形狀似龍，好一歇方才散去；再過一月，有青虹出現玉堂殿庭，種種怪異，人相驚擾。靈帝乃召光祿大夫楊賜，諫議大夫馬日磾，議郎蔡邕張華，太史令單揚等，詣金商門，引入崇德殿，使中常侍曹節王甫兩人，就問災異原因，並及消變方法。惟楊賜蔡邕，引經據讖，奏對較詳，節與甫還白靈帝，靈帝又特詔問邕，使他直陳得失，許用皂囊封上。漢制惟奏聞密事，得用皂囊封入。邕見靈帝推誠下問，不必再有忌諱，乃直揭時弊，密上封章道：

　　臣伏惟陛下聖德允明，深悼災咨，褒臣末學，特垂訪及，斯誠輸肝瀝膽之秋，豈可顧患避害，使陛下不聞至戒哉？臣伏思諸異，皆亡國之怪也；天於大漢，慇懃不已，故屢出祆變，以當譴責，欲令人君感悟，改危即安。今災眚之發不於他所，遠則門垣，近在寺署，其為監戒，可謂至切。蜺墮雞化，皆婦人干政之所致也；前者乳母趙嬈，貴重天下，生則資藏侔於天府，死則丘墓逾於園陵，此時趙嬈已死。兩子受封，兄弟典郡；繼以永樂宮門吏霍玉，依阻城社，又為奸邪。今道路紛紛，復云有程大人者，察其風聲，將為國患，宜嚴為提防，明設禁令，深惟趙霍，以為至戒。今聖意勤勤，思明邪正。而聞太尉張顥，為玉所進；光祿勳偉璋，有名貪濁；又長水校尉趙玹，屯騎校尉蓋升，並叼時幸，榮富優足；宜念小人在位之咎，退思引身避賢之禍！

　　伏見廷尉郭禧，純厚老成；光祿大夫橋玄，聰達方直；前太尉劉寵，忠實守正，並宜為謀主，數見訪問。夫宰相大臣，君之四體，委任責成，優劣已分，不宜聽納小吏，雕琢大臣也。又尚方工伎之作，鴻都辭賦之文，可且消息，以示惟懮。《詩》云：「敬天之怒，不敢戲豫。」天戒誠不可戲也。宰府孝廉，士之高選，近者以辟召不慎，切責三公；而今並以小文超取選舉，開請托之門，違明王之典，眾心不饜，莫之敢言。臣願陛下忍而絕之，思惟萬幾，以答天望。

　　聖朝既自約厲，左右近臣，亦宜從化；人自抑損，以塞咎戒，則天道虧滿，鬼神福廉矣。臣以愚戇，感激忘身，敢觸忌諱，手書具對。夫君臣不密，上有漏言之戒，下有失身之禍，願寢臣表，無使盡忠之吏，受怨奸仇，則臣雖萬死，感且不朽矣。

　　靈帝啟封展閱，卻也不勝歎息。曹節適立在後面，早已眈眈注視，只恨相距太遠，一時看不清楚，又未便搶前明視，正在心中躁急；湊巧靈帝起座更衣，乃即趨近一瞧，已知大略，雖於自己無甚關礙，但據蔡邕劾奏諸人，統是自己同黨，總不免暗裡懷嫌；當下傳告左右，遂將蔡邕表奏的內容，宣揚出去。咎在靈帝一人。邕與大鴻臚劉郃，素不相平，叔父蔡質，方為衛尉，又與將作大匠陽球有隙，球即中常侍程璜女夫。想係程璜的乾女婿，否則璜為閹人，怎得有女？璜因邕章奏中，曾有程大人將為國患等語，恐他指及己身，不如先發制人，免被劾去；乃陰使人飛章發密，誣稱蔡邕叔姪，屢將私事托郃，郃不肯相從，遂致邕懷怨望，謀害郃身。靈帝又為所迷，即令尚書向邕詰狀，邕上書自訟道：

　　臣被召問，以大鴻臚劉郃，前為濟陰太守，臣屬吏張宛，休假百日，漢制吏休假百日，例當免職。郃為司隸，又托河內郡吏李奇，為州書佐，及營護故河南尹羊陟，侍御史胡母班，郃不為用，致怨之狀，臣屏營怖悸，肝膽塗地，不知死命所在。竊自尋案，實屬宛奇，不及陟班，小吏進退，無關大體；臣本與陟姻家，豈敢申助私黨？如臣叔姪欲相傷陷，當明言台閣，具陳恨狀；所緣內無寸事，而謗書外發，宜以臣對與郃參驗。臣得以學問特蒙褒異，執事秘館，操管御前，姓名貌狀，微簡聖心。今年七月，臣詣金商門，問以災異，齎詔申旨，誘臣使言，臣實愚戇，唯識忠藎，出言忘軀，不顧後害；遂譏刺公卿，內及寵臣，實欲以上抒聖慮，救消災異，為陛下建康寧之計。陛下不念忠臣直言，宜加掩蔽，誹謗猝至，便用疑怪，盡心之吏，豈得容哉？詔書每下百官，各上封事，欲以改政思譴，除凶致吉，而言者不蒙延納之福，旋被陷破之禍，今皆杜口結舌，以臣為戒，誰敢為陛下盡忠孝乎？臣季父質連見拔擢，位在上列，臣被蒙恩渥，數見訪逮；言事者因此欲陷臣父子，破臣門戶，非復發糾姦伏，補益國家者也。臣年四十有六，孤特一身，得托名忠臣，死有餘榮；恐陛下於此，不復聞至言矣！臣之愚戇，職當咎患，而前者所對，質不及聞。而衰老白首，橫見引逮，隨臣摧沒，並入陷坑，誠冤誠痛！臣一入牢獄，當為楚毒所迫，促以飲章。飲，猶隱也，言原告姓名，無可對問。辭情何緣復問，死期垂至，冒昧自陳，願身當事戮，乞質不並坐，則身死之日，猶更生之年也。惟陛下加餐，為萬姓自愛！

　　邕書雖似詳明，可奈程璜在內反對，定要將邕加害，堅請靈帝收邕下獄，徹底查訊：靈帝本來糊塗，因即依議，邕遂被拘至洛陽獄中，連蔡質一並逮治。有司不敢忤旨，且受程璜暗中囑托，鍛鍊成讞，奏稱邕私怨廢公，謀害大臣，罪坐大不敬，應該棄市；幸虧邕命不該絕，得著一個大救星，從中緩頰，才得起死回生。這大救星不屬公卿，卻仍出自中常侍間，姓呂名強，表字漢盛，與程璜同為閹人，同作內官，偏生性與璜等不同，倒是一個清正公忠的好侍臣。鶴立雞群，應加褒揚。他知蔡邕無罪，不忍坐視，便挺身出來，至靈帝前叩首保邕，力為訴冤；靈帝乃使強傳詔，減邕死罪一等，受髡鉗刑，充戍朔方，質亦坐徙，家屬同科。將作大匠陽球，得知此信，忙使刺客預伏要路，待邕出都就戍，將他刺死；哪知刺客頗感邕義，佯為受命，索給路費，至錢財到手，卻一溜煙似的逃向他處，竟不返報。球候久不至，料知無成，再遣使人齎著金帛，追賂戍所監守官。監守官得了賄賂，反將詳情告邕，教他戒備；因此邕與質等幸得生存。偏宮闈中又起風波，帝后間且遭讒構，好好一位宋皇后，並無什麼大過，竟為逆閹王甫所譖，遽致身死家滅，說將起來，更覺令人髮指。宋后不過中姿，且簡言寡笑，未善趨承，因此正位以後，並不得寵，後宮妃妾，各思乘機奪嫡，互播蜚言，靈帝已不免懷疑；渤海王悝妃宋氏，係是宋后的姑母，悝被王甫陷害，夫婦同死，見前回。甫恐宋后報怨，趁機下手，約同大中大夫程阿，捏言宋后聽信左道，咒詛皇上；再經妃嬪等從旁誣證，構成冤獄，遂由靈帝下詔廢后，收還璽綬，徙居至暴室中，活活幽死，后父酆及兄弟等，並皆被誅。後來宮內侍臣，憐后無辜，各出私囊，湊集錢物，收葬後屍，及酆父子遺骸，歸葬宋氏舊塋臯門亭。小子有詩歎道：

　　歷朝廢后總傷倫，況復讒言出寺大；

　　漢季外家多赤族，冤如宋氏最酸辛！

　　宋后枉死，王甫等權燄益張。當有一位公正的尚書，上書進規，欲知尚書姓名，容至下回再詳。



　　趙苞之棄母全城，後人多憫其全忠，而惜其昧義；夫君與親一也，親不可棄，猶之君不可忘，為趙苞計，不如退兵守城，徐為設法，或啗以重利，或佯為乞降，務使母得生還，然後再謀卻敵；萬一不能如願，則為君棄母，亦為後人所共諒，奈何銳圖殺賊，忍視老母之遽膏鋒刃乎？故苞之失不在於昧義，而在於少智；設令智士處此，當不若是之冒昧進戰也。蔡邕之屢諫不從，已可引去；乃尚徘徊於廊廟之間，致為奸人所陷害。微呂強，身家夷滅矣，邕其亦有才無智歟？若曹節程璜諸人，罪不容於死，何足責焉。






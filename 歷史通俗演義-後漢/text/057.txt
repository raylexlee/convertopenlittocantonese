
			　　卻說竇太后徙居南宮，已經二年，靈帝並未往省，張奐謝弼，相繼進諫，俱為閹人所阻，事見前文。會靈帝選定皇后宋氏，朝廷稱賀，宋氏為執金吾宋酆女，由建寧三年選入掖庭，冊為貴人，越年正位中宮，晉封酆為不其鄉侯。後既正位，當然至永樂宮朝見靈帝生母孝仁皇后，即董貴人，見五十五回。獨未聞過謁南宮。既而靈帝天良發現，暗思自己入承帝統，全仗竇太后從中主持，大恩究不可忘，因於十月朔日，率群臣往朝南宮，親至竇太后前，奉饋上壽；竇太后亦改懮為喜，暢飲盡歡。黃門令董萌，素受竇太后恩眷，至此見靈帝省悟，樂得乘間進言，屢為竇太后訴冤；靈帝乃常遣董萌過省，一切供奉，比前加倍。偏曹節王甫等，引為深恨，反誣萌謗訕永樂宮，下獄處死，竇太后又失一臂助。靈帝復為閹黨所迷，將南宮置諸腦後，不再往朝。越年頒詔大赦，改元熹平。中常侍侯覽，調任長樂宮太僕，驕奢益甚，奪人妻女，破人居屋，怨滿通衢，甚至同黨亦被他侵迫，互生嫌疑；有司始得舉劾覽罪，策收印綬，下獄自殺。多行不義，必自斃。惟曹節王甫攬權如故，竇太后為節甫所排，頻年抑鬱，飲恨不休，嗣聞生母復流死日南，連屍骸都不得歸葬，益覺得哀思百結，無限酸辛。也是自貽伊戚。古人有言，女子善懷，況如竇太后的始榮終悴，不堪回首，怎能不懨懨成疾，促喪天年？熹平元年六月，竟在南宮中病逝。閹豎積怨竇氏，但用衣車載太后遺骸，出置城南市舍；曹節王甫，居然入白靈帝，請用貴人禮殯殮。靈帝搖首道：「太后親立朕躬，統承大業，朕方自愧不孝，怎得反降太后為貴人哩？」還算有些良心。於是棺殮如儀，舉哀發喪。曹節等復欲別葬太后，進馮貴人配祔桓帝，靈帝未以為然，因詔令公卿集議朝堂，特派中常侍趙忠監議。仍用閹人監議，可見曹節等勢力。時太傅胡廣已死，太尉劉寵早經免職，後任又掉換數人，繼起為太僕李咸。咸自超遷太尉後，屢患疾病，告假養痾，聞得朝廷集議，欲將竇太后別葬，因即力疾起牀，令家人搗好椒毒，取納袖中，便與妻子訣別道：「若竇太后不得配食桓帝，我誓不生還了！」說著，遂乘輿入朝，遙見群僚已萃集一堂，差不多有數百人，乃下車徐進，按席坐著；好一歇不聞人聲，彼此面面相覷，無敢先言，因也暫忍須臾。少頃由趙忠開口道：「諸公既已到齊，應該即時定議！」坐旁方有人起立道：「皇太后以盛德良家，母臨天下，宜配先帝，何必多疑？」咸聞言正中心坎，忙視發言的大臣，乃是廷尉陳球，正思接口贊成，那趙忠已微笑道：「陳廷尉既有此意，應即操筆立議！」球並不推辭，就取過紙筆，隨手草成數行，遍示大眾。但見紙上寫著：

　　皇太后自在椒房，有聰明母儀之德；遭時不造，援立聖明，承繼宗廟，功烈至重。先帝晏駕，因遇大獄，遷居空宮，不幸早世，家雖獲罪，事非太后；今若別葬，誠失天下之望。且馮貴人冢，嘗被發掘，骸骨暴露，魂靈污染，生平固無功於國，何足上配至尊？臣球謹議。馮貴人冢，嘗為盜所發，事在建寧三年。

　　大眾覽畢，都無異詞，惟趙忠面色陡變，強顏語球道：「陳廷尉創建此議，可謂膽略獨豪。」球應聲道：「陳竇已經受冤，皇太后尚無故幽閉，臣常痛心，天下亦無不憤歎；今日為國直言，就使朝廷罪臣，臣也甘心！」這數語更拂忠意，頓時揚眉張目，欲出惡聲。咸至是不能再忍，便起語道：「臣意與廷尉陳球相同，皇太后不宜別葬。」群僚聽著，方才同聲附和道：「應如此言！」公等碌碌，所謂因人成事者也。忠自覺勢孤，未便多嘴，乃悻悻入內；李咸陳球等也陸續退歸。偏是曹節王甫，尚在靈帝前力爭，說是梁后家犯惡逆，別葬懿陵，即桓帝后。武帝嘗黜廢衛後，以李夫人配食，今竇氏罪深，怎得合葬先帝等語。李咸探知消息，因復抗疏力諫，略云：

　　臣伏惟章德竇后，虐害恭懷，安思閻后，家犯惡逆，而和帝無異葬之議，順朝無貶降之文；事並見前文。至於衛後，孝武皇帝身所廢棄，不可以為比。今長樂太后，尊號在身，親嘗稱制，且援立聖明，光隆皇祚，太后以陛下為子，陛下豈得不以太后為母？子無黜母，臣無貶君，宜合葬宣陵，一如舊制！臣咸謹昧死以聞。

　　靈帝覽奏，決計依議，始奉竇太后梓宮，合葬宣陵，追諡為桓思皇后。既而朱雀闕下，發現無名揭帖，有「曹節王甫，幽殺太后，公卿皆屍位苟祿，莫敢忠言，天下當大亂」云云。曹節王甫，慌忙報知靈帝，自白無辜。有詔令司隸校尉劉猛，從嚴查緝，十日一比，猛因謗書切直，不願急捕，遷延至一月有餘，未得主名。節甫遂劾猛玩宕，左遷為諫議大夫。適護羌校尉段熲，班師東歸，入為御史中丞，閹黨素與往來，頗相友善，因此奉詔代猛，受任司隸校尉。當下派吏四出，捕得太學游生等千餘人，拘繫獄中，逐日考訊，亦無左證；徒累得一班士子，冤苦吞聲。曹節等又囑熲追劾劉猛，摭拾他罪；猛因此落職，罰作左校刑徒。熲為平羌功臣，何苦作閹人走狗？大司農張奐，調任太常，因與宦官屢有違言，致為所忌，且與段熲爭論羌事，積不相容；並見前兩回中。又有前司隸校尉王寓，依倚權閹，向奐有所請托，奐謝絕不允，遂由寓設詞搆陷，劾奐曾阿附黨人，罪坐廢錮。段熲更欲投井下石，逐奐回籍，授意郡縣，迫令自裁。奐不勝惶懼，因致書謝熲道：

　　小人不明，得過州將，司隸管轄河南洛陽三輔三河弘農七郡，奐回籍經過，故書稱州將。千里委命，以情相歸，足下仁篤，照其辛苦；使人未返，復獲郵書，恩詔分明，前已寫白，而州期切迫，無任屏營，父母朽骨，孤魂相托，若蒙矜憐，壹流咳唾，則澤流黃泉，施及冥冥，非奐生死所能報塞。夫無毛髮之勞，而欲求人丘山之用，此淳于髡所以拍髀仰天而笑者也。誠知言必見譏，然猶不能無望，何者？朽骨無益於人，而文王葬之；死馬無所復用，而燕昭寶之；黨同文昭之德，豈不大哉？凡人之情，冤則呼天，窮則叩心；今呼天不聞，叩心無益，誠自傷痛，俱生聖世，獨為匪人；孤微之人，無所告訴，如不哀憐，便為魚肉，企心東望，無所復言。

　　熲得書後，也覺得心生惻隱，不忍害奐，乃飭州郡好意看待，送奐西歸。奐既返敦煌，閉戶著書，不聞世事，才得倖全。未幾又由中常侍王甫，察得渤海王悝，與同黨鄭颯董騰交通，密告段熲，使他從速查究；熲又奉命維謹，再興大獄，慘戮多人。這渤海王悝，係是恒帝親弟，前曾襲封蠡吾侯，桓帝係蠡吾侯翼長子，入嗣帝位，故令弟悝襲封，事見前文。嗣因渤海王鴻，身後無子，乃令悝過繼，承鴻遺封，得為渤海王。鴻為質帝生父，即千乘王伉孫。桓帝延熹八年，有司奏悝有邪謀，因降悝為癭陶王，只食一縣；悝潛謀復國，嘗使人入都鑽營，賄托中常侍王甫，代為申請，得能仍復舊封；當謝錢五千萬緡，王甫滿口應許。既而桓帝駕崩，遺詔賜復悝封，悝喜如所望；惟探得復封原因，乃是桓帝顧念親親，有此遺命，並非由王甫代為轉圜，於是將五千萬錢的原約，視為無效。哪知甫貪婪得很，屢遣心腹吏向悝索錢，始終不得如願，乃陰伺悝過，為報怨計。先是朝廷迎立靈帝，道路曾有流言，謂渤海王悝，恨不得立，蓄有異圖，當時亦無暇詳究；後來中常侍鄭颯，與中黃門董騰，串通渤海，常有書信往來，為王甫所偵知，遂令段熲出頭告發，收鄭颯等，送北寺獄，鍛鍊周章。尚書令廉忠，也是王甫爪牙，阿附甫意，誣奏鄭颯等謀迎立悝，大逆不道；再經曹節從旁證實，不由靈帝不信，立即詔飭冀州刺史，拘悝下獄；復遣大鴻臚宗正廷尉三官，同赴渤海，逼悝自盡。悝有妃妾十一人，子女十七人，伎女二十四人，皆繫死獄中。就是傅相以下諸僚屬，亦責他輔導不忠，冤冤枉枉的殺死多人。鄭颯董騰，既由廉忠指為禍首，哪裡還能生活，自然一並受誅。颯應處死，餘實可憐。甫得進封冠軍侯，曹節亦增邑四千六百戶；宮廷內外，要算曹王二宦官權勢最盛，父兄子弟，並為公卿列校，牧守令長，佈滿天下。節弟破石為越騎校尉，貪淫驕縱，探得營吏妻有美色，即脅令獻入，營吏怎敢違抗？只好與妻訣別，囑使前往；哪知妻卻有烈性，曉得三從四德，執意不行，結果是服毒自盡，完名全節。可哀可敬，惜乎姓氏失傳。破石聞知，尚責營吏防守不嚴，革去職使。看官你道是冤不冤呢？慘不慘呢？豔福原難消受，況是一個尋常營吏。

　　嘉平二年，春季大疫，病死甚多，夏季地震，海水四溢；靈帝不知反省，往往歸咎大臣，太尉李咸免官，進司隸校尉段熲為太尉，司徒橋玄許栩，司空許訓來豔楊賜，先後任免，命大鴻臚袁隗為司徒，太常唐珍為司空，熲與宦官通同一氣，故得超遷。隗係故太尉袁湯第三子，承父遺蔭，少歷顯宦，中常侍袁赦，認與同宗，常相推重，所以隗得進列三公。珍乃故中常侍唐衡弟，顯是宦官親黨，台輔諸公，並作群閹耳目，國事更不問可知了。堂堂宰輔，援繫腐豎，可恥孰甚！會稽人許生，首先發難，自稱越王，傳檄四方，指斥時政，不到月餘，聚眾萬數，東攻西略，占奪了好幾座城池；詔令揚州刺史臧旻，丹陽太守陳夤，並力剿賊，好多日不能掃平。許生反僭號陽明皇帝，連敗官軍，還是吳郡司馬孫堅，具有智勇，召募壯士千餘人，作為臧旻陳夤的先驅，才得一再破賊，搗入會稽，梟下了許生頭顱，戡定東南。孫堅始此。但已是兩年擾亂，被難的人民，害得十室九空，試問從何處求償呢？靈帝方寵信宦官，聽令橫行，管甚麼民間疾苦？四府三公，又多仰閹人鼻息，專嚴黨禁；且議出一種鉗制吏職的規條，叫做三互法。凡世俗有姻誼相關，及兩州人士，不得交互為官，名為革除情弊，實是杜絕朋黨。自是選用牧守以下，輒多禁忌，輾轉需時。幽、并二州，屢有寇患；鮮卑騎士，出沒塞下，庸吏被黜，狡吏乞休，往往懸缺不補，防務更壞。議郎蔡邕上書進諫道：

　　伏見幽冀舊壤，鎧馬所出，比年兵饑，漸至空耗；今者百姓虛懸，萬里蕭條，闕職經時，吏人延屬，而三府選舉，逾月不定，臣竊怪之！論者每云當避三互，不得不出以審慎，愚以為三互之禁，禁之薄者，今得申以威靈，明其憲令，在任之人，豈不戒懼？顧斤斤然坐設三互，自生留閡耶？昔韓安國起自徙中，朱買臣出於幽賤，並以才宜還守本邦；又張敞亡命，擢授劇州，豈宜顧循三互，繼以末制乎？三公明知二州之要，所宜速定，當越禁取能，以救時敝，而不顧爭臣之義，苟避輕微之科，選用稽滯，以失其人。臣願陛下上則先帝，蠲除近禁，其諸州刺史器用可換者，無拘日月三互，以差厥中，則責成有屬，而邊境可期寧謐矣！

　　書奏不省，邕亦不便再諫，只好容忍過去。惟邕字伯喈，籍隸陳留；六世祖勳，前漢時曾為郿令，嗣因王莽篡位，棄官入山，高隱以終；及邕父稜亦素行清白，歿諡為貞定公。邕事母至孝，與叔父從弟三世同居，不分財產，鄉里交相推美，名重一時。又平居博覽書史，兼及術算音律諸學，雅善鼓琴，桓帝時五侯驕恣，徵邕入都，欲命他鳴琴悅耳，邕行至偃師，稱疾折回，不肯赴召；至橋玄為司徒，辟為掾屬，方才應命。未幾受宮郎中，校書東觀；又未幾遷為議郎。邕因五經文字，拾自燼餘，沿訛襲謬，疑誤後學，乃與五官中郎將堂谿兒，光祿大夫楊賜，諫議大夫馬日磾等，奏請正定六經文字；靈帝本好經學，當即依議。邕即手錄五經，用古文篆隸三體，依次繕成，鎸碑刻石，豎立太學門外，使後學得所取正；於是中外士子，多來摹寫，每日車馬雜沓，填塞街衢。通經所以致用，徒正書法，實為末事。靈帝亦自造皇羲篇五十章，頒示天下；又使能文善賦的生徒，待制鴻都門。嗣且如能工尺牘，書板為牘，長一尺，所以抄錄詞賦。及善書鳥篆，亦引召至數十人；侍中祭酒樂松賈護，又招徠了許多俗士，使他奏陳閭里趣聞，冀動上聽。果然靈帝年少好奇，看了這班俗士奏本，好似燕書郢說，無奇不搜，樂得朝披暮閱，消遣閒情；一面飭使源源續陳，優給廩餼。還有幾個市賈小民，不知他如何運動，得稱為宣陵孝子，名聞廊廟，居然受拜郎中，暨太子舍人。好造化。永昌太守曹鸞，痛心時事，以為收攬俗子，何如赦宥名流？乃特為黨人申訟，書中有云：

　　夫黨人者，或耆年淵德，或衣冠英賢，皆宜股肱王室，左右大猷者也。而久被禁錮，辱在塗泥；謀反大逆，尚蒙赦宥；黨人何罪，獨不開恕乎？所以災異屢見，水旱洊臻，皆由於斯；宜加恩赦宥，以副天心！不勝萬幸。

　　鸞將此書呈入，還望靈帝俯首採納，立赦黨人；不意赦書並未下降，緹騎卻已到來，竟令鸞繳出印綬，褫去冠帶，平白地加上鎖鏈，牽入檻車，送至槐里獄中。槐里令且奉詔審問，陰承風旨，刑訊了好幾次，打得曹鸞皮開肉綻，體無完膚。鸞又氣又痛，絕食數天，一道忠魂，遽歸冥府。靈帝還說應該處死，更下詔州郡，重申黨禁，坐及五族，連門生故吏的父子兄弟，亦須免官禁錮，不准起復；這真是錯中加錯，冤上添冤了！古人說得好：「天視由民，天聽由民。」當此政刑兩失，民情憤鬱，怎能不上感天心？俄而疾風暴雨，俄而震雷隕雹，禾稼受害，大木皆拔；最奇的御殿後面，槐樹被風掀起，又復倒豎；靈帝也覺驚心，下詔引咎，且令群臣各陳政要，俾見施行。蔡邕因復上封事道：

　　臣伏讀聖旨，雖周成遇風，詢諸執事；宣王遭旱，密勿只畏，無以或加。臣聞天降災異，緣象而至，霹靂數發，殆刑誅繁多之所生也。風者天之號令，所以教人也，夫昭事上帝，則自懷多福；宗廟致敬，則鬼神以著；國之大事，實先祀典，天子聖躬所當恭事。臣自在宰府，及備朱衣，迎氣五郊，而車駕稀出；四時致敬，屢委有司，雖有解除，猶為疏廢，故皇天不悅，顯此諸異。《洪範傳》曰：「政悖德隱，厥風發屋折木。」坤為地道。《易》稱女貞，陰氣憤盛，則當靜反動，法為下叛。夫權不在上，則雹傷物，政有苛暴，則虎狼食人，貪利傷民，則蝗蟲損稼；且本年六月二十八日，太白與月相迫，兵事惡之，鮮卑犯塞，所從來遠矣。今之出師，未見其利，上違天文，下逆人事，誠當博覽眾議，從其安者。臣不勝憤懑，謹條陳七事以聞。

　　七事大綱：一肅祭祀，二納忠諫，三求賢才，四去讒人，五屏浮士，六嚴考課，七懲詐偽，通篇約有數千言，不及細錄。靈帝積迷不返，怎能悉見施行？但至初冬迎氣北郊，總算車駕親行；此外如宣陵孝子等，已授太子舍人，到此乃出為丞尉罷了。小子有詩歎道：

　　信讒愎諫最堪懮，七事徒陳願莫酬；

　　果使見機宜早作，多言無益反招尤。

　　是年秋日，更發兵北討鮮卑，蔡邕又伸前議，諫阻北征。

　　欲知靈帝是否肯從，且至下回再敘。



　　竇太后徙居南宮，雖由自取，然於竇武、陳蕃之欲誅權閹，太后固未嘗與謀；曹節王甫非不知太后之無能為，但既殺竇武，不能不歸獄太后，為斬草除根之計；其所以逼徙南宮，不即害死者，尚恐清議難逃耳。然靈帝為太后所援立，應知感念舊恩，入宮一謁，又復絕跡不朝，至於太后歿後，且因閹豎之議為改葬，瞻顧徬徨，微陳球之抗議於先，李咸之贊同於後，幾何不令太后之遺恨無窮也！蔡邕一文學士，所陳奏議，未始非守正之談，然或嫌迂遠，或涉虛浮，才有餘而忠不足，吾於邕猶有餘憾焉。但曹鸞一言而即遭掠死，國家無道之秋，固未足與陳讜論者。邕之所失，在可去而不去耳，文字之間，固無容苛求也。







			　　卻說第五種見忤權閹，被徙朔方，已是冤屈得很，哪知單超更計中有計，叫他前往朔方，實是一條死路，不使生歸。蛇蠍心腸。原來朔方太守董援，乃是單超外孫，一聞第五種將到，自然摩厲以須，即欲將種處死。種前為高密侯相，嘗優待門下掾孫斌，斌此時已入京當差，偵知超謀，亟語友人閭子直甄子然道：「盜憎主人，由來已久；今第五使君當投裔土，偏有單超外孫，為彼郡守，是明明前去送死哩！我意欲追援使君，令得免難；若我奉使君回來，計惟付汝二人，好為藏匿，方可無虞！」閭甄二人齊聲應諾。於是斌率俠客數人，星夜追種；行至太原，幸得相遇，當然格斃送吏，由斌下馬讓種，斌隨後步行，一晝夜行四百里，才得脫歸，就將種交與閭甄二家，匿處數年。至單超已死，徐州從事臧旻，為種訟冤，始得邀赦還鄉，正命考終。幸有義友。惟單超於延熹二年病死，詔賜東園秘器，及棺中玉具；到了出葬時候，復發五營騎士，與將作大匠，築造墳塋，更令將軍侍御史護喪，備極顯赫。嗣是左悺貝瑗徐璜唐衡等四侯，越覺驕橫，統皆起第宅，築樓觀，窮工極巧，備極繁華；又多取良人美女，充作姬妾，衣必綺羅，飾必金玉，幾與宮中妃嬪相似，假夫妻有何樂趣？所有僕從婢媼，亦皆乘車出入，倚勢作威。都中人為作短歌道：「左回天，貝獨坐；徐臥虎，唐兩墮。」兩墮，謂隨意所為，不拘一格，或作「兩為雨」者，誤。四侯權燄熏天，只苦不能生育，於是收養螟蛉，或取自同宗，或乞諸異姓，甚且買奴為子，謀襲封爵；兄弟姻戚，都得乘勢攀援，出宰州郡。單超弟安，得為河東太守；弟子匡，得為濟陰太守；左悺弟敏，得為陳留太守；貝瑗兄恭，得為沛相；徐璜弟盛，得為河內太守；兄子宣，得為下邳令。這班權閹家屬，統是無德無能，但知作威作福，可憐那無辜百姓，枉受折磨，無從呼籲。就中有下邳令徐宣，尤為暴虐，蒞任以後，有所需求，定要弄他到手，不管甚麼理法。故汝南太守李暠，籍隸下邳，生有一女，卻是美貌似花，守身如玉。宣早聞她德容兼工，求為姬妾。李暠雖已去世，究竟是故家世族，怎肯將黃堂太守的女兒，配做閹人子弟的次妻？當然設詞謝絕。哪知宣懷恨在心，既做了下邳令，就潛遣吏卒，闖入暠家，竟將暠女劫取了來，暠女寧死不從，信口辱罵，惹得徐宣性起，指揮奴僕，將暠女褫去外衣，赤條條的鳥邦於柱中，要她俯首受污；暠女倔強如故，宣反易怒為笑，取出一張軟弓，搭住箭幹，戲把暠女作為箭靶，接連射了好幾箭，斷送了名媛性命；反擲弓地上，大笑不止；當下將女屍拖出；藁葬城東（令人髮指。）。暠家失去嬌女，自然向太守鳴冤；偏太守憚宣威勢，不敢案驗，一味的延宕過去，經暠家再三催請，終無音響。可巧有個東海相黃浮，剛正著名，不畏強御，當由暠家具詞申控，果然朝進冤詞，夕蒙批准。下邳為東海屬縣，浮正好秉公辦理，立飭幹吏傳到徐宣，面加訊鞫，宣尚狡詞抵賴，再將宣家屬一並拘入，無論老少長幼，各自審問，免不得有人招認，一經質對，宣亦無從狡展；惟還仗著乃叔勢力，不肯服罪，浮竟命左右褫宣衣冠，將他反翦，喝令推出斬首。掾史以下，爭至浮前諫阻，浮奮然道：「徐宣國賊，淫凶無道，今日殺宣，明日我即坐罪，死亦瞑目了！」（好一個鐵面官。）說著，即起座出轅，親自監斬，榜罪通衢，暴屍市曹，都中無不稱快。獨徐璜得宣死耗，大為怨恨，便入白桓帝，捏造謊言，只說黃浮得了私賄，妄害姪兒；桓帝信以為真，即將浮革職論罪，輸作左校。嗣復令左悺兄勝，為河東太守，皮氏縣長趙岐，恥為勝屬，即日棄官歸里；岐為京兆人氏，總道歸田守志，可以無虞，哪知京兆尹換一新官，乃是唐衡兄玹，與岐有隙，誣稱岐竊帑逃回，飭吏收捕；岐先得風聲，走匿他處，吏役無可報命，索性把岐家族，盡行拘去，迫令將岐交出，岐聞全家被繫，奔竄益遠，哪裡還敢投案？唐玹即將岐家族數十人，一體駢戮，只有岐隱姓埋名，逃至北海市中，賣餅為生。北海人孫暠，見岐儀容雅秀，料非凡品，因即載與俱歸，藏置復壁中。後來諸唐失勢，岐乃復出，再拜并州刺史。事見後文。

　　且說太尉黃瓊，因病免官，繼任為太常劉矩。矩係沛人，前為雍邱令，以禮化民，民有爭訟，輒傳引至前，提耳訓告，說是忿恚可忍，縣署不可入，使他歸家自思，兩造聞言感悟，往往罷去，因此獄訟空虛，循聲卓著；累遷為朝中首輔，頗號得人。未幾司空虞放，亦因事免歸，再召黃瓊為司空，瓊固辭不獲，勉強就職，月餘復乞休歸去；乃進大鴻臚劉寵為司空。寵籍隸東萊，曾出守會稽，除煩苛，禁非法，郡中大治，被徵為將作大匠，襆被起行，途遇五六老叟，各齎百錢，奉作贐儀。寵慰諭道：「父老遠來送行，得毋太苦？」諸老叟齊聲道：「山谷衰民，未識朝儀，但知前時太守，專務苛徵，郡吏奉令催迫，日夜不絕，無人敢安；今自明府下車以來，吏不追呼，犬不夜吠，小民何幸，得遇使君？乃聞朝廷徵公內用，無從挽留，不得已來此送公，明知百錢不足為贐，惟思公兩袖清風，不願多受，區區奉敬，聊表誠意罷了！」寵溫顏答道：「我政何能盡如叟言？只是煩勞父老，未便卻情。」說至此，即將諸老叟所奉各錢，選出大錢一枚，總算收受，餘皆卻還，遂與諸老叟拱手告別；後人稱為劉寵一錢，便是為此（可傳不朽。）。寵入都為將作大匠，轉調大鴻臚，超遷司空，與劉矩同為東漢良輔，且當時司徒種暠，亦有重名，三人齊心輔政，閹豎等稍稍斂跡，號稱清平。故太尉李固幼子燮，奉詔徵入，見四十八回。向姊文姬辭行，文姬戒燮道：「我家血食將絕，倖存我弟，得延一脈，重見天日，此去不患不得官，惟得官以後，宜杜絕交遊，勿妄往來，更不可恨及梁氏，或有怨言；否則牽連主上，禍且重至了！」好姊姊。燮唯唯而去，入朝得為議郎。已而王成病逝，燮追憶舊恩，依禮奉葬，每遇四節，必特設上賓位置，虔誠奉祀，王成保護李燮，亦見前文。這也可謂以德報德，不負恩人了。延熹三四年間，西羌復叛，護羌校尉段熲，屢次出討，無戰不捷；可奈羌眾刁頑，出沒無常，此去彼來，彼僕此起，累得河西一帶，雞犬不寧。燒當燒何諸羌，先寇隴西金城，已被段熲擊退；嗣又有先零羌零吾羌等，進寇三輔，轉入并、涼二州，段熲復調集湟中義從諸兵，前去堵截。偏涼州刺史郭閎，貪功忌能，多方牽掣熲軍，使不得進，義從諸兵，役久思歸，陸續潰叛；郭閎且上書劾熲，反咎他不能撫下，遂致朝廷震怒，逮熲下獄，輸作徒刑。河西失一長城，羌眾愈熾。時皇甫規為泰山太守，平定劇賊叔孫無忌，威震一方，他本家居安定，熟悉羌情，因聞叛羌猖獗，志在奮效，乃即慨然上疏道：

　　自臣受任，志竭愚鈍，實賴兗州刺史牽顥之清猛，中郎將宗資之信義，得承節度，幸無咎譽。今猾賊就滅，泰山略平，復聞群羌並皆反逆，臣生長邠岐，年已五十有九，昔為郡吏，再更叛羌，預籌其事，有誤中之言；臣素有痼疾，恐犬馬齒窮，不報大恩，願乞冘官，備單車一介之使，勞來二輔，宣國威澤，以所習地形兵勢，佐助諸軍。臣窮居孤危之中，坐觀郡將，已數十年矣，自鳥鼠山至東岱，其病一也。力求猛敵，不如清平，勤明吳孫，未若奉法，前變未遠，臣誠戚之；是以越職盡其區區，伏賜垂鑒。

　　這疏呈入，有詔令規為中郎將，使持節監關中兵，往討諸羌。規受命西行，既至涼州，立即部署兵馬，出擊羌眾，斬首至八百級，羌眾乃退；規復曉諭威信，隨機招撫，相率畏懷，互為勸降，投誠至十數萬人。到了次年，沈氐羌又入寇張掖酒泉，規發降羌往御，適值暮春霪雨，疫氣熏蒸，軍中陸續傳染，十死三四，規親至營帳，巡視將士，三軍感奮，壁壘一新，羌人望風震慴，遣使乞降。安定太守孫儁，屬國都尉李翕，督軍御史張稟，貪殘狼藉，多殺降羌；涼州刺史郭閎，漢陽太守趙熹，又皆倚恃權貴，不遵法度，規按罪條奏，或免或誅，羌人更不勝感激，翕然聽命。沈氐羌豪滇昌饑猛等，帶領十餘萬口，共詣規營，長叩請罪；當由規善言撫慰，扶令起身，延入座中，曉示禍福利害，滇昌等應聲如響，歡躍而去。看官試想！如皇甫規這番功績，應該從優議敘，晉錫崇階；誰知朝中腐豎，因他劾去私黨，且沒有甚麼私贈，竟在桓帝面前，交相讒構，反譖規賄囑群羌，虛詞降服。桓帝糊塗得很，遽下璽書責規。規懮憤交並，因復上書自訟道：

　　四年之秋，戎蠢醜戾，爰自西州，侵入涇陽，舊都懼駭，朝廷西顧，明詔不以臣愚駑怠，使率軍就道；幸蒙威靈，得振國命，羌戎諸種，大小稽首，所省之費，約一億以上，以為忠臣之義，不敢告勞，故恥以片言自及微效。然比方先事，庶免罪悔，前踐州界，先奏郡守孫儁，次及屬國都尉李翕，督軍御史張稟；旋又劾涼州刺史郭閎，漢陽太守趙熹，陳其過惡，執據大辟。凡此五臣，支黨半國家，下至小吏，所連及者復有百餘，吏托報將之怨，子思復父之恥，載贄馳車，懷糧步走，交構豪門，競流謗讟。云臣私賄諸羌，仇以錢貨。若臣以私財，則家無擔石，如物出於官，則文簿易考。就臣愚惑，信如言者，前世尚遺匈奴以宮姬，鎮烏孫以公主，今臣但費千萬以懷叛羌，則良臣之才略，兵家之所貴，將有何罪負義違理乎？自永初以來，將出不少，復軍有五，動資巨億，有旋車完封，輸入權門，而名成功立，厚加爵賞；今臣還督本土，糾舉諸郡，絕交離親，戮辱舊故，眾謗陰害，固其宜也！臣雖污穢，廉潔無聞，今見復沒，恥痛實深，傳稱鹿死不擇音，謹冒昧略上！

　　桓帝得書，雖然免譴，但仍將規召還都中，使為議郎。中常侍徐璜左悺，尚欲向規求賂，屢遣私人問規功狀，規終不一答；璜等惱羞成怒，再將前案提起，迫規就吏。規毅然對簿，詞不少屈。親友屬僚，多勸規從權貶節，且各欲為規醵資，饋遺權閹，規誓死不從。於是羅織成獄，說是餘寇未絕，坐繫廷尉，罰令至左校署充工；可悲，可歎！幸虧三公從中解救，又有太學生張鳳等三百餘人，詣闕陳書，代規鳴冤，規始得赦罪，罷遣歸家。會南中變起，長沙零陵一帶，盜賊嘯聚，進攻桂陽；艾縣賊又相繼響應，焚長沙，掠益陽；零陵武陵諸蠻，復乘勢蠢動，四出劫掠。御史中丞盛修，奉詔往討，反為賊敗；南郡太守李肅，棄城逃生；主簿胡爽，叩馬諫諍，被肅殺死，朝廷捕肅處斬；蔭恤爽子，特令太常馮緄為車騎將軍，督兵剿賊。緄見前時所遣將帥，往往被宦官陷害，因請中常侍一人偕行，監察軍費，乃命張敞監軍；前武陵太守應奉，有德及民，輿情翕服，緄又調令同往。及抵長沙，便使奉曉諭賊眾，賊果釋械請降；進擊武陵蠻，斬首四千級，受降十餘萬，荊州平定。緄歸功應奉，薦為司隸校尉，自乞骸骨歸里，有詔不許。惟宦官向緄索賂，不得如願，遂嗾使監軍張敞，奏稱緄挈美婢二人，戎服從軍，又至江陵勒石紀功，妄為誇張，請下吏案驗；尚書令黃儁，謂緄無罪，才得罷議。趙年桂陽復亂，由太守陳奉討平，緄終坐此免官。狐鼠憑城，難為功狗。前冀州刺史朱穆，復起為尚書，目睹宦官驕橫，不忍緘默，因申疏力諫道：

　　案本朝故事，中常侍參選士人，建武以後，乃悉用宦者，自延平以來，濅益貴盛，假貂璫之飾，處常伯之任，天朝政事，一更其手，權傾海內，寵貴無極，子弟親戚，並荷榮任，故放濫驕溢，莫能禁御。凶狡無行之徒，媚以求官，恃勢怙寵之輩，漁食百姓，窮破天下，空竭小民，愚臣以為可悉罷省，遵復往初，率由舊章；更選海內清淨之士，明達國體者，以補其處，則陛下可為堯舜之君，眾僚皆為稷契之臣，兆庶黎民，蒙被聖化矣！

　　疏入不省，朱穆待了數日，未見批答，乃入朝進見，伏闕面陳道：「臣聞漢家舊典，嘗置侍中中常侍各一人，省覽尚書事，又有黃門侍郎一人，傳發書奏，這三人統用士族。自和熹太后臨朝，不接公卿，始用閹人為常侍小黃門，通命兩宮，嗣是以後，權傾人主，窮困天下，今宜一律罷遣，博選耆碩，與參政事，方可追復前規，再臻盛治。願陛下勿疑！」桓帝聽著，默不一答，面上且現出怒容。穆伏不肯起，當由左右傳旨令退，好多時方才起來，徐徐退去。宦官恨穆切直，屢加詆毀，穆憤不得伸，疽發背上，未幾病終，享年六十有四。總計穆居官數十年，蔬食布衣，家無餘產，公卿共表穆立節忠清，虔恭機密，守死善道，宜蒙旌寵；桓帝乃下詔褒敘，追贈穆為益州太守。先是穆父頡為陳相，修明儒術，頡歿後，由穆與諸儒考依古義，諡為貞宣先生；及穆病逝，陳留人蔡邕，復與門人述穆體行，諡為文忠先生。前太尉黃瓊，家居二年，老病益劇，自思權閹當道，未能力除，常引為己憾。特草成遺疏千言，使人齎至闕廷，由小子節錄如下：

　　陛下初從藩國，爰升帝位，天下拭目，謂見太平；而即位以來，未有勝政。諸梁秉權，豎宦充朝，重封累職，傾動朝廷；卿校牧守之選，皆出其門，羽毛齒革明珠南金之寶，殷滿其室，富擬王府，勢回天地；言之者必族，附之者必榮，忠臣懼死而杜口，萬夫怖禍而木舌；塞陛下耳目之明，更為聾瞽之主。故太尉李固杜喬，忠以直言，德以輔政，念國忘家，隕歿為報，而坐陳國議，遂見殘滅，賢愚切痛，海內傷懼。又前白馬令李雲，指言宦官罪穢宜除，皆因眾人之心，以救積薪之敝；弘農杜眾，知雲所言宜行，懼雲以忠獲罪，故上書陳理之，乞同日而死；所以感悟國家，庶雲獲免。而雲既不辜，眾又並坐，天下尤痛，益以怨結，故朝野之人，以忠為諱。尚書周永，昔為沛令，素事梁冀，借其威勢，坐事當罪，越拜令職；及見冀將衰，乃陽毀示忠，遂因奸計，亦取封侯；又黃門恊邪，群輩相黨，自冀興盛，腹背相親，朝夕圖謀，共構姦宄，臨冀當誅，無可設巧，復記其惡，以要爵賞。陛下不審別真偽，復與忠臣並時顯封，使朱紫共色，粉墨雜蹂，所謂抵金玉於沙礫，碎珪璧於泥塗，四方聞之，莫不憤歎。臣至頑駑，世荷國恩，身輕位重，勤不補過；然懼於永歿，負釁益深，敢以垂絕之日，陳不諱之言，庶有萬分，無恨三泉。

　　這本奏章，也是自知必死，盡言規主；怎奈桓帝沈迷不醒，看了這班刑餘腐豎，好似再造恩人，無論他如何凶橫，總是不忍攆逐，坐使赤膽忠心的黃世英，瓊字世英。飲恨以終。訃聞朝廷，總算予諡忠侯，追贈車騎將軍。小子有詩歎道：

　　臨死猶聞上諫章，良言未用志難償；

　　臣軀雖逝忠常在，贏得千秋一字香。

　　黃瓊既歿，四方名士，爭往會葬，多至六七千人；獨有一儒生前來弔喪，舉動行止，與眾人迥不相同。欲知此人來歷，待至下回表明。



　　東漢時代，循吏頗多，往往升任三公，匡輔王室，而朝政未聞有起色者，君失其明，內蔽群小，而三公不能久任故也。試觀劉寵之卸任會稽，僅受一錢，其生平之廉潔可知；及擢任司空，與劉矩種暠同心輔政，應不難坐致太平，然而庸主之昏迷如故，雖有良輔，無能為力；況置三公如奕棋，不久而皆聞罷免耶？段熲皇甫規馮緄等，並有功加罪，朱穆力諍而不用，黃瓊死諫而不從，漢之為漢，大勢可知。寧待黨錮禍起，正士一空，而始見東京之淪替歟？






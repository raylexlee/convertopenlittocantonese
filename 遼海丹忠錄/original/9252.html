<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>遼海丹忠錄 - 第十四回　群賢憂國薦才　奇士東征建節</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十四回</br>　　群賢憂國薦才　奇士東征建節</font></h4>
			　　冥寞鑒忠貞，殊方役五丁。雄濤開遠塹，疊嶂聳層城。<br />
　　飛渡隔胡騎，揚擁漢旌。莫輕夜郎小，絕塞可橫行。<br />
　　兵法云：先自衛而後攻人。又道：可守而後可戰。故地利不如人和之堪憑，天時又不如地利之可據。古來秦得地險，常以函關一面制諸侯，使不敢仰攻；吳得水險，常以長江千里屈曹丕，望洋興歎。就是奴酋之逞強建州，亦是兩江環流，一山後擁，其寨居山頂，險絕不可攻，所以得吞並各夷。若廣寧，只靠得一條三岔河，一渡河，廣寧就不可保。<br />
　　當時鎮江復陷，有人道毛文龍貪功生事，貽害一城。到廣寧一失，是經略巡撫兩個大臣，徵召竭天下之兵，征輸盡天下之餉，營造備天下之器械，不能為聖上固廣寧；那不費天子鬥糧，不折天子粒粟，更不曾聞役天子之一人一騎，折天子之片矢只弓，直探龍穴，奪驪珠於夢中，難道這功還不奇，這人不足取！鎮江報捷，獻俘佟養真，已經聖旨升毛文龍鎮江參將，王紹勛副總兵策應。經、撫爭他功罪。內閣葉台山上疏道：<br />
　　國家費數千萬金錢，招十餘萬士卒，未嘗損奴酋之分毫。而文龍以二百人擒斬數十，功雖難言，罪於何有！有以為亂三方佈置之局，則此局何時而定？以為貽遼人殺戮之禍，則前此遼人之殺戮，已不勝其慘，豈盡由文龍！<br />
　　是非已是大定。<br />
　　抒赤亦由我，雌黃且任君。一朝公論定，麟閣共銘勛。<br />
　　翰林董思白又上疏：<br />
　　臣聞齊式怒蛙，勇士爭赴；燕收駿骨，智者輻輳。以二物之微，猶有伯王之資地，況忠義奇杰奮不顧身之士！立功於萬死之場，槁自於無援之路，而棄之以快敵，疑之以資奴，此行道之所咨嗟，愚臣之所扼腕，而為國家惜也。<br />
　　臣伏睹奴酋發難以來，河東世將，望風投降，反戈向內，蕩我疆圉，百姓莫不剃頭乞命，我之師臣與各道臣奔逃。鄭重經略，三授尚方劍，加設撫臣，沛發內帑，竭天下之力，以供方虎之所指揮，竟無敢一矢東向者。而兵亂於內，強促於外，舉朝文武百官，莫不變色相對。設曰無將無兵，臣竊惑之。豈遼東數千餘里，無一忠義；四海九州之大，無一奇才異等之士，超距投石之勇，堪為國家吐氣者！觀前後邸報，南衛鐵山諸處遣民，猶肯徒手保險，死不降奴，號天飲泣，以待王師。又幸有毛文龍者，持孤劍，穿賊中，與豪傑士王一寧等，設計盟誓，以二百人奪鎮江，擒逆賊佟養真等，獻之闕下，且不費國家一把鐵，一束草，一斗糧，立此奇功。當時登撫若肯疾速策應，資以器械衣糧，使之收拾殘民，立成一軍，時出撓賊，凡諸陷賊之人，必有思漢內應者，豈非制奴一奇策耶！奈何信王紹勛之偏私，藉口先發為恨，一不策應，坐令孤絕，又虛謄塘報，破壞功臣。臣竊傷之。以為文龍不幸，既隔於奴，又隔於登萊，無生文龍矣。今回鄉人又稱，文龍於前月中，設計殺奴賊二三千人，奴令李永芳、佟養性以車駕炮往，與文龍為難，又放還朝鮮人，約共縛之。當事者以文龍無邸報，恐回鄉人為奴所遣以誘我。猾賊多計，其事誠不可知。然使實有此捷，而望其來報，則事勢之至難者。何則？奴既絕河東之路，紹勛等又讒妒其功，惟恐文龍不死，茫茫大海，何處可得達乎？<br />
　　臣愚以為，文龍縱無後功，但以鎮江一事觀之，此真奇俠絕倫可以寄邊事者。陛下試問滿朝文武，從來有大將，不費一鐵一草一糧，而能立功如文龍者乎？有能置身四陷之地，孤絕無援，能當忠義孑遺，感發成功如文龍者乎？如此膽略，夫豈易得！使今有三文龍，奴可擄，遼可復，永芳、養性可坐縛而釁之鼓下矣。且可就遼平遼，鼓舞殘民，用其必死之心，煉成精卒，不待四出徵兵，擾動天下，川蜀亂可以不作矣。今棄文龍於絕北，委忠義於虎狼之口，力盡而不救，不資以器械衣糧，使之坐斃，以聽奴所魚肉，以為養真報仇，佐奴酋而致其疾於我也，豈不哀哉，豈不惜哉！夫舍殘遼必死之精卒不收以為用，而遠募天下以致亂，棄奇策有效之文龍不救，而偏信一籌莫展之紹勛，侈口三方並攻，而索兵索餉，無時可成。不知存立文龍一軍，即成眼前三方之策。舍有用，錄無功，孤忠義，輔殘賊，不顧天下安危，但局於一己好惡，如此不已，臣恐天下亂盡，尚不能越三岔河一步，而社稷已危也。<br />
　　臣愚無識，誠見邊事危急，而阻絕忠義，坐失干城，內自賊而遺禽於奴，深為失策，故不避狂瞽言之。伏乞陛下嚴敕經撫諸臣，消融成心，亟圖救援。或飛一詔，募召海兵，即所在拜文龍為大將，錄其民之有功者，次第升遷。仍敕梁之垣，當冒險曲達，將所齎銀兩，宣諭朝廷德意，遍加賜齎，使益感激立功，早收全遼，不至並壞天下，則社稷幸甚，天下幸甚！<br />
　　乞立他為大將。<br />
　　寥落何人議築壇，匣中血劍每空彈。九重忽諾無知薦，靜掃烽煙四宇安。<br />
　　侯給事震■，疏請取梁監軍所齎二十萬金，及王紹勛所統兵，悉資文龍，敕為帥，以聯絡島嶼間狡黠之壯士，涣散之人情，自統游兵一支，出沒變化，不受束縛，亦一奇策。<br />
　　到了廣寧失陷，撫臣拿問，經臣更用王在晉，兵部尚書經略。始初王經略一本道：<br />
　　毛文龍寄跡朝鮮，潛蹤海島，囚虎難聞，飛鳥難依。乞發閩兵三千，航海應援，乞令戶部給銀六萬，以濟其急。<br />
　　後一本又道：<br />
　　朝鮮，一彈丸之屬國耳。四封之佈置，所出幾何，而使之戰，則臣必不能；聽空拳之將，而使其丐衣食於外國，則臣又不忍。惟有急呼餉於計部而已。<br />
　　臣前請餉六萬，猶存見少，而該部復吝其一。當此軍餉缺乏，臣豈不深維計部之難，而有此可用之師，不圖接濟，無異灰忠臣義士之心，而亦何以令屬國勸也。除淮兵見在登萊，堪以即發外，今當天常屬就近糧二十萬石，僅十萬石；戶部再發銀十萬兩，動支買布三萬匹，解發文龍。仍敕工部給以火藥火器、鉛鐵皮革盔甲等物，隨船帶去，庶各兵衣食不乏，而器具應手矣。至毛文龍備歷孤危，猶懷報主，條議方略，尤征壯猷，即授總兵職銜，頒給敕印旗牌，一切假以便宜行事，仍令王紹勛、嚴大藩等同心協力，共圖征剿，有功之日，一體升授。<br />
　　聖旨升毛文龍總兵，王一寧登州府通判，贊畫軍事，賜敕他便宜行事。<br />
　　敕至皮島，毛將軍拜了命，各將官俱參謁稱賀畢，毛將軍就移咨關會朝鮮，行文知會各島，將當日鎮江擒捉佟養真並車輦彌串拒敵效勞將士，除守備蘇其民同王一寧解功赴京，有功把總張盤、陳忠、李景先、王甫、尤景和、毛承祿，都札授守備職銜，張盤督領皮島陸路防守人馬，陳忠督領皮島水兵出戰人馬。查得石城島緊對北岸黃骨島，廣祿島緊對北岸歸服堡，三山島緊對北岸菱角灣、和尚島，三犋牛、長山島緊對紅嘴堡，俱是要地，就著王甫、尤景和、毛承祿分守，李景先教訓新招遼地各島習水新兵。千總張元祉、張魁、呂一學，都札授把總，張元祉督水兵哨探應援各島，張魁督沙喇船接濟遼東避難入島百姓，呂一學管理登萊天津山海塘報。又將欽給銀六萬兩，動支獎賞家丁劉繼祖等、耆民鞏文杰等，就分遣耆民鞏文杰、家丁劉繼祖，督率兵民，在皮島西北水口彩石伐木，築起水關；家丁官養棟、耆民葛起鳳等，督率兵民，在皮島南面、東西兩面壘砌墩台，以便望；家丁金汝才、耆民龔誠等，督率兵民，在本島砍伐木植，大搭造營房並總鎮府，家丁徐計功、耆民孫泉等，督率兵民，砍伐木植，打造戰船、運船；耆民陸元升、彭國昌等，督率民匠，整備器械。又牌行各島守備，相度地形，添設關隘、墩台，打造戰船。本島有效用百姓，俱著嚴行揀選，給與衣甲器械，不時訓練，以備戰守。又多差撥夜，潛至南衛，探有各村堡屯民避難逃回的，多方撥船接濟至島，隨便安插；願從軍的，即分發訓練，候武藝純熟，即與補伍開糧；願在島的，即撥田屯種；原係工匠，即令入局做工；願歸中國的，即量給口糧，送入登津等各島。凡遇有警，許得互相接濟，不得推諉，致誤軍機。仍又時常巡歷各島，閱視兵馬船隻，撫安新舊人民。把這些島處處都弄得岩險可守，這些島中兵士，個個都教得精勇可戰，居中馭外，璧合珠聯，真已成一個雄鎮了。<br />
　　列嶼成星共，居中氣象尊。誰知滄海上，重辟一干坤。<br />
　　毛將軍既授總兵，則與天津登萊總兵一體行事，凡是沿海援遼將士，俱得節制調發，這番戰守機宜，都得自做主張，奴酋料已不能安枕，料已不能佔據了。正是：<br />
　　龍城飛將新持節，匹馬休思入漢關。<br />
<br />
　　（世何嘗無建功之人，不得人表彰，則不顯；亦無不能建功之人，不委以事權，則不行。若非諸賢薦揚，朝廷假之以爵位，則亦當與窮島流民埋沒於荒煙蔓草中已耳。固知蕭何應為三杰之首。<br />
　　得思白、岵雲兩疏，而毛將軍根腳定，所以得成八年牽制之功。）<br />
<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
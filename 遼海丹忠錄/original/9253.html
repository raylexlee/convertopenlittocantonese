<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>遼海丹忠錄 - 第十五回　陳方略形成聚術　分屯駐勢合聯珠</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十五回</br>　　陳方略形成聚術　分屯駐勢合聯珠</font></h4>
			　　巍然雄鎮峙東溟，戰艦滿寒汀。鼓吹遙連燕冀，旌乾遠映淄青。<br />
　　唇齒相依，輔車相庇，犄角成形。血戰期衰虜運，奇勛丕振王靈。《朝中措》<br />
　　天下事，偏有無心得之者。當日河東失陷，朝議三方進取，登萊、天津、廣寧，都設有巡撫，屯有重兵，廣寧由陸，登、津由水，要三路並行。誰知登、津兩處，糜了多少錢糧，也不曾出得一船一兵，得他一矢一戟，後來並廣寧失卻，一番經緯，盡成畫餅。何期毛將軍因招撫得了鎮江這奇功，因避兵又得了皮島這勝地，北連四衛，南接登萊，東呼朝鮮，西吸天津，隱然成一重鎮。當日毛將軍奉有敕旨，總兵東江，一個皮島與各島，弄得星聯棋置，隱然有虎豹在山之勢。若只株守了這塊土地，做一個龜茲小國，與國家任他的心，王撫差他的意思，豈不有負！他除將自各島軍後簡練，以圖恢復，他將各島與登萊天津、金復海蓋地形，遠近進兵所在，細心籌畫，想同一個方略，上本道：<br />
　　平遼副決兵毛文龍為制奴滅奴事：切臣一介庸愚，在遼二十餘載，謬蒙遼東撫臣王化貞委任，遂以孤軍擒叛逆於遼民潰散之餘，復鎮城於麗國畏懦之後，雖至風勁冰堅，糧匱援絕，而猶仗皇上威靈，廟堂勝算，計復寬■，術聯南衛。而上年十二月內，奴賊渡河之後，尚餘十餘萬歸正之民，暨陰陽其志之麗人，牽制奴無西犯，倘津登之援師一至，廣寧之進兵有期，臣張勢寬鎮，倡率南衛，用報王撫臣知遇之恩；既報皇上寵異之典矣。乃今津、登之應援，議同築室；山海之防守，患切剝膚；設奇正以定分合，保危關以衛神京，復如理亂絲。臣雖孤處海隅，瞻依闕庭，未嘗不太息悲咽，而繼之以涕泣也，敢以一得之見，為皇上陳之。<br />
　　西虜反覆不常，謂宜待以羈縻。至於喜峰、山海各處，用先臣郭登守大同空營火炮地龍，及劉某炮石之屬，以資城守，而更密運神謀，以折虜志，使彼為我用，而不為我患。此山海待西虜法也。朝鮮素稱小國，自我有東事以來，兵餉喪於渾河之役，水卒死於詔使之還，既騷我卒於彼之江洋，更挪彼餉於我之兵士，固疲極矣。而無籍之徒，非謀賚經撫咨文，則鑽求部府批札，動騎官馬，滿馱私貨，隨途擾害，舉國盡為攢眉。臣思奴酋發難，皆為市井無賴所激，宜速敕登萊撫臣，嚴禁奸人托名咨札以入麗者。此登萊聯朝鮮法也。<br />
　　至於三方佈置之謀，以廣寧為正，登津為奇，今則山海宜守，登津宜戰。若就登津較量，則津兵當以應援山海，而登萊時聯旅順，密邇朝鮮，但令各島聯絡其中。島上居民，自王撫臣多方招撫，而各民自多感德，慮無不效命者。夫或招或剿，或戰或守，或進或退，或合或散，出沒海上，神島間之奇謀，用登鮮之聯合，固非特牽制奇著，實為恢復要著。然自各島佈置始，查得廟島、鼍磯島、皇城島，為登萊門戶，兵將船隻，急宜往守，諒登萊撫臣自有成算。唯是旅順之險，設若為奴所據，我之往來不便。旅順東距三山島二百里，請以遼兵二千，水兵船隻七十號，用經略標下練兵都司陳大韶，以旅順南營游擊職銜居之，從島入守旅順，則登津朝鮮之水路通矣。三山島東距廣鹿島二百里，請以遼兵二千，水兵船五十餘號，用經略標下練兵都司王學易，以旅順北營游擊職銜居之，從島入守金州，仍令陳大韶應援，則彼此牽制有率然之勢矣。廣鹿東距長山島五十餘里，請以遼兵二千，水兵船五十號，用經略札委練兵游擊宋鵬舉，以復州參將職銜居之，從島入守復州，則斷奴酋之左臂矣。長山東距石城二百餘里，請以遼兵二千，水兵船五十餘號，用經略標下參謀都司劉可伸，以海州參將居之，入守海州。石城相近小鬆島，請以遼兵千餘，水兵船二十餘號，用經略札委加銜都司林茂春，署蓋州備禦事，入守蓋州，即命劉可伸為之應援。石城東距麗島二百餘里，請以遼兵千人，船二十餘號，用巡撫委守備程攸，以岫岩備禦居之，入守岫岩。麗島東距鮮鎮寬■二百里，即用經略札委鎮江練兵游擊張忠、札委練兵都司署■陽守備尤景和，各率所部，乘除於鮮鎮寬■間，以相機直入奴寨。且分且和，以疲其力；且進且退，且戰且守，以挫其鋒。譬彭越撓楚之法，孫子懼吳之術，虜之逸者勞，合者分。而後臣督率眾營各兵，憑山扼險，直逼遼城，山海關更出師蹙之。如臣前揭部院謂，山海扼其脛，三岔截其腰，臣等於東南拊其背而躡其尾，奴可滅也。<br />
　　夫招練遼兵，既免安家行糧，又省日月耽擱，兼日虜情，而我得一人，賊即失一人，策之得也。乃過慮者謂遼民藏奸，毋令渡海，正不知遼將或多通虜，遼民反實懷報國，且揀其壯丁為兵，載其家屬過登，安插遠處，何奸之有！惟速給臣餉三十餘萬，差官刻期押付，並再挑選登津各處遼丁二萬，又募浙兵精於火器者萬餘，給盔甲器械，分往各島，俾圖戰守，以襄恢復。至計奇正互用，首尾夾攻，豈特奴酋不敢窺山海，即河西亦不敢輕渡矣。<br />
　　伏乞敕下，酌議處分，倘以臣言可採，速賜裁決。誓以慕義之餘年，為國家竭東隅之報效。且臣受王撫臣東行之令，原約七月襲取寬鎮，八月撫臣即渡河東。徒以事多掣肘，坐失機宜，奴勢益熾，各城復陷，致臣效忠效義之雄心，淪沒於堪悲堪咽之時事。而更遷延危疆，候兵候餉，杳然一載，此何時勢也，而堪此空說空談乎！況去冬奴賊先攻鎮江，知江東無兵，是以新正安心過河，以攻廣寧。今又牽制無兵，則山海必成孤危，而神京豈能安枕！且奴眾雖不能搖舟，而遼兵捕魚為生者，多為賊用，彼如先據各島，則登萊亦成危局。是奴可水犯陸犯，我總難戰難守，即殺身異域，徒增原下之悲，而一片忠肝，無補孤魂之泣矣。萬分緊急，敢冒斧鉞上懇。倘廟堂以未經目擊之情形，偏執登鮮無益於恢復之大事，優游不斷，錯過六七月光陰，秋高風勁，漸至冬朔，事不可為，奴得並力山海，悔之無及。臣身居險地，言出痛心，不敢自附石畫，第祈我皇上敕諭諸臣，用臣未議，使得悉心計而盡瘁乎鯨吞鱷噬之中，即粉齏有餘榮矣！<br />
　　聖旨：「該部看了來說。」<br />
　　滿眼山川滿腹兵，神謀還令鬼神驚。憑將一紙安邊策，塞外胡塵瞬息清。<br />
　　隨該兵科出參道：<br />
　　為照毛文龍接濟之說：急者自急，緩者自緩，此已腐舌，彼如充耳，致使君令不足以敵臣意，當局不足以勝旁紛，奈之何哉！假令榆關可丸泥封，西虜可鞭使，文龍即不妨置棄於虎狼搏噬之穴，若猶未也，則何恃而不恐。數月以來，寧前諸處，奴未敢一矢加遺，誠恐長驅而文龍之議其後也。文龍滅奴即不足，牽奴則有餘。議者視棄文龍如溝中梗，奴一意西向，卷甲疾馳，危關孤壘，奚以御之？況其列兵旅順，改造風帆，萬一據海島，望登萊，混稱兵船，鼓棹迅至，彼時即悔接濟之遲，誤何及哉！<br />
　　據文龍疏中，談奴情甚悉，又謂某島該兵若干，統以某將，誠不欲海上各區，使奴先據，長彼覬覦之心，絕我牽制之路也。夫遼民苦奴之虐，逃依麗國者，以十餘萬計，其心為中國死者，亦且數萬。誠敕令戶部亟如臣部議餉十萬，前往接濟，選遼民勇者，置之行間，列於各島，以所舉材官分隸之，既無招募稽遲之誤，又無安家行糧之費，較之客兵不習水土，不耐風寒，不勇戰鬥者，費倍省而氣復倍壯，是一兵可當奴百兵也。夫其不可丸泥封、鞭使者，朝廷且不惜數百萬金錢，為補苴之計，而明明能乘奴者，任其疾呼不為引手，臣竊惑焉。<br />
　　臣部前疏所題閩兵，招練渡海有日，可無容贅。獨淮兵前奉旨過海，而裹足淮揚，藉口剿妖豸繡之威，自行自止。<br />
　　廟堂之旨意朝三暮四，其何以示令共而昭畫一耶？夫一渡海耳，懦者畏之以為害，而奸者顧涎之以為利，所稱假借札委，擾害無厭，藉其力不恤其私，利其物致孤其望，則柔遠之謂何？臣部當與經撫諸臣亟嚴加申傷矣。既經具奏，前來相應，復請合候。<br />
　　命下，遵奉施行。<br />
<br />
　　（自此，朝廷之上，無不曉得皮島的兵馬真可以提掇登津，真可以牽制哈赤。有了一座皮島，可以控制得各島；有了各島，登津之兵可以漸漸屯泊，可以漸漸向金復海蓋四衛進發。若不是他招撫，奴酋先得了這些海島，這些海島歸伏了奴酋，做他的嚮導，或分一個逆賊，以佟李之輩，以中國人用中國、學中國水戰，結寨在皇城島，就逼近了山東，結寨在廣鹿島，就近了天津。莫說西處不敢進兵，及要防守，則是年來朝廷但以全力防守山海，不急慮天津登萊，向來但聞失城失堡，此後但聞得收復金州各處地方，他的方略，那裡是虛言哄弄朝廷，以邀封賞的。<br />
　　披讀方略，使人有封長白山之想。吁，如今安在哉！）<br />
<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>

			　　間俯仰於天地，嗟難堪兮遘窮，維士也之不祿，乃恒與之遭逢。與齒奪角，窮之因也；朝呻暮吟，窮之媒也；執禮守義，窮之兆也；骨亢氣高，窮之輾轉而不能去也。況復賊固喜通，為世之運；附盈抑窘，為世之性。名以賄成，身緣賂進，誰憐自好之儒，莫為入溺之拯。珠滿胸而難襦，玉蒙璞而自蘊。歲復歲兮，年華徒轉，吾猶吾兮，頭角不新。逕有宿草，釜有游塵，既鮮近戚，亦寡故人。稚子罷嬉而飲泣，細君薄愛而嬌嗔，語絮絮以衷亂，愁冉冉以夢驚。典■■兮，破憂為歡；對樵頭兮，因憐愧生。待欲步宣尼，執鞭以為徒，多財固所樂，傲骨不可鋤。更欲老耒耜，原田無半趾，奇贏或可操，箱中乏錙黍。有負頭上巾，還羞與噲伍。閒中投筆自沉思，愁是顛毛欲染絲，雙眉難展老將至，五年二酉何人知。不如仗劍去，帷中借前箸，將略兮非所長，報國兮良所志。步允文之奇跡，學安石之賭墅，眼前且免交謫，遠去頓疏內顧，更叫一日死戈矛，喜身亡兮愁無所附。《悲士窮賦》

　　天下最苦是書生，兩本殘編，一枝枯管，已耗盡他心力，消盡他歲月，何暇治生，則窮所必至，既不能豐衣足食，先愁個女哭兒啼。況近來風習，不差奔兢，窮儒哪得去厚禮拜門生，厚鈔應份子，做屏做軸，也央分上。是到考還要憂考，無日不是憂愁悲憤，已是堪憐，若又撞亂離時節，這極該矜惜。河東失時，無恥之徒，衣巾迎降，不知禮義既喪，著此何為！還剩這幾個，是個惜廉恥、愛名節的，不要說道不收拾，復為虜用，只是使這乾文士死於饑寒草莽，於心安乎？全遼士人，不肖的固多，忠義的不少，除衣巾迎降的外，如九連城繆氏四秀才，助兄指揮，破家亡身以殉國；王秀才率兵潰出遼陽圍；就是毛帥部下，也有一個到朝鮮請兵復遼陽的王一寧，獻計搗牛毛寨的葛永貞。還有一干力不能破賊立功，智不能出奇借箸，卻一段義肝忠膽，便歷顛沛流離不變。托身在窮島之中，如董朝紳一干，他這一起秀才，歷年在島，不下二百多人。當他隨著難民來時，蓬頭跣足，衣破衫穿，形容枯槁，口裡稱說是某學某學，或是廩，或是增，或是附，那個信他。毛帥念是斯文一脈，極其撫安恤，月與銀米。到後來聚有百餘人，毛帥道：「諸君既不忘本朝，有志功名，不若且在島肄業，以俟河清。」在鐵山立一個學，建個文廟，使他逐月在廟中作文字。後邊要咨送他進山東各府附學，卻又無憑，又怕人道他越職侵官不敢，後來查得喻巡撫曾將遼東秀才題准附山東省試，毛帥要為他援例具題。恰好翰林姜編修日廣、工科王給事夢尹出使朝鮮，奉旨因便閱視江東，使完來至鐵山，毛帥與他相見，說及諸生中盡有圖上進的，求他具題。兩使臣道：「這些秀才，既無學冊可憑，只有一個考試可以辨別。」吩咐明日考試。不知這二三百人中，也有冒名生員，不是真正的，也有年老，無意功名的，也有年事還強，因在流落之中，疏了筆硯的，實落自揣本領不荒的，約有二三十個，來見姜翰林、王掌科。

　　寥落多如瘦鶴形，藍衫無復舊時青。絕糧陳蔡厄尼父，皂帽遼東病管寧。

　　腮曝斜陽悲敗甲，羽摧爭飆歎疏翎。珠沉已擬淪淪海，何幸窮荒見使星。

　　上前來行禮，大都有巾無衫，有衫無靴，面目黎黑，形容枯槁，一班疑鬼疑魅人物。參罷，備道生員們不幸身遭兵火，棲遲海濱，或是家丁還有二三，或是孑然一己，求太宗師作養。有淚下的。姜翰林、王給事也為淚下，道：「諸生能不忘本朝，又且顛沛之中，不廢學業，其志可嘉。我今日試你們一藝，若果文理稍通，下官為你具題。或附北畿，或附山東，一體考。」眾秀才道：「只恐生員原是邊方菲才，又經荒廢，不堪太宗師大教。」此時毛帥已差人備有紙筆供給，姜翰林出了一個題目是：

　　居處恭，執事敬，與人忠，雖之夷狄不可棄也。

　　做了半日，紛紛來納卷。內中有幾具寫幾句腐本頭的，有幾個寫幾句直條直縫沒衚衕的文字，內中有董朝紳一起，共十餘名，文官饒有思致，筆下亦復瀟灑。姜翰林與王掌科看了，道：「不謂流落之中，有此數人！」將卷子來批點了，將賞一番。毛帥又差人送花紅，兩使臣將來分別賞了。

　　欲落鹽車淚，空為櫪內鳴。偶然逢伯樂，萬里快橫行。

　　又閱視了海上情形，如東江兵馬之強弱、錢糧之盈詘、屯田。各項完了，自鐵山由海至京復命，曾於遵旨便道詳閱事竣謹陳海外情形本上列遼士一款道：「內地如山東，已容其入闈中式，用示優異，而海外諸生，仍不宜終錮海隅，令抱向隅之泣。」既經使臣具題了，毛帥也具一個本：

　　平遼總兵毛文龍遼士罹難勤學業疏曰：慨自三韓失守，為犬為羊，何士何民！自臣鎮江一捷，駐師鮮地，忠招義撫，歸順之民，日以百計，月以千計，繩繩以來。每於童頂跣足之群，有自稱曰某某秀才，未嘗不潸然淚墮，悲儒流之狼狽，至此極也。臣亟予之衣冠，給之資斧，必為安插。職業於天啟三年四月間，有遵化變夷之揭，遍告部院科道矣。後稍稍聞風而至者，踵相接，數年間不下二三百餘名，亦給以衣冠資斧如初。旋又立文廟，權設學政以董之，朔望謁聖朝闕，濟濟楚楚也，恂恂穆穆也。夫諸生當此流離顛沛，野居草處，短褐不完，半菽難飽之時，猶不變素志，不改常業，循禮蹈義，雍遜揖讓，朝吟夕哦，正所謂無恒產而有恒心者，惟士為能耳。前冊使視師鐵山，諸生相率趨迎，哀陳苦志，願求明試。閱臣不勝悲，亦不勝喜，隨課以文藝，一一為之品題，嘖嘖許可，且置不勝收也。切臣武弁，頗知文墨，胡塵孔熾，遑計人文，顧國運污隆，全賴士氣。士氣伸，則神氣振；神氣振，則文明盛，而國祚昌，國脈長。況我太祖高皇帝，置科登賢，二百餘祀，猶一日也，雖當疆圉多故，而文運丕振。所以士脈之靈，雖極患難，而初心不渝，從王益切。頑鈍如職，猶知拔遼土於播越之中，而遼士實切明揚之有日。今皇上神聖踐祚，超廢策淹，幾稱野無遺逸，朝有明良，依稀乎雲從興歌，菁莪育化，追媲周文之盛治矣。獨遼士歸順有年，幽滯異域，而不得一叨甄別之典，以觀光於上國，此固遼士深可悲愍，而亦聖世之缺典也。職查天啟五年，遼東巡撫俞安性有欲復遼士先收人心一疏，蒙聖旨諭其奏，已令遼士在北直隸等處考試科舉，業有例矣。伏乞皇上仁同一視，羅廓八荒，仍准遼士就省科舉，或附山東，或在北京，一例應試。從古英雄，每於困頓挫摧之餘，動心忍性，終成百折不回之骨，做出千秋莫尚之勛，此理之常，鑿鑿不爽者。職所以於窮荒絕域之間，既茹草臥薪而亟亟收恤士類，實以士氣為國家真命脈，又安在禮義之不為士櫓，而禁御之非盡頗牧哉！故遼士不可不准科舉，不可不定省地，職雖賤弁，竊不避斧鉞而冒為越俎，其亦鄒魯之神明，有迫於職之肺，而仰瀆天威耶！

　　奉聖旨：「據奏，甄收遼士，亦變夷之微權，同文之讜議也。科舉省地，禮部看議來說。」隨經禮部於七日題復，奉聖旨：「覽奏，遼士復還遼士，就試順天，甚得掄才寓招集之意。但秋試甚邇，從登萊跋涉歸遼，途遙試阻，反孤士望。姑著照甲子例，中一名於山東省，俟庚午秋盡，屬順天共中四名，關外遼士，就試寧前，委為妥便。其廩例納監，暫將印結咨監考試，還行文原籍查確，方准實歷。俱如該部所議行。」旨下，毛帥即將島中董朝紳一干，盡行資與衣糧，起送赴山東科考。這乾士子，久絕意於功名，今日復得科試，與鄒齊之儒並驅後先，不但有以安遼民，更有以安遼士。

　　急浪鼓神龍，輕風借大鵬。為霖蘇宇內，振翮掩蒼空。



　　（由來文士薄武臣如奴，武人視文士如仇，不意有翦拂文士如此者，培植國家元氣多矣。不然唯急軍士撫遼民，不復加意，不幾於委群士為賊用乎！）


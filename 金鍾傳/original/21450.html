<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>金鍾傳 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			三教序<br />
　　餘性嗜山水，久不作風塵計，即有相與盤桓者，亦林泉中人。素所常經之處，則有山東濟南府德州城西，水官驛之伏魔宮。中有慧圓僧。其為人也，慷慨好義，舉止率真。雖為世外人，常作救世想焉。一日者餘過而訪之。僧舉是書以示餘。問：「為何書？」答以《金鍾》。問其大意，答以醒世。餘不禁慨然曰：「此乃勸癢之書乎：世上勸善諸書不為不多矣，而樂觀者為誰？」僧曰：「盍詳察之。」餘唯唯。初閱之則卑卑不堪，再閱之則津津有味，三復翻閱不覺拍案大呼曰：「真大書也！真奇書也！前之所謂卑卑者，是誠蛙蠡之見，焉能測天海？後之所謂津津者，又為薑桂之性，難以辨深奧。即究之驚其為大，訝其為奇，亦不足以概是書。於無可概之中而強求其概，亦不能於為大為奇之外破天以稱是書。觀者之不見其大，不見其奇，正因是書之不大而大，不奇而奇。若卒無以見其大、其奇，是為腐儒。以驚天動地之文章，豈爾之糟亂肚皮所能容者？」<br />
　　忘俗老人序<br />
簞瓢主人序<br />
　　太上立德，其次立功，其次立言。則言似後於功，而功似後於德矣。不知非言無以成其功，非功無以成其德也。由是而觀，德與功與言非一而三三而一者乎。總之，欲觀德與功者，必以觀言始。故察邇言者有大舜；拜善言者有大禹。邇言者，淺近之言耳；善言者，明良之言耳。非明良不足見邇言之可察；非淺近不足見善言之可拜。嗚呼！自古至今凡一切書史及一切經傳合之小說鼓詞，何一而非邇言，何一而非善言乎？無奈讀者觀者，或以咕嗶而失先聖之意，或以熱鬧而負明士之心。將古人一片濟世苦心付於東流，亦良足慨焉！今日者，不知著於何人之一部奇書，曰《金鍾傳》，披閱之下，汗淚交滴。雖類稗詞野史，實足以證一貫之旨，異日者廣為流傳，勿以其淺近而忽其明良也，幸甚。閱是書時，當生敬謹心，當生畏懼心，當生勇猛心，當生謙退心。有此四心，然後可以閱是書。若執一隅偏見，謬參大成，是誠名教中之罪人。既為名教中之罪人，又焉得不為世道中之賊子？賊子，即淪於世道者也。即淪於世道，即墮於惡途者也。以一人而墮於惡途，尚得謂之人哉。凡我同人，庶勿因觀是書而墮於惡途，庶勿因觀是書而不得為人。苟能詳體大意，化己化人，豈非是書之功？豈非是書之德？是書之功與德，豈非皆是書之言乎？餘也不揣，敢將俚言為之序。<br />
　　簞瓢主人序<br />
自非道人序<br />
　　世人皆可勸，惟自高者不可勸；世人皆可化，惟自是者不可化；世人皆可訓誨，惟貪癡無盡者不可訓誨；世人皆可成就，惟狂妄無知者不可成就。此四等人，與之講聖道，則必曰老生常談；與之論佛法，則必曰空言無補；與之談道教，則必曰妖詞惑眾。噫，何其迷昧至此哉！以一人而迷昧至此，亦世所罕覯者，何舉目四觀，普天下多是類也。既如此，又何必勸之、化之、訓誨之、成就之乎？奈吾佛慈心，卒有莫能息者。故正一子、克明子於無可拯救中強拯救之，則著此正學以醒世。雖至迷至昧者聞此亦當睡眼圓睜，黑心洗淨，合掌稱謝曰「此正一子、克明子何時之聖人也？」而正一子、克明子又何用汝稱謝哉？然正一子者，一其心也；克明子者，明其心也。其所以一之明之於心者，亦不過曰孝弟而已。即堯舜復生，如來再現，老子來世，亦無以加乎此。由是而觀，其有功於儒，有功於道者，即有功於吾佛也。既有功於吾佛，吾安得不肅然起敬以贊曰：<br />
　　淨土傳燈，賴以不滅。<br />
　　列為八卷，何異貝葉。<br />
　　不起敬心，庶勿披閱。<br />
　　千古正言，無過於這。<br />
　　自非道人序<br />
七絕一首<br />
　　一部金鍾萬古傳，全憑俚語勸人間。<br />
　　其中無限苦心血，朵朵紅雲捧上天。<br />
　　苦竹老人題<br />
七絕四首<br />
　　憑將文字作仙槎，舌本瀾翻筆燦花。<br />
　　莫道支離非聖諦，稗官原不入儒家。<br />
　　千流萬派自紛紜，大意何人與細論。<br />
　　省識廬山真面目，源頭滴滴漱槃槃。<br />
　　鐘聲渺渺未全消，入耳應須破寂寥。<br />
　　領取個中弦外味，杜鵑聲苦雨瀟瀟。<br />
　　經營慘淡意何知，點畫從教辨魯魚。<br />
　　多少深心言不盡，世人漫道是奇書。<br />
　　克明子自題
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
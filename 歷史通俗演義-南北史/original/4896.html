<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 南北史 - 第三十八回　張欣泰敗謀罹重辟　王珍國懼禍弒昏君</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十八回</br>　　張欣泰敗謀罹重辟　王珍國懼禍弒昏君</font></h4>
			　　卻說蕭衍出淝，命王茂、蕭穎達等進逼郢城，薛元嗣不敢出戰，但閉城嚴守，並遣使至建康乞援。寶卷已命豫州刺史陳伯之，移鎮江州，西擊荊、雍，至是復令軍將吳子陽、陳虎牙等，率十三軍往救郢州，進屯巴口。<br>　　蕭穎冑令席闡文至軍前語蕭衍道：「今頓兵兩岸，不並軍圍郢，定西陽、武昌，轉取江州，似已失計，不如向魏通好，乞師為助，尚是上策。」衍笑語道：「漢口路通荊、雍，控引秦、梁，糧運資儲，四面可達，所以兵壓漢口，連結數州。今若並軍圍郢，又分兵前進，魯山必截我後路，糧道不通，如何持久？西陽、武昌，非不可取，但取得二城，應該分兵把守，最少須有萬人，糧餉相等，倘使東軍西來，用萬人攻兩城，我若再分軍應援，首尾俱弱，否則孤城必陷，一城失守，全局土崩，天下事從此去了！今若得拔郢城，西陽、武昌，自然風靡，何必先分兵散眾，自取禍患呢！大丈夫舉事，欲清天步，擁數州兵入誅群小，譬如懸河注火，一撲即滅，怎得北面事虜，求援戎狄？彼未信我，我已足羞，這是下計，何謂上策？卿為我還白鎮軍，即指穎冑。前途攻取，不妨悉委，事在目中，無慮不捷，但仗鎮軍靜鎮便了！」料得著，說得透。闡文唯唯而去。衍命軍將梁天惠等屯漁湖城，唐修期等屯白陽壘，夾岸相對，專待東軍到來。<br>　　吳子陽進至加湖，距郢城約三十里，見西師沿路設屯，不敢前敵，但倚山帶水，築寨自固。會值春水暴漲，衍使王茂等率領自師，夜襲加湖，子陽未曾預備，驟聞西軍大至，戰鼓喧天，急得心慌意亂，不遑部署。那王茂等已登岸攻寨，殺進帳中，子陽上馬急奔，倉皇走脫，將士溺死殺死，不可勝計。茂等俘得餘眾，回營報功。郢、魯二城，聞子陽敗去，相率奪氣。魯山守將房僧寄，又遭病死，眾推助防將孫樂祖為主，仍復拒守。無如糧食已罄，所有軍士，只在磯頭捕魚供食。<br>　　衍探悉情形，恐他出走，特遣偏軍截住去路，一面致書勸降。孫樂祖窘迫無計，只好依了衍書，舉城歸順。<br>　　郢城被圍已經數月，士卒十死七八，守將薛元嗣、鄧茂，日坐圍城，惶急萬狀。衍令孫樂祖作書招降，元嗣等以魯山失守，孤城萬難保全，不得已令張孜復書，情願投誠。張沖故吏房長瑜語孜道：「前使君忠貫昊天，郎君亦當坐守畫一，負荷析薪；若天命已去，惟有幅巾待命，下從使君，奈何靦顏出降呢！」孜不能從，與薛、鄧等迎納衍軍。衍即令韋睿為江夏太守，行郢府事，恤死撫生，郢人大安。<br>　　諸將欲休兵夏口，緩日進行，衍叱道：「此時不乘勝長驅，直搗建康，尚待何時！」張弘策、庾域等亦以為然，乃整軍出發，陸續東行。<br>　　可笑那齊主寶卷，尚在都中撤閱武堂，改造芳樂苑，恣意奢淫。苑中山石，概涂五彩，聞民家有好樹美石，概毀牆撤屋，徙置苑間。傍池築榭，疊石成樓，復壁邃房，俱繪著裸體男女，作猥褻狀。又就苑中設立店肆，使宦官宮妾，共為稗販，命潘妃為市令，自為市吏錄事。遇有爭鬥等情，概就潘妃判斷，應罰應笞，一由妃意。寶卷自有小過，妃輒上座審訊，或罰寶卷長跪，甚且加杖，寶卷樂受如飴。後世之跪踏板者，想是受教東昏。復開渠立埭，躬自引船，埭上設店，入坐屠肉。都下有歌謠云：「閱武堂，種楊柳，至尊屠肉，潘妃酤酒。」寶卷聞歌，愈覺得意，待遇潘妃，不啻孝子。潘妃生女，百日夭殤，他卻自服衰絰，內衣亦悉著粗布，積旬不聽音樂。群小來弔，盤旋坐地，舉手受執蔬膳。後經倀子王寶孫等，並營肴饈，云為天子解菜，方食葷腥。潘妃無福，不能早死，若此時病歿，倒有一個大孝子，應比潘妃女哀毀十倍。<br>　　潘妃父寶慶，與諸小共逞奸毒，富人悉誣為罪犯，籍資歸己，又輾轉牽連，一家被陷，禍及親鄰，寶卷概不過問。惟素性好淫，雖然畏憚潘妃，尚引諸姊妹游苑，覷隙交歡。或為潘妃所聞，輒召入杖責，乃敕侍臣不得進荊荻，期免凌辱。古今無此愚主。又偏信蔣侯神，即蔣子文。迎入宮中，尊為靈帝，晝夜祈禱。嬖臣朱光尚，自言能見鬼神，日引巫覡，哄誘寶卷。寶卷迷信益深，博士范雲語光尚道：「君是天子要人，當思為萬全計。」光尚道：「至尊不可諫正，當托鬼神達意便了。」既而寶卷出遊，人馬忽驚，便顧問光尚，光尚詭詞道：「向見先帝大瞋，不許屢出。」寶卷大怒道：「鬼在何處？汝快導我前去，殺死了他！」遂拔刀促行。光尚無法，只得領他尋鬼，盤旋了好幾次，方言鬼已遁去，因縛菰為明帝形，北向梟首，懸諸苑門。可恨可笑。<br>　　先是昭冑兄弟，奔投崔慧景，慧景敗死，昭冑等倖免株連，仍得以王侯還第，唯心中總不自安。前為竟陵王防閤將軍桑偃，至是入宮，為梅蟲兒軍副，因感子良舊恩，謀立昭冑。子良即昭冑父，見三十六回。故巴西太守蕭寅，與桑偃友善，亦與同謀。昭冑預許寅為尚書左僕射護軍，復遣人誘說新亭戍將胡鬆，約言寶卷出遊，即閉城行廢立事。若寶卷奔至新亭，幸勿納入，鬆亦許諾。適寶卷新造芳樂苑，經月不出，偃等擬募健兒百餘人，從萬春門入刺寶卷，昭冑謂非良策，偃黨山沙慮事久無成，轉告御刀徐僧重，謀遂被泄。昭冑兄弟，與桑偃等皆為所捕，同時伏誅。<br>　　胡鬆聞昭冑事敗，隱懷危懼。會新除雍州刺史張欣泰，與弟欣時，遞給密書，將與前南譙太守王靈秀，直閤將軍鴻選等，奉立建安王寶夤，廢去寶卷，誅諸嬖幸，乞鬆為助。鬆當然復書贊成。寶卷方遣中書舍人馮元嗣，往援郢州，茹法珍、梅蟲兒，及太子右衛率李居士，制局監楊明泰，送元嗣至新亭。欣泰使人懷刃，隨著元嗣，俟法珍等入座餞別，突起斲元嗣頭，墜入盤中。明泰慌忙救護，也被刺倒，剖腹流腸，蟲兒亦受傷數處，手指皆墮，忍痛逃出。法珍、居士，搶先急走，馳還台城，王靈秀趨至石頭，迎入建安王寶夤，百姓數千人，皆空手相隨，欣泰亦馳馬入宮。<br>　　說時遲，那時快，法珍等知有變禍，飛馬奔還，先至禁中，閉門上仗，禁止出入。欣泰不得進去，鴻選亦不敢發，寶夤入憩杜姥宅，待至日暮，並沒有喜信傳到，從人漸漸溃散。寶夤再欲出城，城門已閉，城上有人守著，用箭射下，自知不能脫走，仍然折回，向隱僻處躲避三日。城中大索罪人，欣泰等次第見收，統遭死罪，連胡鬆亦俱收誅。寶夤索性出來，戎服詣草市尉，自請處分。還是此著。尉報寶卷，寶卷召寶夤入宮，問明原委，寶夤泣答道：「臣在石頭，不知內情，偏有人逼使上車，令入台城，左右皆有人監制，不許自由。今左右皆去，臣始得出詣廷尉，自行請罪。」虧他善誑，暫得保全性命。寶卷不禁冷笑，再經寶夤哀請，始令仍復爵位。寶卷還能顧全兄弟，不似乃父殘忍。<br>　　嗣又命寶夤為荊州刺史，冠軍將軍王珍國為雍州刺史，輔國將軍申冑監郢州事，龍驤將軍馬仙璝監豫州事，驍騎將軍徐元稱監徐州事，特簡太子右衛率李居士，總督西討諸軍事，屯新亭城。旋聞江州刺史陳伯之降附衍軍，乃更令居士兼領江州刺史。<br>　　伯之初鎮江州，為吳子揚等聲援，子揚敗去，郢、魯二城，俱為衍有。衍語諸將道：「用兵非必需實力，但教威聲奪人，已足使遠近喪膽。尋陽不必勞兵，一經傳檄，自可立定了。」乃命查檢俘囚，得伯之舊部蘇隆之，厚加賞賜，令招伯之，且仍許伯之為江州刺史。過了數日，隆之返報，果得伯之降書，但雲大軍不應遽下。衍笑道：「伯之雖雲歸附，還是首鼠兩端，我軍今宜往逼，使他計無所出，方肯誠心來降。」乃命鄧元起引兵先驅，自率楊公則等從後繼進。伯之退保湖口，留陳虎牙守湓城，虎牙即伯之子，至衍軍進薄尋陽，伯之只好迎降。<br>　　新蔡太守席謙，從伯之鎮尋陽，乃父恭祖，曾為鎮西司馬，被魚復侯子響殺死。子響事見二十八回。謙聞衍東下，語伯之道：「我家世忠貞，有死無二。」伯之遂拔刀殺謙，出城迎衍，束甲待罪。衍托寶融命令，授伯之為江州刺史。虎牙為徐州刺史。汝南民胡文超，亦起兵遙應。司州刺史王僧景，遣子貞孫請降。衍遂留驍騎將軍鄭紹叔守尋陽，與伯之引兵東下。臨行語紹叔道：「卿是我蕭何、寇恂呢！隱以漢高、光武自居，怎肯受制寶融。事若不捷，我應任咎，糧運不繼，責專在卿。」紹叔流涕應命，衍得無後顧懮，專向建康。<br>　　忽由江陵馳到急使，報稱巴西太守魯休烈，巴東太守蕭惠子璝，出兵峽口，東擊江陵，將軍劉孝慶敗走，任漾之戰死，江陵危急，請即遣還楊公則，顧救根本。衍復答道：「公則已經東向，若令他折回江陵，就使兼程趨至，亦恐不及。休烈等係是烏合，不能久持，但教鎮軍少須持重，便足退敵。必欲急需兵力，兩弟在雍，盡可調遣，較易入援，請鎮軍酌奪！」來使還報穎冑，穎冑自遣軍將蔡道恭，出屯上明，抵禦巴軍。衍驅兵東進，直指江寧，寶卷以前次亂事，不久即平，此次亦視若尋常，僅備百日芻糧，且顧語茹法珍道：「待叛眾來至白門，當與一決！」嗣聞衍軍已抵近郊，乃聚兵議守，特赦二尚方二冶囚徒，充配軍役，惟已經論死，不得再活，即牽至朱雀門外，斬決了案。總督軍士李居士，自新亭出屯江寧，西軍先鋒曹景宗，率兵至江寧城下，未曾列營，居士即出兵邀擊，鼓噪而前，景宗麾軍迎戰，勁氣直進，大破居士。居士遁還新亭，景宗乘勝進逼，王茂、鄧元起、呂僧珍，依次繼進。新亭城主江道林，引兵出戰，被各軍左右夾攻，悉數擒歸。於是景宗據皂橋，王茂據越城，鄧元起據道士墩，陳伯之據籬門。李居士偵得僧珍兵少，復率銳卒萬人，薄僧珍壘。僧珍道：「我兵不多，未可逆戰，須俟他入塹，並力向前，方可獲勝。」俄而居士兵皆越塹拔柵，僧珍分兵上城，矢石俱發，自率馬、步三百人，繞出居士後面，城上人復下城出擊，號炮一聲，內外齊奮，殺得居士膽戰心寒，撥馬奔回，又喪失了許多甲械。寶卷再遣征虜將軍王珍國，及軍將胡虎牙，率精兵十餘萬，列陣朱雀航南。宦官王寶孫，持白虎幡督戰，開航背水，自絕歸路，示與西軍拚命。兩軍初交，東軍卻是厲害，並力衝擊，西軍稍稍卻退。王茂奮然下馬，單刀直前，茂甥韋欣慶，手執鐵纏矟，翼茂繼進，曹景宗復麾兵直上，專向東軍中堅，冒死突入，東軍也抵死招架。鼓聲鼕鼕，殺氣騰騰，幾乎天昏地暗，寒日無光。適遇西風驟起，飛石揚沙，呂僧珍乘風縱火，焚撲東營，珍國等不禁駭亂，紛紛退走。王寶孫持幡大罵，斥辱諸將。直閤將軍席豪，發憤西向，突入西軍陣內，西軍已經得勢，就使生龍活虎，也要食肉寢皮，何況是區區一個席豪，當下將豪圍住，你刀我槊，把豪槊成幾個窟窿，眼見是不能活了。豪係著名驍將，一經戰歿，全軍瓦解，赴淮溺死，數不勝計，積屍與航等。寶孫亦棄幡逃回。<br>　　只有這般膽力，何必信口罵人！<br>　　衍軍追至宣陽門，都中恟懼，寧朔將軍徐元瑜，舉東府城出降。青、冀二州刺史恒和，奉召入援，見衍軍勢盛，也率眾請降。光祿大夫張瓌，棄去石頭，奔還宮中。李居士孤守新亭，也窮蹙乞降。衍入石頭城，令諸軍圍攻六門。寶卷命燒門內營署，驅兵民盡入宮城，閉門自守。外軍築起長圍，把他困住，都人謂寶卷出遊，隨處障幔，叫作長圍，見三十六回。便是預讖。衍家弟姪，前遭懿難，逃匿各處，至此俱出赴軍前，衍令他曉諭各戍，勸令從順。於是京口屯將左僧慶，廣陵屯將常僧景，瓜步屯將李叔獻，破墩屯將申冑，相繼奉書，願歸麾下。衍遣弟秀鎮京口，恢鎮破墩，各權授輔國將軍，從弟景鎮廣陵，權授寧朔將軍。<br>　　嗣接中領軍夏侯詳密函，報稱穎冑病歿，因恐巴東西兩軍，乘隙進逼，所以秘不發喪。衍作書答詳，令亟向雍州徵兵，自在軍中，亦絕口不談穎冑死事。詳遂向雍徵兵，留守蕭偉，遣弟憺赴援。巴東西軍，聞建康已危，且有援軍來攻，相率駭散。蕭璝、魯休烈，不得已投降寶融。江陵乃為穎冑發喪，追贈丞相，封巴東公，予諡獻武。速死為幸，否則和帝廢死，穎冑亦恐難倖免了。<br>　　自穎冑死後，眾望盡屬蕭衍。衍已得寶融詔敕，便宜從事，此時中外歸心，更覺大權在握，可以任所欲為了。<br>　　寶卷為衍所困，城中軍事，悉委王珍國，兗州刺史張稷入衛，受命為珍國副手，兵甲尚有七萬人。寶卷與黃門刀敕，及後宮健婦，習鬥華光殿，佯作敗狀，僕地僵臥，令宮人用板舁去，號為厭勝。又嘗跨馬出入，用金銀為鎧冑，飾以孔翠，晝眠夜起，仍如平時。倒也虧他鎮定。或聞外面鼓噪聲，便自被大紅袍，登景樓屋上，遙望外兵，流矢幾及足脛，卻也不甚畏懼，從容下樓，但遣朱光尚禱蔣侯神，求福禳災。茹法珍發兵出戰，一再敗還，乃請諸寶卷，乞發庫銀犒軍，振作士心。寶卷道：「賊來豈獨取我麼？何故向我求物！」愚鄙可笑。後堂貯數百具大木，法珍等欲移作城防，寶卷謂留此造殿，不得妄移，並飭工匠雕鏤雜物，務求速成。豈已自知要死，速成玩物，以圖一快耶？抑恃有蔣侯神默禱耶？眾情無不怨怠，惟待早亡，但無人敢為首難。<br>　　梅蟲兒又邀同法珍，入白寶卷道：「大臣不忠，使長圍不解，陛下宜誅罪伸威，方得軍人效命！」寶卷遲疑未決，那消息已傳達軍中。王珍國、張稷，當然懮懼，即密遣親吏出城，齎一明鏡，獻與蕭衍，衍亦斷金為報。各寓隱情。珍國遂與稷定謀，令兗州參軍馮翌、張齊，入弒寶卷，並約後閤舍人錢強，御刀豐勇之為內應。<br>　　時已殘冬，寶卷在含德殿中，與潘妃等夜飲，仍然是笙歌雜奏，環珮成圍。只此半夕了。錢強潛開雲龍門，放入張齊、馮翌等人，自為前導，直趨含德殿，寶卷已經撤宴，潘妃等均返後宮。只寶卷饒有醉意，暫就殿中寢榻，為休息計。突聞兵入，即趨出北戶，欲還後宮，宮門已閉，宦官黃泰平用刀刺寶卷膝，痛極僕地，外兵已經馳入，張齊執刀先驅，見寶卷僕地呼號，便手起刀落，劈作兩段。寶卷年才十九，在位三年。<br>　　珍國與稷，也引兵入殿，召尚書右僕射王亮等，列坐殿前，令百僚署箋，並用黃紬裹寶卷首，遣博士范雲等，送詣石頭。右衛將軍王志歎道：「冠雖敝不能加足，奈何倒行逆施呢！」遂佯作癡呆，不肯署名。雲等既至石頭城，蕭衍大喜。且因與雲有舊，留參帷幄，使張弘策等先入清宮，封府庫及圖籍。城中珍寶委積，由弘策禁勒部曲，秋毫無犯。楊公則率兵入東掖門，衛送公卿士民出城，俱使安歸，毫不侵掠。惟拿下茹法珍、梅蟲兒、王寶孫、王咺之等四十一人，及妖豔淫靡的潘貴妃，拘繫獄中，聽候蕭衍發落。衍乃入屯閱武堂，用宣德太后令，追廢涪陵王寶卷為東昏侯，褚后及太子誦為庶人。小子因有詩歎道：<br><br>　　到底淫荒足殺身，為君在位僅三春。<br>　　孽妃受戮原同罪，但累妻孥作庶人！<br>　　欲知太后令中，如何措詞，請看官續閱下回。<br>　　寶卷即位三年，變亂四起，至於荊、雍舉事，已失上游，非陳顯達之僅恃江州，崔慧景之專依京口，所得而比。乃猶撤閱武堂，築芳樂苑，窮奢極欲，恣意荒淫，其致亡也必矣。蕭昭冑意圖自立，無兵可恃，張欣泰欲擁立寶夤，其失與昭冑等。假使外應荊、雍，伏甲以待，則他日成事，亦不失王侯之賞；乃自便私圖，僥倖求逞，故寶卷可亡，而二人不能亡寶卷，反致速死。及西軍長驅入都，宮廷被圍，王珍國等謀貳於內，不煩兵戈，而昏主授首。蕭衍無弒主之名，坐收討亂之實，雖其智力過人，亦未始非乘勢待時之利也。然舉兵之始，即以天子自居，彼心目中固已無寶融矣。蕭鸞殘害骨肉，卒不能保全子嗣，終為疏族所篡奪，猜忍者果何益哉！<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
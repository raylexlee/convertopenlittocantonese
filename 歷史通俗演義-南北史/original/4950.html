<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 南北史 - 第九十二回　巡塞北厚撫啟民汗　幸河西窮討吐谷渾</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九十二回</br>　　巡塞北厚撫啟民汗　幸河西窮討吐谷渾</font></h4>
			　　卻說煬帝南幸江都，在途約曆數旬，所有四十餘所的雜宮，統是趕緊築造，大致粗就，煬帝到一處，留一二日，尚嫌它未盡完善，所以不願稽延，便揚帆直下，竟達江都。江都為南中勝地，山水文秀，揚名海內，煬帝與后妃人等，朝賞夕宴，不暇細表，好容易又閱殘年，便是大業二年元旦。煬帝在江都升殿，受文武百官朝賀，越日，得東京將作大匠宇文愷奏報，內稱洛陽宮苑，一體告成，當即進授文愷為開府儀同三司。過了正月，又詔吏部尚書牛弘，內史侍郎虞世基等，議定輿服儀衛，始備輦路，及五時副車，命開府儀同三司何稠為太府少卿，使他監造車服，由東京送達江都。稠智思精巧，參酌古今，袞冕統繡日月星辰，皮弁用漆紗制成，又作黃麾三萬六千人儀仗，此外如皇后鹵簿，及百官儀服，無非極意求華，仰稱上意。嘗責州縣官採辦羽毛，州縣官使民弋捕大鳥，四處網羅，幾無遺類。烏程有一大樹，高逾百尺，上有鶴巢，卵育已久，百姓奉令取求，因高不可攀，特用刀刈根，為倒樹計。鶴似解人意，恐雛為所殺，亟自拔氅毛，拋擲地上，時人反稱為瑞兆，彼此謠傳道：「天子造羽儀，鳥自獻毛羽。」州縣官樂得諛媚，遂將民間歌謠，充作賀表中文料，煬帝格外欣慰，待羽儀彙集，四面翼衛，每出遊幸，衛士各執麾羽，填街塞路，綿亙約二十餘里。不愧為大畜類。<br>　　再過了兩月有餘，江南春暮，桃柳將殘，煬帝方欲返東京，下詔北歸。月杪自江都出發，一切儀制，比南下時更加華麗。四月下禡，行抵伊闕，陳列法駕，備具千乘萬騎，馳入東京。煬帝自御端門，頒達赦書，豁免本年全國租賦，凡五品以上文官得乘車，在朝弁服佩玉，武官得跨馬加珂，戴幘服鈇褶，衣冠文物，盛極一時。太子昭本留守長安，聞煬帝已回東京，乃上表請覲，有旨准奏。昭即至洛陽，父子相見，免不得有一番恩誼。但煬帝是酒色迷心，把父子有親的古訓，當然忘記。既已無父，何知有子。昭入見時，不過淡淡的問了數語，便令退出，嗣是不復召見。昭一住數旬，再請入省，煬帝雖未曾拒絕，惟面諭他速回長安。昭叩請少留，以便定省，反被煬帝叱責出去，惹得懊悵成疾；更兼形體素肥，天又盛暑，內外交迫，竟致絕命。煬帝聞耗，只哭了數聲，便即止哀，草草喪葬，予諡元德。昭有三子，長名檦，次名侗，又次名侑，總算俱封王爵。檦為燕王，侗為越王，侑為代王，又立秦孝王俊子浩為秦王。俊為煬帝弟，見前文。可巧楚公楊素，亦同時病死。素本受封越公，太史嘗言隋分野當有大喪，煬帝南幸時，特徙封素為楚公，因隋與楚，同一分野，意欲移禍與素。素老病居家，未嘗從游，至將死時，弟約尚覓名醫調治。素張目道：「我豈尚想求活麼？」煬帝得素死信，喜語左右道：「使素不死，當滅他九族。」但表面上不好不敷衍過去，追贈素光祿大夫太尉公，賜諡景武，特給叡車班劍四十人，前後部羽葆鼓吹，粟麥五千石，賻帛五千段，命鴻臚卿監護喪事，也好算是生榮死哀，福壽全歸了。句中有刺。<br>　　先是廢太子勇生有十男，長男名儼，為雲昭訓所出，曾受封長寧郡王。勇被廢後，儼亦坐斥。儼弟平原王裕，安城王筠，安平王嶷，襄城王恪，高陽王該，建安王韶，潁川王瓘，均褫爵削籍。雲昭訓父雲定興，因縱勇為非，坐罪奪官，與妻子俱沒為官奴。煬帝嗣位，聞定興具有巧思，召至東京，襄辦營造。定興見宇文述得寵，曲意諛媚，特購集珍珠，絡成寶帳，奉獻與述。述喜出望外，兄事定興，薦使督造兵器，且與語道：「兄所作器仗，悉合上意。惟始終不得好官，無非為長寧兄弟，尚未處死哩。」定興憤然道：「此等俱無用物，何不勸上一體就誅。」忍哉定興！述遂奏請處置儼等，煬帝當即依議，命鴆殺故長寧王儼，並將儼弟七人，充戍極邊。襄城王恪妃柳氏，姿容端麗，四德俱全，恪前被廢黜，柳氏毫無怨言，事夫益謹。及恪奉詔徙邊，與妻訣別，柳氏泣語道：「君若不諱，妾誓不獨生。」恪亦嗚咽不能成詞，彼此大哭一場，愴顏別去。行至中途，復有詔使到來，勒令自盡。恪與兄弟七人，同時駢死。至恪柩發還，柳氏語朝使道：「妾誓與楊氏同穴，若身死後，得免別埋，就是朝廷的恩惠了。」說罷，撫棺一慟，自縊身亡，裡人均為下淚。特敘入以彰女貞。勇十男已去其八，只幼子孝實、孝范，後來也不見史傳，想是貶為庶人，終身不得出頭，小子也只好擱過不提。<br>　　且說突厥啟民可汗，自徙居磧口，盡有達頭遺眾，嘗感隋室舊恩，歲遣朝貢。大業二年冬季，復上表自請入朝。煬帝欲張皇威德，誇示番俗，因命太常少卿裴蘊，征集天下前世樂家子弟，充作樂戶，就是庶民百姓，能譜音樂，俱令入肆太常，於是四方散樂，大集東京。不但八音六律，吹拍成腔，並演習各種魚龍山車等雜戲，務為淫巧，悅人耳目。俟演習成熟，便在西苑中精翠池側，依次奏技。煬帝親挈后妃諸人往閱，但見有一舍利獸，先來跳躍，激水滿衢，繼而鼋鼍魚鱉，俱從水中浮出，叢集兩岸，又有鯨魚噴霧翳日，倏忽化成黃龍，長七八尺。未幾復見二人戴笠，笠上各登一人，體輕善舞，恟然騰過，左右易處。最可怪的是神鼇負山，幻人噴火，千變萬化，備極神妙。煬帝非常稱賞，飭京兆、河南兩尹，為伎人趕制錦衣，兩京彩緞，搜括一空。甚且御制豔篇，令樂正白明達湊造新聲，按曲度腔，聲極哀豔。一面特建進士科，視有詩歌纖冶，即令入選。<br>　　故相高珽閒居有年，不知煬帝寓著何意，偏召令為太常卿。想是珽命中應該斲頭。珽獨不贊成散樂，奏言：「棄本逐末，有礙盛治。」煬帝哪裡肯依？反把從前的積恨，記憶起來。並見前文。珽又私語太常丞李懿道：「從前週天元好樂致亡，殷鑒不遠，怎可效尤？」汝奈何不記母言？這數語又被煬帝聞知，越加生嫌，惟一時未便發作，姑從緩圖。大業三年，啟民可汗，來賀元日，煬帝命大陳文物，內外鼓吹。啟民入朝拜謁，由煬帝賜他旁坐。啟民東張西望，頗豔羨漢官威儀，急切未敢陳請。至退入客館，方修表請襲冠帶。煬帝初尚未許，及表文再上，乃准令易服。且語尚書牛弘道：「目今衣冠大備，使單於亦為解辮，豈不是古今盛治麼？」弘極口稱賀。煬帝又道：「這也未始非卿等功勞。」說至此，令侍臣出帛百匹，賜與牛弘。弘謝恩而退。啟民可汗一住數日，宴賜甚厚。辭行時請車駕北巡，正合煬帝意旨，便即俞允，啟民乃去。待至初夏，天氣清和，煬帝借安撫河北為名，下詔首途，發河北十餘郡丁男，鑿穿太行山，北達並州，使通馳道，一面啟行至赤岸澤。啟民遣兄子毗黎伽特勒，入朝行在，且附表請入塞迎駕。煬帝不允，遣歸毗黎伽特勒，令啟民在帳守候。又過二月有餘，山路始通，方再從赤岸澤出發，北至榆林郡，意欲出塞耀兵，道出突厥部落，進指涿郡，恐啟民不免驚惶，特先遣武衛將軍長孫晟，往諭帝意。啟民奉旨，召集屬部各酋長，約數十人，與晟相見。晟見牙帳中蕪穢拉雜，欲令啟民親自芟蒨，為諸部倡，乃佯指帳前青草道：「此草留植帳前，大約根必甚香。」啟民未悟，拔草嗅鼻，毫無香氣，遂答言不香。晟微哂道：「天子巡幸，諸侯王宜躬自掃除，表明敬意。今牙內蕪穢，我還道是留種香草，哪知卻是尋常植物呢。」啟民至此，始知晟有意嘲諷，慌忙謝罪道：「這是奴不經意的過失。奴輩骨肉，皆天子所賜，得效筋力，豈敢憚勞？不過因僻居塞外，未知大法，今幸將軍教奴，使奴得達誠駕前，受惠正不少哩。」說著，即拔佩刀自芟庭草。帳下貴人達官，及諸部酋長，亦相率倣效，才閱數刻，已將庭草除盡。他如帳外雜草，亦遣番役隨處掃除，長孫晟辭回榆林，報明煬帝。晟用偽言，說動啟民，亦非待人以誠之道。煬帝便發榆林北境，東達薊州。沿途建築御道，長三千里，廣且百步。啟民可汗帶同義成公主，來朝行宮，還有吐谷渾、高昌兩國，亦遣使入貢。煬帝大悅，盛宴啟民夫婦，與兩國使臣，越宿復親御北樓，望河觀漁，並賜百僚會宴。啟民可汗又獻名馬至三千匹，煬帝賜帛至一萬三千匹，啟民復上表道：<br>　　竊念聖人先帝憐臣，賜臣安義公主，種種無乏，臣兄弟嫉妒，共欲殺臣，臣當是時，走無所適，仰視惟天，俯視惟地，奉身委命，依歸先帝。先帝憐臣且死，養而生之，以臣為大可汗，還撫突厥之民，至尊今御天下，仍如先帝養生，臣及突厥之民，種種無乏。臣荷戴聖恩，言不能盡，臣今非昔日之突厥可汗，乃是至尊臣民，願率部落，變改衣服，一如華夏，仰乞天慈，不違所請，謹此上聞！<br>　　煬帝覽表，未以為然，因令群臣集議，群臣多請依啟民言。煬帝始終不從，乃下詔答啟民道：<br>　　先王建國，夷夏殊風，君子教民，不求變俗，斷髮文身，咸安其性，旃裘卉服，各尚所宜。因而利之，其道弘矣，何必拘拘削衽，縻以長纓，豈遂性之至理，非包含之遠度。衣服不同，既辨要荒之敘，庶類區別，彌見天地之情。況磧北未靜，猶須征戰，峨冠博帶，更屬非宜，但使好心恭順，固無庸變服為也。特此復諭！<br>　　這諭既下，又令宇文愷特設大帳，帳中可容數千人。煬帝親御大帳，南向高坐，兩旁備設儀衛，下作散樂。啟民率酋長三千五百人，入帳朝謁，由煬帝盡賜盛宴，笙醴雜陳。諸胡駭悅，爭獻牛羊駝馬數千萬蹄。煬帝亦命發帛二十萬段，作為答賜，並賞啟民輅車乘馬，鼓吹幡旗，贊拜不名，位在諸侯王上。尋又發丁男百餘萬人增築長城，西距榆林，東至紫河。尚書左僕射蘇威，力諫不聽，太常卿高珽，禮部尚書宇文闇，音注見前。光祿大夫賀若弼，互有私議，大略謂：「待遇啟民，未免過厚。」偏有媚臣諂子，奏劾三人怨謗，煬帝最恨直言，既有所聞，也不暇辨明是非，況與高珽本有宿忿，賀若弼又為珽所薦引，宇文闇也與珽友善，索性一律加罪，並置死刑。詔敕一頒，可憐三大臣俱無辜遭戮，駢首行轅。蘇威亦連坐罷官。還有內史令蕭琮，係是蕭皇后兄弟，素邀恩眷，受爵莒國公，他與賀若弼往來莫逆，弼既被殺，復有童謠云：「蕭蕭亦復起。」煬帝因疑及蕭琮，亦令罷官還家。嗣又出巡雲中，溯金河而上，甲士前呼後擁，共達五十餘萬，旌旗輜重，千里不絕。令宇文愷等造觀風行殿，內容數百人，可離可合，下施輪軸，倏忽推移，並築置行城，週二千步，用布為乾，上蔽以布。塗飾丹青，樓橹悉備，胡人俱驚為神奇。每在御營十里外，屈膝稽顙，無敢乘馬。啟民還至牙帳，飾庐清道，恭候乘輿。越旬餘始見駕至，由啟民跪迎入帳，奉上壽。王侯以下，均袒割帳前，莫或仰視。煬帝萬分快活，即事賦詩道：<br>　　鹿塞鴻旗駐，龍庭翠輦回。氈帷望風舉，穹庐向日開。呼韓頓顙至，屠耆接踵來。呼韓、屠耆皆漢時單於名。索辮擎丱肉，韋剭獻酒杯。何如漢天子，空上單於台。<br>　　啟民奉鞍既畢，面奏有高麗使臣來聘，不敢隱諱。煬帝即傳高麗使臣入見，使臣惶恐頓首，乃使牛弘宣旨，諭高麗使臣道：「朕因啟民誠心奉國，所以親至彼帳，明年當詣涿郡，汝可還語汝王，宜早來朝，勿生疑懼。朕一視同仁，待遇亦如啟民，若敢違朕命，必與啟民同巡汝土，休得後悔！」為後文東征張本。高麗使唯唯而去。煬帝留宿啟民牙帳，約有數日，蕭后亦幸義成公主帳中。煬帝賜啟民夫婦，金甕各一，他如衣服被褥錦彩等，不可勝計。番酋以下，各賞齎有差。時已仲秋，啟鑾南歸，使啟民扈從入塞，行至定襄，乃令歸藩。車駕返至太原，更營晉陽宮，為李淵據宮伏案。遂上太行山，開直道九十里，南通濟源。幸御史大夫張衡宅中，留宴三日，才回東京。會西域諸胡，多至張掖交市，有詔使吏部侍郎裴矩，掌管市易事宜。矩訪諸商胡，得悉西域山川風俗，特撰西域圖記三卷，入朝奏聞。且別繪道里，分為三路。北路入伊吾，中路入高昌，南路入鄯善，總匯處在敦煌。略言：「國家威德及遠，欲西度崑崙，易如反掌，只因突厥吐谷渾，分領羌胡，遏絕道途，所以未通朝貢。今得商胡密送誠款，願為臣妾，但使一介行人，往撫諸番，自然帖服，無煩兵革」云云。煬帝大喜，賜帛五百匹，每日引矩至御座前，問西域事。矩復盛稱胡地多產珍寶，吐谷渾容易吞滅，惹得煬帝野心勃勃，也想似秦皇、漢武一般，僥功外域。於是任矩為黃門侍郎，使至張掖，引致諸胡。胡人本無意服隋，由矩用利相啖，誘令入朝，西域諸國，貪利東來，絡繹不絕，所經郡縣，動需送迎，糜費以億萬計，這也是中國疲敝的一大原因。<br>　　煬帝意尚未饜，至大業四年春季，復發河北諸軍百餘萬眾，穿永濟渠引沁水南達黃河，北通涿郡，丁壯不敷差遣，竟至役及婦女。一面再築長城，自榆谷東迤，又數百里，勞民傷財，不問可知。煬帝復游幸五原，順道巡閱長城，儀衛繁盛，不亞前時。更有一種極大壞處，為煬帝殺身亡國的禍根，他生平喜新厭故，無論子女玉帛，宮室苑囿，一經享受，便覺生厭，暇時輒搜羅各處輿圖，一一親覽，遇有勝地名區，常令建設行宮，所以晉陽宮尚未告竣，汾陽宮又復興工，視民命如草芥，看金錢如糞土。又遣謁者崔君肅，齎詔往諭西突厥，征使朝貢。<br>　　自大邏便據突厥西境，號阿波可汗，突厥遂分東西二部，阿波旋為處羅侯所執，事見前文。國人另擁立泥利可汗。泥利傳子達漫，稱泥撅處羅可汗。處羅可汗母向氏，本中國人，因泥利病死，不耐寡居，轉嫁泥利弟婆實特勒。開皇末年，向氏夫婦入朝，適值達頭為亂，不敢西歸，乃留居長安。及達頭逃亡，西路少通。處羅可汗頗憶念生母，遣使入塞，訪母所在。可巧裴矩出屯敦煌，得知此信，遂奏請招撫處羅。崔君肅奉詔西行，馳入西突厥牙帳，處羅踞坐胡牀，不肯起迎，君肅正色與語道：「突厥中分為二，每歲交兵，經數十年，莫能相滅。今啟民舉部內附，借兵天朝，共滅可汗，天子已經俯允，師出有期，只因可汗母向夫人，留住京師，日夕守闕，籲請停兵，願囑可汗內屬。天子格外加憐，故遣我到此，傳達諭旨。今可汗乃如此倨慢，是向夫人有欺君大罪，必將伏屍都市，傳首虜庭。且發大隋將士，合東國部眾，左提右挈，來擊可汗，試問可汗能自保否？奈何爭小節，昧大局，違君棄母，自取滅亡？」說到「亡」字，那處羅已矍然起座，流涕再拜，跪受詔書。君肅又說處羅道：「啟民內屬，受賜甚厚，所以國富兵強。今可汗後附，欲與啟民爭寵，必須深結天子，方得如願。」處羅聞言，忙向君肅問計。君肅道：「吐谷渾為啟民婦家，今天子以義成公主嫁啟民，啟民畏天子威靈，與吐谷渾斷絕親交，吐谷渾亦因此懷恨，不修職貢，可汗若請討吐谷渾，會同上國兵馬，出境夾攻，定可破虜，然後躬自入朝，既邀主眷，復謁母顏，豈非一舉兩得麼？」娓娓動聽，才辯頗類長孫晟。處羅大喜，厚待君肅，尋即遣使隨行，貢汗血馬。並表請會討吐谷渾。煬帝面諭來使，以隔歲為期，來使奉命去訖。<br>　　流光如駛，一瞬經年，已是大業五年。春光明媚，冰泮雪融。煬帝乃整頓行裝，出巡河右，時裴矩已誘令鐵勒部，襲破吐谷渾，吐谷渾可汗伏允，誇呂次子。東走西平境，遣人入塞，乞請援師。煬帝正欲擊吐谷渾，乘機發兵，即遣安德王楊雄出澆河。許公宇文述出西平，托詞迎允，實囑使襲取虜帳。伏允卻也狡猾，探知隋兵勢盛，不敢迎降，復率眾奔雪山。宇文述引兵追住，連拔曼頭、赤水二城，斬首三千餘級，獲王公以下二百人，虜男女四千口而還。所有吐谷渾故地，東西亙四千里，南北闊二千里，皆為隋有。分置郡縣鎮守，徙天下輕罪實邊。煬帝又欲親自耀威，出臨平關，越黃河，入西平，陳兵閱武，將窮討吐谷渾，特命內史元壽南逼金山，兵部尚書段文振北逼雪山，太僕卿楊義臣東屯琵琶峽，將軍張壽西屯泥嶺，四面圍聚，為掩取伏允計。伏允率數十騎潛遁，囑部酋詐為伏允，保守車我真山。隋右屯衛大將軍張定和，恃勇無謀，自請往捕，身不被甲，即入山搜尋，不料山谷裡面，伏兵四布，任你如何能耐，終是雙手不敵四拳，白白的喪失性命。只有裨將柳武建，步步為營，得免險難。且斬俘吐谷渾兵數百人，左光祿大夫梁默等，追討伏允，也被伏允誘斬。衛尉卿劉權出伊吾道，總算虜得千餘口，回來報功。煬帝親至燕支山，高昌王幹伯雅，伊吞吐屯沒，官名，係突厥之監守伊吾者。及西域二十七國使臣，俱伏謁道旁。煬帝預囑河西士女，盛飾縱觀，誇耀富有，如有車服未鮮，令郡縣督率改制，因此騎乘炫目，綿亙通衙。吐屯沒請獻地數千里，煬帝當然喜慰，分置西海、河源、鄯善、且末等郡，令劉權居守河源，大開屯田，箓御吐谷渾，通道西域。並因裴矩綏遠有功，進授銀青光祿大夫。小子有詩歎道：<br><br>　　有道明王守四夷，何勞玉帛示羈縻？<br>　　鑿空博望猶遭議，況復隋臣好尚欺。<br>　　欲知煬帝西巡餘事，待至下回再詳。<br>　　本回述煬帝之好大喜功，北巡西討，可謂隋朝極盛時代。突厥內附，啟民可汗恭順無違，煬帝親幸庐帳，索辮擎肉，韋剭獻酒，何其盛也？及西巡河右，出臨平關，窮追吐谷渾，雖張定和、梁默等，均陷沒敵中，然觀燕支山之受謁諸羌，道旁羅拜，亦曷嘗不足彿人？奢淫如煬帝，有此幸遇，豈非意外尊榮？然炎炎者滅，隆隆者絕，以煬帝之無功無德，乃有此羌胡之歸命，是正所謂天奪之鑒而益其疾也。況外人並非心悅誠服，無非貪利而來，我之利有窮時，彼之貪無窮境，利盡而彼即掉頭去矣，彼去而我益困。外患未來，內訌先起，瓦解土崩，有必然者，此裴矩之所以難辭禍首也。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 南北史 - 第四十三回　充華產子嗣統承基　母后臨朝窮奢極欲</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十三回</br>　　充華產子嗣統承基　母后臨朝窮奢極欲</font></h4>
			　　卻說沈約夜臥牀中，精神恍惚，似覺舌被割去，痛不可耐，乃拚命呼救。待家人把他喚醒，尚覺舌有餘痛。細憶起來，乃是南柯一夢。夢中見齊和帝入室，手執一劍，把自己舌根截去。於是越想越慌，囑家人召入一巫，令他詳夢。巫不待說明，便道是齊和帝作祟，乃即挽巫禱禳，日夕懺醮。並自撰赤章，焚訴天廷，內稱禪代情事，統是梁主衍一人所為，與己無涉。人且不可欺，天可欺乎？湊巧梁主遣御醫徐奘，往視約疾，得見赤章，問明原由，才知夢狀。當下還宮復命，據實具陳。梁主不禁怒起，立遣中使責約，略言禪讓草詔，皆約所為，怎得諉諸朕躬！約愈加惶急，既畏主譴，又懼冥誅，兩懮相迫，便即斃命，壽已七十三歲了。不死何為？<br>　　梁主還算有情，仍贈本官，賻錢五萬，布百匹。朝議請賜諡為文，梁主燭改一隱字。頗合沈約行誼。約以文名著世，所撰晉書百一十卷，宋書百卷，齊紀二十卷，宋文章志三十卷，文集百卷。又制四聲譜，自謂窮神入妙。梁主衍不以為奇，且問參政周捨道：「何謂四聲？」捨舉「天子聖哲」四字，表明平上去入的四聲。梁主淡淡的答道：「這也有甚麼奇怪呢？」遂將韻譜擱起，不復遵用。後來卻流傳人世，推為巨制。<br>　　當時與約齊名，尚有江淹、任北等人。淹字文通，仕齊為秘書監，梁主起兵，卻微服往投。嗣遷金紫光祿大夫，封醴陵侯。天監四年逝世，予諡曰憲。淹少年好學，嘗夢神人授以五色筆，遂擅文才。晚年又夢神人將筆索還，從此遂無妙句，時人歎為江郎才盡。平生著作百餘篇，及齊史十志，並傳後世。<br>　　字彥升，雅善屬文，尤長載筆，起草即成，不加點竄。母裴氏嘗晝寢，夢見一彩旗蓋，四角懸鈴，從天墜下，一鈴落入懷中，驚動有娠，遂得生北。在齊末，亦官司徒右長史。梁主入都，召為驃騎記室參軍，尋拜黃門侍郎，遷吏部郎中。天監六年，出為寧朔將軍，領新安太守，為政清約，輒曳杖徒行，為民決訟視事。期年病歿官舍，百姓懷德不忘，就城南設一祠堂，歲時祭奠。梁主亦聞訃舉哀，追贈太常卿，予諡曰敬。留有雜傳二百四十七卷，地記二百五十二卷，文章三十三卷，亦傳誦士林，歷久不磨。<br>　　此外尚有前侍中謝朏，亦素有文名，齊季歸隱田裡，屢征不起。梁初又征朏為侍中，朏仍不至。嗣忽自乘輕舟，詣闕陳詞，有詔命為侍中司徒尚書令，朏表稱足疾，不堪拜謁，但戴角巾，坐肩輿，詣雲龍門謝詔。梁主召見華林園，又乘小車就席，翌日梁主又親至朏宅，宴語盡歡，朏固陳本志，未邀俞允，因請還裡迎母，為梁主所允准，賦詩送別。尋奉母至京師，雖奉詔受職，不治官事，未幾即丁母懮，仍令攝職。服闋後改授中書監司徒，旋即病死。追贈侍中司徒，諡曰靖孝。著有文章書籍，亦廣流傳，不過晚節不終，跡近矯詐，免不得貽譏公論呢。類舉文士，亦寓重才之意。這且不必細表。<br>　　且說魏主恪寵信高貴嬪，立為繼后。后貌美性妒，所有後宮嬪御，不令當夕。生下一子一女，子偏早殤。魏主年已將壯，尚未有嗣，不免心焦。可巧宮中有一胡充華，為司徒胡國珍女，容色殊麗，秀外慧中。相傳胡女生日，紅光四繞，術士趙胡，嘗由國珍召問，謂此女後必大貴，當為天地母。實是一個禍水。魏主恪略有所聞，特召入掖庭，冊封充華。高后見她纖麗動人，當然加忌，偏胡充華巧言令色，顰笑皆妍，能使這位貌美性妒的高皇后，也覺得楚楚可憐，另眼相待。魏主恪乘間召入，與胡充華演了一出鸞鳳緣，天子多情，美人有幸，竟暗結珠胎，懷成六甲。<br>　　先是六宮嬪御，相與祈禱，但願生諸王公主，不願生太子，獨胡充華慨然道：「國家舊制，子為儲君，母應賜死，這原是特別的苛條；但妾卻不怕一死，寧可令皇家育一冢嗣，不願為貪生計，貽誤宗祧！」語似有理，志已不凡。<br>　　及懷姙後，同列或勸她服藥墮胎，胡充華不從，夜間焚香，仰天私誓道：「但得產下男兒，排行居長，就使子生身死，亦所不辭！」已而分娩，竟生一男，魏主取名為詡，且恐皇后妒忌，致生不測，特另擇乳保，取育別宮，不但皇后不得過問，就是胡充華也不使撫視。<br>　　過了三年，詡已三齡，魏主欲立詡為太子，下詔改元，號永平五年為延昌元年，加尚書令高肇為司徒，清河王懌為司空，廣平王懷為驃騎大將軍，開府儀同三司。到了孟冬，便立皇子詡為太子，此次冊立皇儲，竟變易舊制，不令胡充華自盡。高后與高肇，很是不服，勸魏主仍遵故事，魏主始終不從，反進胡充華為貴嬪，高后越加憤恚，欲暗下毒手，置胡死地。胡向中給事劉騰求救，騰轉告左庶子侯剛，剛又轉告侍中領軍將軍於忠。忠係領軍於烈子，嗣父襲爵，因於后暴亡事，憾及高后，當下借公報私，即向太子少傅崔光處問計。光與忠附耳數語，忠大喜照行，僅閱兩日，即由魏主下一內敕，命將胡貴嬪遷居別宮，飭令親軍嚴加守衛，不得妄通一人。為這一策，竟使高氏無從施毒，胡貴嬪得安居無恐，保養天年。死期未至，故得救星。<br>　　清河王懌懲彭城覆轍，常有戒心。一夕與高肇等侍宴禁中，酒酣語肇道：「天子兄弟，尚有幾人，公何故翦滅殆盡？從前王莽頭禿，借渭陽勢力，遂篡漢室，今君身曲，恐終成亂階，不可不慎！」肇不禁驚愕，掃興趨出。會天遇大旱，肇擅錄囚徒，宥死頗多。懌復入白魏主道：「臣聞名器不可以假人，昔李氏旅泰山，孔子引為深戒，這無非為天尊地卑，君臣有別，事貴防微，不應加瀆呢！今欲減膳錄囚，應歸陛下所為，司徒究是人臣，奈何擅敢僭越，下陵上替，禍且不遠了！」魏主恪向他微笑，不發一言。已是會意。<br>　　越年，魏恒、肆二州，地震山鳴，人民壓死甚眾。魏主懮心天變，益防高氏。又越年冬季，梁涪人李苗，及校尉淳於誕奔魏，上書魏闕，請即取蜀。魏主乃即命高肇為大將軍，率步騎十萬，攻益州。侍中游肇進諫道：「今國家連年水旱，不宜勞役。蜀地險隘，鎮戍無隙，怎可輕信浮言，遽動大眾！事不慎始，恐後悔轉無及了。」魏主又默然不應。<br>　　倏忽間已是歲闌，度過殘冬，便是魏延昌四年正月。高肇西去，尚無捷音，那魏主恪卻生成重疾，醫藥無靈，才經三日，便已歸天。侍中領軍將軍於忠，侍中中書監崔光，詹事王顯，庶子侯剛，即至東宮迎太子詡，趨入內殿，夤夜嗣位。王顯係高氏心腹，謂翌日登基，也不為遲。崔光道：「天位不可暫曠，何可待至明日？」顯又道：「太子即位，亦須奏達中宮。」光又道：「皇帝駕崩，太子繼立，這乃是國家常典，何須中宮命令！」進請太子入立東序，由於忠扶住太子，西向舉哀。哭至十餘聲，便令止哭。光攝太尉，奉冊進璽綬，太子跪受冊璽，被服袞冕，御太極殿，即皇帝位。光等與夜直群臣，伏殿朝賀，稽首呼萬歲。翌日大赦天下，征還西討東防諸軍，尊諡先帝恪為宣武皇帝，廟號世宗。皇后高氏為皇太后，胡貴嬪為皇太妃。<br>　　於忠與門下省侍中等官，會議國事，大略以嗣主衝幼，未能親政，宜使高陽王雍裁決庶事。又因任城王澄，為肇所忌，久居閒散，此時肇西出未歸，正好起用老成，使總國事。當下奏白太后，請即教授。王顯意欲弄權，不願二王秉政，獨矯太后命，令高肇錄尚書事，自與肇兄子猛，同為侍中。於忠等先發制人，即乘顯入殿，喝令拿下，責他侍療無效，傳旨削職。顯臨執呼冤，被直閤將軍用刀環擊傷腋下，牽送右衛府，一宿即死。遂下詔令太保高陽王雍入居西柏堂，任城王澄錄尚書事。百官總已聽命二王，中外卻也悅服。<br>　　高肇西至函谷關，所乘戎車，忽然折軸，已是隱懷疑慮。至此接到嗣主哀書，且召令入朝，益恐內廷有變，於己不利，急得朝夕哭泣，神槁形枯。賊膽心虛。匆匆東歸，途次由家人相迎，亦不與見，即星夜跑至闕下，格外小心，已是無及。滿身穿著衰服，入臨太極殿，慟哭盡哀。高陽王雍，與領軍於忠密議，擬即誅死高肇，斷絕後患。當下令衛士邢豹等，潛伏中書省中，俟肇哭畢，由於忠引他入省，托名議事。甫經入門，忠忽大呼道：「衛士何在？」邢豹等應聲突出，把肇執住。肇欲開口鳴冤，偏被豹用手叉喉，不令出聲。兩手又為衛士所縛，不得動彈。才過片時，喉噎氣塞，再由豹用力一扼，但見他目出舌伸，立即斃命。威燄到何處去了？當有一道敕書，數肇過惡，說他畏罪自盡。此外親黨悉無所問，但褫肇官爵，葬用士禮。到了黃昏，從廁門出屍，送歸肇家。<br>　　肇既伏誅，高太后當然不安，再加這位胡太妃乘勢報怨，竟與於忠等商議，勒令高太后為尼，徙居瑤光寺，非大節慶，不得入宮。這叫做打落水狗。嗣是於忠內結宮闈，外總宿衛，又為門下省領袖，專攬朝政，權傾一時。尚書裴植，僕射郭祚，恨忠專橫，密白高陽王，勸令黜忠。雍尚未發，忠已先聞，即令有司誣構二人，證成罪狀，矯詔賜他自盡。甚至欲殺高陽王，還是侍中崔光，從旁力阻，乃出雍歸第，不令執政。尋且尊胡太妃為皇太后，居崇訓宮，進於忠為尚書令，崔光為車騎大將軍，劉騰為太僕，侯剛為侍中。這四人都有功胡氏，所以加官進爵，同日酬勛。<br>　　太后父胡國珍得封安定公，兼職侍中，還有太后妹胡氏，適江陽王繼子爰為妻。江陽王繼，係道武帝珪曾孫，襲封江陽王，宣武時為青州刺史，取良家女為奴婢，坐罪奪爵。胡太后為妹加恩，復繼本封，進位太保，授爰為通直散騎侍郎，爰妻為新平君，拜女侍中。於忠、崔光等，且奏請太后臨政，太后當即允議，垂簾稱制。她本是個聰明伶俐的女釵裙，喜讀書，善屬文，內外政事，均親自裁決，隨手批答。又素嫻騎射，發矢能中針孔，有此種種技藝，故指揮如意，游刃有餘。哲婦傾城。聽政經旬，即引門下侍官，入問於忠聲望。群臣揣摩迎合，料太后不慊於忠，因俱言未能稱職。太后頷首，遂出忠為征北大將軍，領冀州刺史。忠既外出，雍乃上表自劾，謂「臣初入柏堂，每見於忠專恣，欲加裁抑，忠反欲矯詔殺臣，幸由同僚堅拒，始得免死。自思忝官屍祿，辜負恩私，願返私門，伏聽司敗」等語。胡太后不忍罪忠，但優詔慰雍，起為太師，領司州牧。加清河王懌為太傅，兼官太尉，廣平王懷為太保，兼官司徒，任城王澄為司空，兼官驃騎大將軍。澄希承意旨，奏清安定公宜出入禁中，參諮大務，胡太后當然樂從。<br>　　太后初臨朝時，尚稱令行事，群臣上書稱殿下，旋即改令為詔，居然稱朕，群臣亦改稱陛下。到了冬季十二月，大饗宗廟，太后因嗣主年幼，未能親祭，擬仿周禮君與夫人交獻古制，代行祭禮，禮官均以為未可，乃轉問侍中崔光。光獨曲意逢迎，竟引據漢和熹鄧后漢和帝皇后。薦祭故事，陳將上去，適中胡太后心坎，便將光語援作鐵證，飭侍衛備齊全副儀仗，親至宗廟，攝行祭祀。又飭造申訟車，隨時駕御，出雲龍門，進千秋門，遇有吏民訴訟，當即審判，有所未決，乃付有司。凡州郡薦舉孝廉秀才，及一切計吏，也由胡太后親御朝堂，臨軒發策，且自覽試卷，評定甲乙，頗洽輿情。<br>　　一日與幼主幸華林園，就都亭曲水旁，宴集群臣，令王公以下各賦七言詩。太后自為首唱，隨口說道：「化光造物含氣貞，」次語令幼主詡續下，詡年方七歲，卻也有些聰慧，思索半晌，乃續詠道：「恭己無為仰慈英。」太后面有喜容，又合心坎。即歎賞道：「七齡幼主，有此續句，也好算是難得了。」群臣齊呼萬歲。太后乃令群臣賡續，你一語，我一句，湊成一片古風，無非是頌揚母德，敷奏昇平。太后大喜，命左右取出貯帛，頒賞有差。<br>　　越年改元熙平。是梁天監十五年。侍中侯剛，掠殺羽林軍，為中尉元匡所劾，詔付廷尉議處。廷尉謂殺人抵死，應處大辟，胡太后記念前功，偏說剛因公掠人，邂逅致死，不得坐罪。嗣經少卿袁翻，力為辯駁，始削剛封邑三百戶，撤去嚐食典御職使。剛以善烹調得倖，嘗主御食，充使垂三十年，至此始被撤銷，但仍得出入宮禁，與聞朝政。有時且隨從太后，遊幸宗戚勛舊各家，往往宴至夜半，方才還宮。侍中崔光，援經據史，諫止游宴。太后可主祭祀，為何不可遊幸！<br>　　看官，你想胡太后到了此時，已是蕩逸飛揚，從心所欲，哪裡還肯聽信崔光，深居簡出呢？而且歷朝婦女，多信佛事，胡太后有一姑母，曾作女冠子，好談釋教，太后自幼相依，耳熟能詳，至此特命在崇訓宮側，建造一永寧寺，又在伊闕口建石窟寺。兩寺皆備極華麗，永寧寺尤覺輝煌，內設九層浮圖，高九十丈，浮圖上柱，復高十丈，四面懸著鈴鐸。每當夜靜，鈴鐸為風所激，清音泠泠，聲聞十里。此外佛殿僧房，盡是珠玉錦繡，炫飾而成，真個是五光十色，駭人心目。自從佛法傳入中國，寺剎巍峨，得未曾有。落成時候，太后率領王公夫婦等，自往拈香，凡京內外僧尼士女，俱得入寺瞻仰，絡繹奔赴，不下十萬人。揚州刺史李崇，謂宜裁省寺塔糜費，移葺明堂太學，一再上表，好似石沉大海，毫無轉音。到了熙平三年，有人獻一異龜，當作神奇看待，遂改稱神龜元年，恐怕是個死烏龜，要應在宣武身上。頒詔大赦，慶宴群臣。<br>　　忽報稱征北大將軍靈壽公於忠身死，大眾頗稱快意，獨太后優詔褒榮，賜諡武敬，並贈厚賻。又越數日，司徒安定公胡國珍又死。國珍係胡太后父，飾終典禮，格外從隆，追贈相國太師，兼假黃鉞，加號太上秦公，並迎太后母皇甫氏靈柩，同墓合葬，稱為太上秦孝穆君。當時有一個諫議大夫張普惠，還想斟情酌理，竭力奏諫，說是太上名稱，不能施諸人臣。同朝統說他不識時務，從旁譏笑，普惠卻應機辯析，駁得朝臣啞口無言。但終是空費唇舌，不聞收回成命，徒博得一個直臣名目罷了。<br>　　過了數月，天象告變，月食幾盡，胡太后恐自己當禍，特想出一件替身符來，密令心腹內侍，齎毒至瑤光寺中，藥死故太后高氏，佯說是得病暴亡，棺殮俱用尼禮，草草治喪，即令舁柩至北邙山，埋葬了事。高氏該有此結局，胡氏狠毒尤甚，怪不得後來沉河。內外百官，毫無異議。胡太后越無顧忌，索性任情縱欲，引入一位皇叔，自薦枕席，作成了一段叔嫂奇緣。小子有詩歎道：<br><br>　　雉鳴求牡已增羞，叔嫂何堪結鳳儔！<br>　　才識婦人須尚德，飛揚蕩逸總貽懮。<br>　　欲問皇叔為誰，待小子下回申敘。<br>　　北魏故例，後宮生男，立為太子，即賜母自盡，此為夷狄之敝俗，不足為訓。但胡氏不死，後竟臨朝稱制。恣為威福，窮極奢淫。論者或歸咎魏主恪，謂其不遵古制，致貽後患，實則未然。北魏之宮闈不正，非自胡氏始；就使胡氏已死，而貌美心狠之高皇后，安知其不與胡氏相等耶！高氏專橫已甚，天特假手胡氏，令其翦滅。胡氏不懲前轍，尤而效之，罪又甚焉；故其後日之結果，亦較高氏為尤甚。蓋天下未有驕淫蕩佚之婦人，而能長此不亡者也。故聖王起化，始自閨門，刑於之大本先端，自可無懮女禍。彼留子殺母之故事，豈真足為治平之道乎！<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
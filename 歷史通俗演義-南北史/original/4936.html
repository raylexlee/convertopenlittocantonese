<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 南北史 - 第七十八回　陷晉州轉敗為勝　擒齊主取亂侮亡</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七十八回</br>　　陷晉州轉敗為勝　擒齊主取亂侮亡</font></h4>
			　　卻說穆提婆隨主北行，途次見從官四散，料知齊亡在邇，不如降敵求榮，遂暗地奔回，往投周軍。周主邕令提婆為柱國，領宜州刺史，且傳檄齊境，曉諭君臣，謂齊主能深達天命，銜璧牽羊，當焚櫬示惠，待若列侯，將相王公以下及士民各族，有能深識事宜，建功立效，當不吝爵賞。或如我周將卒，逃逸彼朝，不問貴賤，概許自新。倘下愚不移，守迷莫改，不得不付諸執憲，明正典刑云云。這文一傳，齊臣陸續奔周。齊始知穆提婆為首導，乃捕誅提婆家屬。刁狡陰險的陸令萱，至此也無法自免，不待鐵鏈套頭，已是服毒自盡。<br>　　究竟還是聰明，免得一刀兩段。<br>　　先是齊高祖相魏，嘗令唐邕典外兵，很是信任。及齊已篡位，邕以老成碩望，官至錄尚書事，兼領度支。齊主緯寵任宵小，高阿那肱與邕有隙，譖諸齊主，將邕免官，另用侍中斛律孝卿代任，邕由是怏怏。時邕留寓晉陽，因與並州將帥，推立安德王延宗為主。延宗固辭，將帥等齊聲道：「王若不為天子，諸人懈體，恐不能為王效死了！」延宗沒法，只好勉循眾請，即皇帝位，並下璽書，略云武平孱弱，政由宦豎，斬關夜遁，不知所之，今王公卿士，猥見推逼，不得已祗承寶位。乃大赦中外，改元德昌，授唐邕為宰相，進封晉昌王，更命齊昌王莫多婁敬顯，沭陽王和阿千子，右衛大將軍段暢，武衛大將軍相裡僧伽，開府韓骨胡等為將帥，募集兵民，抵禦周師。眾聞新主登基，頗覺踴躍，往往不召自來。於是發府藏金帛，出後宮婦女，賜給將士，並籍沒內參十餘家，充作軍費。延宗每見將吏，必執手稱名，流涕嗚咽，士皆致死。<br>　　婦孺亦乘屋攘袂，投磚石拒敵。<br>　　周主督軍圍晉陽，勁騎四合，好似黑雲一般。延宗命莫多婁敬顯、韓骨胡拒城南，和阿千子、段暢拒城東，自率眾拒城北。延宗素來肥壯，前如偃，後如伏，人常笑他臃腫無用，至是獨開城搦戰，手執大槊，馳騁行陣，往來若飛，尚書令史沮山，亦肥大多力，手握長刀，步隨延宗，左斲右劈，斃敵甚多。惟武衛蘭芙蓉、綦連延長戰死。周主命齊王憲對敵延宗，自督將士攻東門，齊段暢和阿千子，竟開門迎納周師。<br>　　周主乘晚進城，先縱火焚燒佛寺。周主最不信佛，故先毀去佛寺。延宗見東門失火，料知周師入城，忙令北門暫閉，自由城外繞至東門。可巧莫多婁敬顯，從城內率兵東援，與延宗表裡夾攻，延宗殺入，敬顯殺出，把周軍裹住門中。周軍爭門奪路，自相填壓，傷亡至數千人。周主邕進退兩難，忙領親兵衝突，從大刀長槊中，尋一生路。左右為敵械所傷，紛紛倒地，還虧承御上士張壽牽住馬首，賀拔伏恩執鞭後隨，拚命馳走，得出城闉。齊人從昏夜中亂擊一陣，竟被周主逃脫，時已四鼓，城中已無周人，延宗還道周主已死，使人就亂屍堆中，尋覓長鬚的屍首，終無所得。惟軍士已得大捷，各入肆飲酒，醉後酣臥，延宗亦勞乏歸寢。大敵未去，如何疏忽至此？周主出城，腹中甚饑，意欲乘夜西去。諸將亦多欲退還，獨宇文忻勃然進言道：「陛下得克晉州，乘勝至此，今偽主奔波，關東響應，自古至今，無此神速，昨日破城，將士輕敵，稍稍失利，何足介意！大丈夫當從死中求生，敗中取勝，今齊亡在邇，奈何棄此他去？」齊王憲等亦以為不宜退師，降將段暢，又說是城中空虛。周主乃駐馬停轡，鳴角收兵。不到天明，散軍盡集，兵勢復振。詰旦還攻東門，齊人尚高臥未起。延宗從夢中驚醒，忙披甲上馬，出拒周軍。但見東門已被攻破，自顧手下，只有數人隨著，如何抵敵得住，沒奈何奔往南門。哪知南門亦已失陷，勉強上前攔阻，究竟寡不敵眾。再走至城北，投入民家，周軍緊緊追來，任你延宗力大無窮，到此已成孤立，撐拒多時，終為所擒。押至周主面前，周主下馬，握延宗手。延宗推辭道：「死人手何敢迫至尊！」周主道：「兩國天子，本無嫌怨，我但為救民至此。汝且勿怖，當不相害！」說著，仍給還衣冠，款待頗優。唐邕等並皆請降，惟莫多婁敬顯奔赴鄴都，齊主緯命為司徒。<br>　　延宗初稱尊號，曾致書瀛州刺史任城王湝，係小爾朱氏所生，曾見前注。略言至尊出奔，宗廟事重，群公勸進，權主號令，戰事幸平，終歸叔父云云。湝正色道：「我乃人臣，怎得輕受此書！」因執來使送鄴，齊主緯憤憤道：「我寧使周得並州，不願為安德有！」前說由兄自取，此時又復變調。總計延宗稱尊，未及兩日，便即殘滅。周主下令大赦，除齊苛制，並出齊宮中金銀寶器，珠翠麗服，及宮女二千人，班賜將士。前使伊婁謙，被齊拘住晉陽，見前回。至此得釋，由周主面加慰勞。且因參軍高遵，曾將秘謀告齊，責他不忠，使謙量罪加罰。謙頓首請赦高遵，周主道：「卿可聚眾唾面，使他知愧。」謙答道：「如遵罪狀，唾面亦不足責；陛下德量寬弘，索性付諸不校罷！」周主乃止，謙仍待遵如初。遵罪可誅，周主與謙未免兩失。周主欲進兵取鄴，召問延宗，延宗道：「亡國大夫，何足圖存！」延宗為高澄子，與高氏休戚相關，亦不宜以李左車自比。周主再三問及，延宗道：「若任城王據鄴，臣不能知，但由今上自守，陛下可兵不血刃了。」此語愈謬。周主即命齊王憲先行，留陳王純為並州總督，自率六軍赴鄴。鄴中迭接警耗，齊主緯懸賞募軍，及兵士應募，又無一物頒給，廣寧王孝珩，請使任城王湝，率幽州道兵入土門，揚言趨並州，獨孤永業率洛州道兵入潼關，揚言趨長安，自率京畿兵出滏口，逆擊周師，如慮士氣不振，亟應出宮人珍寶，作為賞賜，以便鼓勵等語。齊主不從，斛律孝卿又請齊主親勞將士，代為撰詞，並謂宜慷慨流涕，感動人心。齊主緯倒也應允，及出語諸將，竟將孝卿所授，一律忘記，不由的癡笑起來，左右亦不禁失笑，將士皆含怒道：「本身尚且如此，我輩何必拚死！」嗣是皆無鬥志。<br>　　適北朔州行台僕射高勵，護衛胡太后及太子恒，自土門道還鄴，路見宦官苟子溢，強取民間雞彘，勵不覺怒起，即將子溢拘住，將要處斬。偏胡太后在旁勸阻，乃釋縛使去。既送太后等入宮，或語勵道：「子溢等受寵兩宮，言出禍隨，公難道不慮後患麼？」勵勃然道：「今西寇已據並州，達官並皆叛貳，正坐此輩濁亂朝廷；若今日得斬此輩，明日受誅，亦屬無恨！」勵係高岳子，此時頗具忠憤，惜乎晚節不終！當下入見齊主道：「臣見朝中叛貳，皆屬貴人，若士卒未盡離心，今請追五品以上家屬，悉置三台，迫令出戰；倘若不勝，將台焚毀，若輩顧惜妻子，必當死戰。且王師屢敗，寇眾輕我，果能背城一決，也足嚇寇示威！」此計亦屬輕率。齊主緯不能用，但命一品以上各大臣，入朱華門，遍賜酒食，分給紙筆，令他各書所見，獻策禦敵。及大眾錄呈，又是人各一詞，無所適從。<br>　　會有史官望氣，謂國家當有變易，齊主緯遂引尚書令高元海等入議，決依天統故事，禪位太子。太子恒年才八歲，曉得甚麼國事，那齊主緯欲上應天象，竟想這八歲小兒，支持危局。看官，試想能不能呢！酒色昏迷，一至於此。是時已值殘年，轉瞬間即至元旦，齊太子恒居然即皇帝位，改元承光，下令大赦。尊齊主緯為太上皇，皇太后胡氏為太皇太后，皇后穆氏為太上皇后。命廣寧王孝珩為太宰。孝珩嫉視高阿那肱，因與莫多婁敬顯等同謀，使敬顯伏兵千秋門，更令領軍尉相願，率禁兵為內應，擬俟高阿那肱入朝，把他捕誅。不意高阿那肱自別宅取便路入宮，計不得行。孝珩乃求拒西師，高阿那肱、韓長鸞猶防他為變，使為滄州刺史。孝珩臨行，向高阿那肱道：「朝廷不賜遣擊賊，想是怕孝珩造反呢！孝珩若得破宇文邕，進軍長安，就使造反，亦與國家無與。事至今日，危急萬狀，尚如此猜忌，豈不可歎！」說畢，太息自去。尉相願拔刀斲柱道：「大事已去，尚復何言！」<br>　　齊主使長樂王尉世辯，領著千騎，往探周師。行出滏口，登高西望，但見群鳥飛起，即疑周師已至，策馬奔還，報稱寇至。黃門侍郎顏之推、中書侍郎薛道衡、侍中陳德信等，因勸上皇往河外募兵，更為經略，事若不濟，亦可南投陳國。上皇依議，遂先使太皇太后、太上皇后往趨濟州，繼又遣幼主東行。自己不及登程，即聞周師薄城，沒奈何調兵出戰。不到半時，已被周軍殺敗，或溃去，或奔還，齊上皇忙挈馮淑妃等，尤物斷不可舍。從東門出走，使武衛大將軍慕容三藏守鄴宮。<br>　　周師毀門突入，齊王公以下皆降，惟三藏拒守不出。領軍大將軍鮮於世榮，為齊宿將，尚鳴鼓三台，與周相抗。周主遣人招降世榮，賜給瑪瑙杯，被世榮擊碎。周主乃令將士往執世榮，世榮獨力難支，受擒後仍然不屈，致為所殺。周主復招降三藏，三藏自知不支，始出見周主。周主優禮相待，面授儀同大將軍，究竟有愧世榮。獨拘住莫多婁敬顯，數責罪狀道：「汝前守晉陽，遁入鄴中，攜妾棄母，是為不孝；外似為齊戮力，暗中向朕通款，是為不忠；既已送款與朕，尚且陰懷兩端，是為不信。有此三罪，不死何待！」遂命推出斬首。也是一番權術。一面頒敕安民。<br>　　齊國子博士熊安生博通五經，聞周主入鄴，遽令掃門。家人問為何因？安生道：「周主重道尊儒，必來見我。」果然過了半日，周主親至熊家，握手引坐，賜給安車駟馬，然後別去。又禮延齊中書侍郎李道林入宮，使內史宇文昂，訪問齊朝政教風俗，及人物善惡，留宿三日，方才送歸。周主頗知禮士，熊、李亦頗疚心否？<br>　　鄴城大定，遂遣將軍尉遲勤等，東追齊主。齊上皇緯渡河入濟州，又令幼主恒禪位任城王湝。且替湝作詔，尊上皇謂無上皇，幼主為宋國天王，真是兒戲。使侍中斛律孝卿，送禪文及璽紱往瀛州。孝卿竟持入鄴城，獻與周主，湝全不得聞。齊洛州刺史獨孤永業，有甲士三萬人，前聞晉州失守，表請出兵擊周，並不見報。至並州又陷，長歎數聲，乃遣子須達奉款周軍。周主遙授永業為上柱國，加封應公。齊上皇緯窮蹙無援，更思南奔，留胡太后居濟州，使高阿那肱守濟州關，覘候周師，自與穆后、馮淑妃、幼主恒及韓長鸞、鄧長顒等數十人，奔往青州，母可棄，妻妾子孥等不可舍。令內參田鵬鸞西出，伺敵動靜。途次為周師所獲，詰問齊主何在？鵬鸞但說齊主南行，想當出境。周人知係謊言，杖擊鵬鸞手足，每折一肢，詞色愈厲，至四肢俱折，奢然畢命，終不肯言。齊上皇至青州，即欲入陳，偏高阿那肱密召周師，願生致齊主，作為贄儀。一面啟達青州，只說周師尚遠，已令部眾截斷橋路，定保無虞。齊上皇乃留住不行。哪知周師到濟州關，高阿那肱便即迎降。周將尉遲勤，馳入濟州，先將胡太后擄去，復進軍青州。距城不過一二十里，齊上皇方才聞知，亟用囊貯金，繫諸鞍後，與后妃幼主等十餘騎，南走至南鄧村。方擬小憩，忽聽後面喊聲大起，不瞧猶可，回頭一瞧，嚇得魂飛天外，原來正是士強馬壯的周軍。看官，試想此時齊上皇以下十數人，半係婦女，半係童僕，就使插翅也難飛去。眼見得束手受擒，被周將尉遲勤，帶回鄴城去了。妻妾同受磨劫，好算是休戚與共了。<br>　　周主邕住鄴數日，賑貧拔困，彰善癉惡。因故齊臣斛律光、崔季舒等，無罪遭戮，特為昭雪，並加贈諡，且令改葬。子孫各得蔭敘，所有家口田宅，沒入官庫，概令發還。周主嘗語左右道：「斛律明月若尚在世，朕怎得至鄴呢！」還有齊故中書監魏收，時已去世。收生前修撰魏史，意為褒貶，毫不秉公，每言何物小子，敢與魏收作色，我欲舉揚，便使他上天，我欲按抑，便使他入地。及修史告成，眾口喧然，號為穢史。鄴城失陷，收塜被怨家發掘，暴骨道中。特志此事，為秉筆不公者戒。周公邕仍命檢埋，收有從子仁表，曾為尚書膳部郎中，至是仍許為官。就是《魏書》百三十卷，亦不使鏟削，迄今尚復流行。<br>　　高緯至鄴，周主邕降階相迎，待以賓禮，令與太后幼主及後如諸王等，暫處鄴宮。當下派兵監守，不煩細述。總計高緯在位，歷十有二年，幼主恒受禪稱帝，未及一月，延宗在晉陽稱尊，只閱二日，任城王湝，未接禪位諭旨。所以北齊曆數，後世相傳，自高洋篡魏為始，至幼主被擒為止，凡六主二十八年；延宗與湝不得列入。湝聞鄴都失守，當然悲憤，可巧廣寧王孝珩，行至滄州，即作書遺湝，共謀匡復。湝遂與孝珩相會信都，彼此召募得士卒四萬餘人。領軍尉相願，亦帶領家屬，自鄴奔至，湝仍令督率兵士，共抗周師。周主先令高緯致書招湝，湝拒絕使人，乃遣齊王憲，柱國楊堅等，統兵往擊。途中獲得信都諜騎，憲縱令還報，並委他寄書與湝。略云足下間諜，為我候騎所拘，彼此情實，應各了然。足下戰非上計，守亦下策，所望幡然變計，不失知幾。現已勒諸軍分道並進，相會非遙，憑軾有期，不俟終日云云。湝得書不省，但出兵城南，列營待著。<br>　　過了兩日，已見周軍掩至。兩下對陣，齊領軍尉相願，佯為出戰，竟率所部降周師。湝與孝珩，忙收軍入城，捕誅相願妻子。越日復戰，信都兵新經募集，毫無紀律，怎能敵得過百戰周師，甫經交綏，即紛紛散去。周師或斲或縛，好似虎入羊群，無一敢當。結果是齊軍全覆，連湝與孝珩，均被周師擒住。周齊王憲語湝道：「任城王何苦至此！」湝歎道：「下官乃神武皇帝第十子，兄弟十五人，惟湝獨存，不幸宗社顛覆，湝為國捐軀，至地下得見先人，也可無遺恨了！」憲頗為贊歎，命歸湝妻孥。再召孝珩入問，孝珩自陳國難，歸咎高阿那肱等，說得聲淚俱下。憲不禁改容，親為洗瘡敷藥，禮遇甚厚。孝珩慨然道：「自神武皇帝以外，我諸父兄弟，無一人年至四十，豈非命數？況嗣主不明，宰相不法，從前李穆叔謂齊氏只二十八年，竟成讖語。我恨不得入握兵符，受斧鉞，展我心力，今已至此，尚有何言！」歡有子湝，澄有子孝珩，雖無救國亡，還算有些氣節。憲執二王還鄴，周主也溫顏接見，暫留軍中。<br>　　忽聞齊定州刺史范陽王紹義，高洋第二子。與靈州刺史袁洪猛，引兵南出，欲取並州，自肆州以北城戍二百餘所，盡從紹義，周主急命東平公宇文神舉，泰之族子。統兵北行。略定肆州，進拔顯州，執刺史陸瓊，又乘勢攻陷諸城。紹義退保北朔州，遣部將杜明達拒敵。明達至馬邑，正值周兵到來，如風掃殘雲一般，明達大敗奔還。紹義見明達敗還，且驚且歎道：「周為我仇，怎可輕降？不如北去罷！」遂擬奔突厥。部眾尚有三千人，紹義下令道：「願從者聽，不願從者亦聽。」於是部下辭去大半，涕泣告別。紹義只率著千騎，往投突厥去了。自紹義北去，所有北齊行台州鎮，悉為周有。惟東雍州行台傅伏、營州刺史高寶寧，尚不肯歸周。<br>　　周主邕命將所得各州郡，各派官吏監守，然後啟節西還。凡齊上皇高緯以下，一律帶回。道出晉州，遣高阿那肱等百餘人，至汾水旁，召傅伏出降。伏整軍出城，隔水問道：「今至尊何在？」高阿那肱道：「已受擒了。」伏仰天大哭，率眾再返，就廳前北面哀號，約閱多時，才復出城降周。同是一降，何必做作？周主見伏道：「何不早降？」伏流涕答道：「臣三世仕齊，累食齊祿。不能自死，愧見天地！」卻是有愧。周主下座握手道：「為臣正當如此。」乃舉所食羊肋骨賜伏道：「骨親肉疏，所以相付。」遂引為宿衛，授上儀同大將軍。及西入關中，已至長安，周主命將高緯置諸前列，齊王公大臣等隨緯後行。凡齊國車輿旗幟器物，依次列陳，自備大駕，張六軍，奏凱樂，獻俘太廟，然後還朝御殿，受百官朝賀。高緯以下，亦不得不俯伏周廷。周主封緯為溫國公，齊諸王三十餘人，亦悉授封爵。緯自幸得生，深感周恩，惟失去一個活寶貝，未蒙賜還，不得不上前乞請，叩首哀求。小子有詩歎道：<br><br>　　無愁天子本風流，家國危亡兩不懮；<br>　　只有情人難割捨，哀鳴闕下願低頭。<br>　　究竟所求何物，且看下回說明。<br>　　高延宗困守晉陽，受迫稱尊，原其本意，實出於不得已，非覬覦神器者比也。東門一役，幾斃周主，以危如纍卵之孤城，尚能力挫強敵，亦雲豪矣。及周師再振，鳴角還軍，城內皆醉人，守者尚寢處，因至城破兵溃，力屈守擒，雖不可謂非疏忽之咎，然其勝也，固第出於一時之銳氣，可暫而不可久。周主邕去而復還，卒拔晉陽，此乃天意之亡齊，不得盡為延宗責也。齊主緯窮蹙無策，禪位幼子，一何可笑！豈以帝位不居，便足卻敵歟？彼平時之所最倚任者為穆提婆、高阿那肱。穆提婆先已降周，高阿那肱且倒戈授敵，及此不悟，尚復猜忌宗戚，信用閹人，宜其國亡身虜也。任城廣寧，繼安德而起，終致覆亡。厥後又有范陽，亦一戰即遁，強弩之末，勢不能穿魯縞，固然無足怪耳。然如齊之世無令德，尚得四五傳而亡，其猶為高氏之幸事也夫！<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
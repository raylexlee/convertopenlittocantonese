
			　　卻說爾朱世隆，齎著魏廷詔敕，行至晉陽，適與爾朱榮相遇。兄弟敘談，當然有一番情話。榮覽敕後，語世隆道：「這事我不便依從，弟亦無須回朝。」世隆道：「朝廷疑兄，故遣世隆到此，今留世隆，反使朝廷得以預防，亦屬非計。」榮乃遣還世隆，自與元天穆商議，謂彭城王勰夙有忠勛，名傳身後，第三子子攸，近封長樂王，亦有令望，不如將他擁立，較孚眾望云云。天穆亦以為然，榮因令從子天光等，往見長樂王子攸，具述榮意。子攸便即允議。皇帝是人人喜做的。天光等返至晉陽，向榮報命，榮又不免疑惑起來。從前魏國立後，必范銅為像，像成方得冊立，否則目為不祥，應即罷議。榮援例卜吉，也將顯祖獻文帝即魏主弘。子孫，一一鑄像，多半未就。惟長樂正獨成，乃即起兵發晉陽。
　　世隆還都後，模糊復旨，及聞榮南下，潛逃出都，逕投榮軍。胡太后得了軍報，很覺徬徨，悉召王公大臣等入議。大眾都不直太后，莫肯發言。獨徐紇出對道：「爾朱榮乃是小胡，擅敢稱兵向闕！據現在文武宿衛，出外控制，已是有餘。今但分守險要，以逸待勞，臣料彼千里遠來，士馬疲敝，不出數月，包管能剿滅呢。」不容你算奈何？胡太后乃授黃門侍郎李神軌為大都督，率眾拒榮。另遣他將鄭先護、鄭季明等往守河橋，武衛將軍費穆屯小平津。
　　榮行至河內，遣使至洛，密迎子攸。子攸即與兄彭城王劭，弟霸城公子正，潛自高清渡河，至河陽會榮。將士見子攸到來，爭呼萬歲，子攸即引著榮軍，復濟河南行，在途稱帝，築壇受朝。也未免太急。進兄劭為無上王，子正為始平王，爾朱榮為侍中，都督中外諸軍事，兼尚書令領軍將軍，封太原王。當即傳詔遠近，諭令效順。
　　鄭先護素善子攸，與鄭季明開城相迎，費穆亦奉表通誠。李神軌狼狽夜遁。徐紇聞報，料知大勢已去，也不暇顧及胡太后，竟捏稱詔敕，夜開殿門，取御廄中良馬十匹，挈領眷屬，東奔兗州。鄭儼也照樣施行，逃回鄉里。統是薄倖郎。胡太后失去二嬖，好似沒有手足一般，急得不知所措。躊躇多時，想出一著無聊的方法，盡召肅宗后妃，迫令出家，自己亦執著銀剪，把頭上的玲瓏寶髻，一刀除去。煩惱青絲，已剪得太遲了。她以為做了道姑，總可免罪，省得爾朱氏追究。哪知爾朱榮不肯放鬆，一面召百官出迎新主，一面派騎士入宮，擄了太后及幼主，同至河陰。百官奉召，急急的奉了璽綬，備著法駕，至河橋恭迎新主子攸。胡太后見了爾朱榮，尚帶泣帶語，自言為嬖幸所誤，請榮鑒原。幼主钊一味啼哭，曉得甚麼好歹，惹得榮拂衣起座，顧令左右，立把太后幼主驅出，沉入河中。河伯如欲娶婦，倒還可以將就。
　　費穆入見爾朱榮，附耳密語道：「公士馬不出萬人，今長驅向洛，兵不血刃，成功太速，威力無聞。京中文武官吏，不下數百，兵民更不可勝計，若知公虛實，必致輕視。今日非大行誅罰，更植親黨，恐公他日北還，未逾太行山，內變便要發作了。」導人好殺，怎得令終！榮一再點首，轉告親將慕容紹宗，紹宗道：「胡太后荒淫失道，嬖幸弄權，淆亂四海，所以公得興兵問罪，入清宮廷，今無故殲戮多士，不分忠佞，恐天下失望，反與公有不利，請公三思！」
　　榮不肯從，佯請新主子攸，就陶渚引見百官，只說是即日祭天。俟百官趨集，卻下了一聲軍令，縱騎兜圍，把百官困住垓心，然後申辭指斥。說是國家喪亂，肅宗暴崩，統由朝臣貪虐，未能匡弼，應該聲罪行誅，不使稽戮云云。這語一傳，王公大臣等，才知為榮所賺，各嚇得魂馳魄散，面色倉皇。那爾朱榮確是厲害，即遣騎士入圍捕戮，拿一個，殺一個，也不問有罪無罪，一古腦兒割下首級，自丞相高陽王雍，司空巨平公欽，儀同三司東平王略，以及廣平王悌，常山王邵，北平王超，任城王彝，趙郡王敏，中山王叔仁，齊郡王溫等，凡元氏宗室，在朝任職，悉數畢命。就是直聲卓著的元順，時已為左僕射，亦為所殺。不忘遺直。公卿以下，遇害至二千人，尚有朝士百餘，遲到數刻，亦被胡騎圍住。榮又下令道：「有人能作禪位文，便即免死！」言未畢，即有侍御史趙元則，應聲如響。是一個好差使，哪得不上前速應？當下釋出元則，令他草詔，餘多戮斃。榮復謂元氏當滅，爾朱氏當興，囑軍士同聲附和，共稱萬歲。乃遣將弁數十人，持刀入行宮，剁斃彭城王劭，始平王子正，迫子攸徙居河橋，錮置幕下。比董卓、朱溫還要凶狠。
　　子攸懮憤交並，使人向榮達意道：「帝王迭興，盛衰無常。今四方瓦解，將軍投袂起師，所向無前，這是天意，原非人力所能致此！我生不辰，遭際衰亂，本不敢妄覬天位，只因將軍見逼，勉強承統。若天命已歸將軍，不妨早正位號。就使推讓不居，存魏社稷，亦當更擇親賢，善為輔弼。我但求保全生命，不必多疑！」榮聽了此言，再與將佐熟商。都督高歡，勸榮即日稱帝。獨將軍賀拔岳進言道：「將軍首建義兵，志除奸逆，大勛未立，遽有此謀，恐未必邀福，反足速禍呢！」榮忐忑不定，自鑄銅為像，四次不成。又令功曹參軍劉靈助，卜筮吉凶，靈助亦言未吉。榮沉吟良久，方語靈助道：「我若不吉，天穆何如？」靈助道：「天穆亦不應推立，只有長樂王方應吉征。」榮素信靈助言，不由的慚懼起來，自傍晚至夜半，不食不寢。但在室中繞行，且自言自語道：「爾朱爾朱，為何這般弄錯？只好一死塞責，報謝朝廷！」賀拔岳乘間入言，請殺高歡謝天下。榮亦被他激動，意欲殺歡，經左右代歡解免，方才罷議。
　　時已四更，榮匹馬出營，直詣河陽幕下，拜謁子攸，叩頭請死。何前倨而後恭。子攸不得已慰勉數語，扶令起身，榮即自為前導，引子攸入宿營中。詰旦即擬奉主入都，部眾以濫殺朝士，積成怨憤，將來必有報復情事，不如遷都北方，可避後患。榮至此又不免起疑。好聽人言，怎能有成？武衛將軍訊禮，從旁力諫，乃將遷都計議，仍復打消。於是安排儀仗，簇擁嗣主子攸，輿駕入洛陽城，下詔大赦，改元建義。
　　京中官吏，已十死八九，剩了幾個散員末秩，也是逃避一空，不敢出頭。宿衛空虛，官守廢曠，只有散騎常侍山偉，詣闕謝赦，叩首山呼。爾朱榮瞧這形狀，也覺淒寂得很，便上書陳請道：
　　臣世荷藩寄，征討累年，奉忠王室，志存效死。直以太后淫亂，孝明暴崩，遂率義兵，扶立社稷。陛下登祚之始，人情未安，大兵交際，難可齊一。諸王朝貴，橫死者眾，臣今粉軀，不足塞往責以謝亡者。然追榮褒德，謂之不朽，乞降天慈，微申私責：無上王請追尊帝號，諸王刺史，乞贈三司，其位班三品，請贈令僕，五品之官，各贈方伯，六品以下，贈以鎮郡。諸死者無後聽繼，即授封爵，均其高下，節級別科，使恩洽存亡，有慰生死，或尚足少贖臣愆，謹拜表以聞！
　　魏主子攸當然允議，先尊皇考彭城王勰為文穆皇帝，皇妣李氏為文穆皇后，遷神主至太廟，號為肅祖。然後尊皇兄劭為孝宣皇帝，皇嫂李氏為文恭皇后；從子韶竄匿民家，遣人訪獲，令還朝襲封彭城王。他如皇伯父高陽王雍，皇弟始平王子正等，悉予尊諡。其餘死難諸臣，亦如榮言賜恤。榮又請遣使勞問舊臣，文官加二階，武官加三階，百姓復租役三年，都下吏民，始得少安。舊臣亦相繼赴闕，多仍原職。榮部下諸將士，因從龍有功，普加五階。
　　諸將士尚防有後患，勸榮請魏主徙都，榮復為所動，入白魏主子攸，主張北遷，都官尚書元諶，獨出來反對，與榮力爭。榮怒叱道：「遷都事與君無關，何必爭執？且河陰一役，君曾聞知否？」諶亦抗聲道：「天下事當與天下公論，奈何舉河陰毒虐，來嚇元謀！謀係國家宗室，位居常伯，生既無益，死亦何損，就使今日碎首流腸，也不足畏呢！」元氏猶有此人，好算難得。這一席話，惹得榮氣衝牛鬥，即欲加諶死罪。爾朱世隆在旁力勸，諶得不死。盈廷無不震慴，諶仍神色不變，徐徐引退。
　　過了數日，魏主子攸偕榮登高，俯視宮闕壯麗，列樹成行。榮歎息道：「前日愚昧，有北遷意，今見皇居壯盛，方信元尚書言，確有至理，無怪他抵死不從呢。」魏主亦好言撫諭，榮乃絕口不談遷都。惟鄭儼、徐紇、李神軌三人，在逃未獲，檄令地方有司，搜捕治罪。儼遁歸鄉里，與從兄滎陽太守仲明，謀據郡起兵，為部下所殺。紇奔至泰山郡，投依太守羊侃，嗣聞朝廷嚴捕，乃與侃南奔降梁。神軌不知下落，想已是竄死了。汝南王悅，臨淮王彧，北海王顥，前已避難南奔，彧因魏主定位，訪求宗室，乃上書梁廷，乞求放歸。梁主頗惜彧才，但不便強留，准令北還。魏主授彧尚書令，兼大司馬，彧遇事敢言，頗有直聲。
　　已而魏主欲冊立皇后，爾朱榮囑使朝臣，擬將前時納充嬪御的孀女，改配魏主，好乘時正位中宮。看官，試想榮女曾為肅宗嬪，肅宗詡係子攸從姪，名分攸關，怎得將姪婦充做御妻？子攸不便依榮，又未敢違榮，當然是懷疑未決。黃門侍郎祖瑩進議道：「從前春秋時候，晉文在秦，懷嬴入侍，事貴從權。幸陛下勿疑！」卻是一條正比例，但懷嬴止為晉文妾，榮女卻為子攸后，是尚不能強同。子攸不得已如祖瑩言。小子上文曾敘及肅宗后妃，被胡太后迫令出家，及爾朱榮入都，榮女正在瑤光寺，由榮迎回。此時祖瑩為榮申請，既得魏主允准，趕即報榮。榮不禁大喜，即令孀女釋服改裝，打扮得與娥姮相似，乘輿入宮。魏主子攸，見她炫服華容，倒也可愛，樂得將錯便錯，同赴高唐。一連三宿，訂定立后禮儀，御殿受冊。這位爾朱嬪丰神綽約，環瓐雍容，居然被服珮衣，統掌六宮事宜，好做那北朝國母了。魏加爾朱榮為北道大行台，巡方黜陟，先行後聞。
　　榮乃欲還鎮晉陽，入闕白主，申謝河橋罪過，誓言後無貳心。魏主起座扶榮，也與他握手設誓，彼此不貳。榮很是喜慰，求酒暢飲，喝得酩酊大醉，由魏主召令左右，掖入牀輿。聽他鼾聲大作，不由的記憶前恨，惹起殺心。當下取刀在手，擬即殺榮，左右慌忙諫阻，各說是投鼠忌器，萬不可行。乃命將牀輿舁入中常侍省，榮尚一睡未醒，直至夜半，方才驚寤。漸聞魏主有下刃意，心不自安，遂辭行北去。特薦元天穆為侍中，錄尚書事，領京畿大都督，兼領軍將軍。行台郎中桑乾、朱瑞為黃門侍郎，兼中書舍人，內外勾通，腹心密布，仍然與在朝無異，不肯放寬一著。魏主亦只好得過且過，付諸緩圖。
　　會葛榮引兵圍鄴，眾號百萬，魏主將親往討，命大都督上黨王元天穆，總眾八萬為前軍，大將軍太原王爾朱榮，帶甲十萬為左軍，司徒楊椿，勒兵十萬為右軍，司空穆紹，統卒八萬為後軍。榮奉到詔敕，亟自率精騎七千名，倍道兼行，用侯景為前驅，東出滏口。葛榮橫行河朔，所過殘破，聞爾朱榮孤軍前來，侈然語眾道：「區區一軍，怎能敵我！爾等可各辦長繩，來一個，縛一個，不得有誤！」如此驕盈，不敗何待？便令列陣數十里，西向待著。
　　爾朱榮潛軍山谷，分騎士為數隊，每隊約數百騎，揚塵鼓噪，使賊眾不辨虛實，自率健騎繞出葛榮陣後，預約夾攻。葛榮只管前面，不管後面，但聽得嘩聲大至，急忙備御。等了許久，並無來軍，正擬解甲休息，又覺得喊聲四起，塵頭滾滾。好多時不見到來，轉使葛榮且驚且疑。既而自笑道：「這是爾朱榮的疑兵計，毫無實力，徒亂我心，我適受彼賺，不如大眾靜坐，休養銳氣為是！」這才中計。遂令部眾靜守，不必他顧。部眾各散伍小憩，不意陣前陣後，胡哨迭吹，霎時突入鐵騎，攪亂賊陣。葛榮倉猝上馬，尚只督眾向前，為抵敵計，忽背後馳到一大將，手起槊落，竟將葛榮打倒馬下，一聲呼喝，已由好幾個健卒，跳躍而至，立把葛榮縛住。賊眾見渠魁受擒，無不膽落，那大將又復傳令，降者免死，於是賊眾一齊投戈，匍匐乞降。大將又宣諭道：「爾等都有父母妻孥，奈何從賊尋死！我但拿問首逆，不問脅從，願留者聽，願歸者亦聽。」這諭傳出，大眾多半願歸，泥首拜謝，歡躍而去。冀、定、滄、瀛、殷五州，自是肅清。看官欲問大將為誰？無非是個爾朱榮。
　　榮既遣散賊眾，尚有若干賊目，無家可歸，亦量能錄用，不使失所。可巧賊目中有一少年，虎背猿軀，與眾不同，問他姓名，叫做宇文泰。乃父名肱，隨鮮於修禮戰死，泰轉投葛榮，至此為爾朱榮所愛，擢為軍將。宇文泰始此。隨將葛榮檻送入洛，梟斬都市。葛榮了。魏主加榮為大丞相，都督河北畿外諸軍事，並封榮諸子為王。一面撤回元天穆各軍，進司徒楊椿為太保，城陽王徽為司徒。
　　是時梁將軍曹義宗，圍魏荊州，已歷三年，守將王羆，百計拒守，幸得不陷。魏廷因朔方多難，不遑南顧，至是始遣中軍將軍費穆，都督南征各軍，往援荊州。梁軍久頓城下，已經疲敝，不料費穆猝至，闖入梁營，曹義宗不及措手，竟被擒去，荊州解圍。梁主衍聞義宗被擄，當然不肯干休，索性想出因敵攻敵的計策，封降王元顥為魏王，派將軍陳慶之引軍納顥。顥南奔梁見上文。顥遂北行，得拔滎城，擒住魏行台統帥濟陰王元暉，自稱魏帝，改元孝基。
　　魏大都督元天穆方出略河間，往討偽漢王邪杲，杲前為幽州主薄，也想乘亂為王，招集河北流民，占踞北海，騷擾青州。天穆奉敕東征，一軍不能兩顧，魏主令他熟籌緩急。他決計先滅邢杲，然後討顥。卻喜東征得手，不到數月，便將杲擒送洛陽，斬首了事。乃移軍南趨，在途迭聞警耗，係是元顥導著梁軍，乘虛深入，取梁國，拔滎陽。當下驅軍急進，直至滎陽城下，偏被陳慶之殺將出來，急切不能阻攔，竟至敗北。慶之乘勢追擊，復陷虎牢。虎牢為洛陽要塞，一經失守，洛都當然大震。
　　魏主子攸急欲避難，未知所向，因召群臣會議。或勸魏主赴長安，中書舍人高道穆進言道：「關中荒殘，不宜再往。顥乘虛深入，將士不多，若陛下親率衛士，背城一戰，臣等亦誓盡死力，不難破顥。倘謂勝負難料，不若暫時渡河，徵召大丞相爾朱榮，與大將軍天穆，犄角進討，不出旬月，定可成功。這乃是萬全之計呢！」魏主子攸，遂帶領數騎，夜走河內。都中無主，便即大亂。臨淮王彧，安豐王延明，倡議迎顥，遂封府庫，備法駕，率百僚迎顥入城。
　　顥入洛陽宮，改元建武，也循例施赦，授陳慶之為侍中，領車騎大將軍。元天穆收集敗卒，得四萬人，掩入大梁，再分兵二萬，使費穆為將，往攻虎牢。顥亟遣慶之擊穆，穆正力攻虎牢，聞慶之將至，已有畏心。嗣又得天穆北去消息，只剩得自己孤軍，越覺彷徨失措，一俟慶之到來，即望塵迎降。慶之送穆至洛，顥責他趨奉爾朱，濫殺王公，即令推出梟首。該殺。一面命黃門侍郎祖瑩，作書貽子攸道：「朕泣請梁朝，誓在復恥，但欲問罪爾朱，出卿虎口，卿與我肯同心戮力，皇魏或可再興，否則爾朱得福，卿益得禍。卿宜三復斯言，庶富貴可共保哩。」
　　書去後杳無復音，唯河南州郡，陸續輸誠。再遣使四出，招諭官民。齊州刺史沛郡王元欣，意欲受詔，軍司崔光韶抗言道：「元顥受制南朝，引寇兵覆宗國，乃是亂臣賊子，人人得誅，不但大王家事，所應切齒，就是下官等亦夙受國恩，未敢仰從！」長史崔景茂等，亦齊聲道：「軍司言是！」欣乃斬顥使，示與決絕。還有襄州刺史賈思同，廣州刺史鄭先護，南兗州刺史元暹，俱不受顥命。冀州刺史元孚，自葛榮受誅後，仍復原職。顥令為東道行台，封彭城郡王，孚將顥書轉獻魏主子攸，表明誠意。平陽王元敬先，起兵討顥，不克而死。
　　顥入洛城時，適遇暴風，緩轡至閶闔門，馬忽驚躍，不肯入城，當由左右代為執轡，驅策數次，才得馳入。顥頗有戒心，所以入城申諭，禁止侵掠，內自宮掖，外及民舍，統皆安堵如恒。過了一二旬，漸漸的驕怠起來，所有賓客近習，統皆寵待，自己日夕縱酒，不恤兵民。所從南兵，陵轢市裡，不復加禁，因此朝野失望，公私不安。恒農人楊曇華私語親友道：「顥必無成，假兗冕不過六十日。」諫議大夫元昭業，亦竊議道：「從前更始即新莽時之劉玄。自洛西行，初發馬驚，奔觸北宮鐵柱，三馬皆死，後卒無成。援古證今，相去亦不遠呢。」高道穆兄子儒，自洛陽出從子攸，子攸問洛中事，子儒答道：「顥敗在旦夕，不足深慮！」子攸才得少安。小子有詩歎道：

　　休言成敗屬穹蒼，一得生驕定不長；
　　閶闔門前驚坐馬，區區未足驗災祥。
　　顥既驕恣，復欲叛梁。欲知後來情形，俟至下回再表。
　　爾朱榮入清君側，本屬有名，前回中已經評及。及觀本回所敘之事實，乃知榮之心術，比莽、操為尤凶。胡后有罪，亦應上告宗廟，妥定刑名，幼主何辜，竟同赴洪流，慘遭溺斃。如此處置，已覺過甚，復誤信費穆奸言，屠戮王公大臣，多至二千餘人，長樂二弟，亦遭駢戮，是可忍，孰不可忍乎？天奪其魄，始迎新主入都，乃復有納女為后一事。女為嫠婦，使之改適，一不可也；以姪婦而再醮叔翁，逆倫傷化，二不可也。倒行逆施，一至於此，魏豈尚有國法乎？葛榮惡貫滿盈，天然假諸榮手，非榮之果能殲賊也。彼元顥導敵覆宗，亦不足道，彭城王勰，有功枉死，其子子攸，尚為人所屬望。北海王詳，貪淫不法，死不足惜，顥徒借梁軍以圖一逞，誤矣。況一得自豪，即萌驕態，此而不亡，不特無天道，並且無人道矣。貶抑之以儆效尤，所以示天下亂賊之防也。
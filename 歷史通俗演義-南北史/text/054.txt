
			　　卻說高歡還洛，另立新君善見。善見尚在衝年，當然不能親政，一切黜陟大權，全握歡手。歡請授趙郡王諶為大司馬，咸陽王坦為太尉，儀同三司高盛為司徒，高敖曹為司空，以下文武百官，各有定職，規模粗具，再議西侵。忽聞宇文泰進攻潼關，殺斃守將薛瑜，虜去戍卒七千人，歡不禁彷徨，遂把遷都的計議，重復提起，即欲實行。當下入朝申諭，謂洛陽西逼關中，南近梁境，在在可虞，不如遷鄴為是。嗣主善見，有何主意！王公大臣等，勢難與抗，只得依議遷都。歡只限期三日，即奉駕啟程，四十萬戶，狼狽就道，百官無從備馬，多半乘驢東行。至車駕已到鄴中，留僕射司馬子如、高隆之，侍中高岳、孫騰，在鄴輔政，改相州刺史為司州牧，魏郡太守為魏尹，司州改作洛州，命尚書令元弼為洛州刺史，鎮守洛陽，歡仍還原鎮。當時有童謠云：「可憐青雀子，飛去鄴城裡，羽翮垂欲成，化作鸚鵡子。」時人指青雀為清河王，鸚鵡為高歡，這也無庸評斷了。洛陽遂為戰爭地。
　　且說魏主修在洛陽時，性頗漁色，有從妹三人，不准他適，留侍宮中。最愛寵的就是明月，本與南陽王寶炬同產，受封平原公主，次為清河王亶妹，亦封安德公主，還有一個名叫蒺藜，史家未詳為何王兒女，也照例封為公主。這三公主留居宮掖，公然與魏主相奸，差不多與妃嬪相似，所以高歡女雖入宮為后，未蒙垂愛，綠衣黃裳，已成慣例。魏主修嘗設內宴，使明月侍坐首席，諸宮人因羨生慕，即席賦詩，或詠鮑照樂府云：「朱門九重門九閨，願隨明月入君懷！」魏主也不以為意，唯視明月如掌中珠，愛不忍離，就是棄洛西奔，把高皇后撇置宮中，獨有明月不肯捨去，挈領入關。
　　宇文泰因魏主淫及從妹瀆倫傷化，暗令元氏諸王誘出明月，置諸死地。及魏主聞報，已是玉殞香消，不得重生。看官，試想魏主所愛，只此一人，平白地為宇文泰所害，如何不悲！如何不憤！恨不得殺泰報仇！又弄錯了。有時彎弓，有時推案，無非注意宇文泰。泰亦心不自安。
　　未幾已是殘臘，有高車別部阿至羅遣使入朝，魏主幸逍遙園，宴待外使，顧語侍臣道：「此處彷彿華林園，使人觸景生悲。」已而宴畢，命取所乘波斯騮馬，駕載還宮。偏該馬不受羈勒，跳躍異常，魏主命南陽王籠轡扳鞍，馬亦不服，一蹷而死。魏主乃另易他馬，還至宮門，馬又驚躍，未肯遽進，連下韃撲，方才馳入。近侍潘彌頗通術數，晨間曾啟奏魏主，謂今日不可不慎，防有急兵。魏主記著，還宮後語潘彌道：「今日幸無他事。」彌答道：「須過夜半，方稱大吉。」魏主似信非信。晚餐時多飲數杯，聊解懮悶，不意過了片刻，胸腹攪痛，竟不可當，連忙臥倒牀上，痛益難耐，輾轉呼號，神疲力盡，未幾即歿，目瞪舌伸。侍臣料是遇毒，想由宇文泰主使，不敢發言。可憐魏主修在位，不滿三年，年僅二十五歲。泰命將魏主棺殮，移殯草堂佛寺中，諡曰孝武，直至十年以後，方得安葬雲陵。弒主事不問可知。
　　先時已有歌謠云：「狐非狐，貉非貉，焦梨狗子齧斷索。」至魏主遇弒，人方謂謠言有驗。魏本索發，故稱為索，焦梨狗子，就指宇文泰。泰小字叫作黑獺，籍隸武川，相傳為系出炎帝。遠祖葛烏兔，始為鮮卑酋長。數傳至普回，得一玉璽，篆文有皇帝璽三字，驚為天授。鮮卑呼天為宇，君為文，因號宇文國，並以為氏。普回子莫那，徙居遼西，九傳為前燕所滅，遺胤陵由燕奔魏，遂居武川。陵曾孫名肱，肱妻王氏生泰時，有黑氣如蓋，下覆兒身，所以取名黑獺，非狐非貉，便是暗寓黑獺的意義。宇文泰家世，前未敘及，故就此帶過。
　　泰既毒死魏主修，遂率王公大臣，推立南陽王寶炬。寶炬為孝文帝孫，京兆王愉子，官拜太宰，錄尚書事。寶炬循例三讓，然後允諾。時已歲暮，遂於次年元旦，即位長安，大赦改年，紀元大統。追尊皇考愉為文景皇帝，皇妣楊氏為皇后。立妃乙弗氏為正宮，世子欽為太子。進宇文泰為大丞相，封安定郡公，都督中外諸軍，錄尚書事，斛斯椿為太保，廣平王贊為司徒，廣陵王欣為太傅，萬俟壽樂乾為司空。遣都督獨孤信招撫荊州，東魏令恒農太守田八能，候途邀擊，為信所敗。信直抵荊州，復擊破東魏刺史辛纂，纂敗遁入城，門未及闔，被信前驅楊忠，追入斬纂，遂據荊州。既而東魏復遣侯景、高敖曹等攻荊州城，信因眾寡不敵，復與楊忠奔梁；
　　荊州又入東魏。
　　會渭州刺史可朱渾元，潛與歡通，率部眾三千戶，奔往晉陽。高歡始聞魏主修遇弒事，因啟請素服舉哀。太學博士潘崇和，謂君以無禮待臣，不必素服，商民不哭桀，周臣不服紂，便是此意。國子博士衛既隆、李同軌等，但主張高后守制，謂高后未絕永熙，應為服素，東魏主乃命依議。
　　高后尚在青年，不耐守寡，勉強為故主素服，暗中卻另思擇配。適彭城王韶為司州牧，溫文爾雅，年貌翩翩，韶為彭城王劭子，見四十八回。被高后瞧入眼波，惹動情思，屢與乃父談及。高歡愛女情深，料她有意求合，遂召入彭城王韶，願將嫠女嫁與為妃。韶見高家勢盛，樂得借此攀援，遂滿口稱謝。歡遂令嫠女改服盛裝，配韶為婦，並將洛陽宮中的珍寶，贈作妝奩。就中有珍器二具，最稱奇美，一是成對的玉缽，晶潔無瑕，雕工尤妙，用水貯入，雖經倒置，亦不滲漏，一是瑪瑙榼，能容三升，湊縫中用玉嵌入，好似生成一般。相傳為西域神工所制，獻入魏廷，傳為秘寶。餘物不可勝計，韶既娶國母為妻室，復得了許多珍品，真是喜出望外，欣感莫名。那高氏女亦幸獲佳偶，深慰渴念，魚水諧歡，無容絮敘。
　　只是倫紀上說不過去。
　　那高歡亦愈老愈淫，自載歸爾朱兩后後，左擁右抱，非常歡暱。大爾朱后生子名浟，小爾朱后生子名湝，俱為歡所鍾愛。他如馮娘、李娘，即五十一回之任城、城陽二王妃。由洛陽取歸，均被歡奸占為妾；還有韓娘、王娘、穆娘等，隨時納入，亦隨時侍寢。王娘有子名濬、穆娘有子名淹，濬、淹未長，兩母已亡。及遷都鄴城，復得一廣平王妃鄭氏，芳名叫作大車，丰容盛鬋，妖冶絕倫，歡復據為己有，寵冠後庭。
　　鄭氏產得一男，取名為潤。
　　東魏天平二年，歡因稽胡、劉蠡升，據雲陽谷，僭稱皇帝，屢為邊患，乃督軍出征，兼程掩擊，破滅蠡升，斬首而歸。到了晉陽，忽得侍婢密報，說是世子高澄，與鄭大車有曖昧情事，歡因澄年才十四，未必遽敢淫烝，反斥侍婢妄言。嗣又經二婢為證，方勃然大怒，召澄入室，加杖百下，幽禁別室。澄係正妃婁氏所生，歡得發跡，半由婁氏為助，見四十四回。所以情好甚篤。婁氏連生六男二女，俱獲長成，自歡廣納妾媵，把愛情移到美姬身上，不免與婁妃相疏。負心漢。偏又長子澄奸案發覺，恨子及母，竟與婁妃隔絕不通，且欲立大爾朱氏子浟為嫡嗣，將澄廢黜。何不並錮鄭氏？
　　澄很是焦急，忙向司馬子如處求救，子如在鄴輔政，得澄密書，即至晉陽謁歡。歡與子如向係舊交，無論國事家事，彼此從不諱言，而且妻妾俱得相見，不必趨避。此次子如到來，明明是為高澄母子說情，他卻佯作不知，唯與歡談論國事，直至無語可說，始請謁見婁妃，歡乃述及澄奸庶母，婁妃失察情狀，子如微笑道：「孽子消難，亦奸子如妾，家醜不宜外揚，只可代為掩飾。虧得老臉說出家醜。況婁妃是王結髮婦，常把母家財物助王，王在懷朔鎮時，觸怒鎮帥，受杖傷背，妃晝夜看護，目不交睫，後避葛賊，同走並州，沿途勞頓，日暮履穿，妃又親燃馬糞，代為制靴，此等恩義，怎可忘卻？今日女嫁男婚，相安已久，更不宜為一婦人，自傷和氣。況婢言亦未必可信呢！」歡答道：「君言未嘗無理，但事果屬實，究難輕恕！」子如道：「待子如鞫問情偽，再作計較。」歡即許諾。子如趨至別室，令釋澄候質。澄既得見子如，尚未開口，子如便詰責道：「男兒何故畏威，甘心自誣？」好一個問官。澄聞子如言，自然抵賴，且稱三婢挾嫌誣告。子如召入數婢，厲聲威嚇，不令訴辯。三婢料不敢抗，統皆自縊。子如即報歡道：「果係刁婢妄言，已情虛自盡了！」歡乃大悅，亟召婁妃母子進見，父子夫妻，相對泣下，嗣是和好如初。歡命設盛筵，款侍子如，自起斟酒道：「全我父子，皆出君力！」子如也避席稱謝。這一席宴飲，自傍晚到了夜半，方才停撤，彼此散寢。次日子如辭行，歡贈子如黃金百三十斤，澄亦饋他良馬五十匹，子如樂得叨惠，取金及馬，馳還鄴城。
　　澄自是不敢親近鄭大車，大車安然無恙，仍得歡寵眷，始終不衰。但如此重案，化作冰消，後庭侍姬，漸漸放縱起來。歡弟趙郡公琛，留居晉陽，總掌相府政事，他常出入帷闥，見小爾朱氏楚楚動人，竟引起邪心，隨時挑逗。小爾朱氏也愛他弱冠年華，丰神韶秀，竟伺歡外出時，邀琛入室，私與交歡。婢媼等懲著前轍，莫敢告發，一任她送暖偷香，消受溫柔滋味。但天下事若要不知，除非莫為。歡本老奸巨猾，陰為伺察，稍有所聞，即設法賺他二人，果然姦夫淫婦，中了歡計。一夕正續舊歡，偏被歡破門突入，當場捉出一對露水夫妻，當時怒極欲狂，即取過大杖，猛力擊琛，接連數十百下，打得琛皮開肉爛，僵臥地上。再欲毆撻小爾朱氏，那小爾朱氏早長跪膝前，憑著那一雙淚眼，兩道愁眉，嬌滴滴的吐著珠喉，向歡乞憐，竟把歡的鐵石心腸，漸漸熔化。結果是說出數語道：「你欲求生，立刻離開此地，免我動手！」小爾朱氏無可奈何，只好磕頭拜謝，草草整裝，聽歡發落。歡將她逐出靈州，置諸不齒。琛自被曳出戶，因受傷甚重，延挨了一兩日，便即畢命，年只二十有三。色之害人大矣哉。歡訃告鄴中，但說是暴病身亡，東魏主善見，不得不追賜官階，即贈琛為太尉尚書令，予諡曰貞。貞字不知如何解法？後來又加給太師，進爵為王。那小爾朱氏至靈州後，寂寞無依，孤苦了一兩年，遇著一個范陽人盧景璋，娶為繼室，竟隨他過活去了。
　　還算幸事。
　　惟東西魏已經分峙，北方各鎮，東投西奔，忙個不了。關內都督趙剛，舉東荊州歸附西魏。宇文泰命為光祿大夫。剛勸泰召還賀拔勝等，泰甚以為是，即遣剛南下請求。剛至梁州，與刺史杜懷瑤相識，因托他移書建康。梁主衍嘗優待降將，得書以後，召賀拔勝等入朝，令他自陳行止。勝等俱願北返，梁主乃親餞南苑，厚禮遣歸。賀拔勝與獨孤信、楊忠三人，同時返至長安，各得就職。泰愛忠勇，且留置帳下。勝感梁主恩禮，凡鳥獸南向，概不復射，借示報答的意思。西魏主寶炬，喜勝北還，特加隆眷，累擢勝至太師，勝乃與宇文泰部勒三軍，專謀東略。時斛斯椿已死，宇文泰專政，進位柱國大將軍，用李虎、元欣、李弼、獨孤信、趙貴、於謹、侯莫陳崇七人為輔。進行台郎中蘇綽為左丞，綽博聞強記，熟諳掌故，嘗與泰終夜敘談，娓娓不倦。泰目為奇士，一切機密，輒令參預。綽始作文案程式，朱出墨入，及計帳戶籍諸法，推行一時，秩然不紊。後人多遵為定制，用備鉤稽，這也好算一個吏治家了。特別鉤元。
　　那東魏大丞相高歡，令世子澄入鄴輔政，副以左丞崔暹，澄年方十五，用法嚴峻，威震中外。澄弟名洋，亦得封太原公，貌似不颺，內獨明決。歡嘗令諸子治理亂絲，試察智愚。諸子多腳忙手亂，不堪紛擾，洋獨抽刀斷絲，顧語兄弟道：「亂即當斬，何必費心！」後來狂暴，已見端倪。歡因此兒有識，寵愛逾恒。嗣是鄴城有澄，晉陽有洋，歡以為內顧無懮，盡可與西魏爭衡。
　　適梁遣鎮北將軍元慶和侵入東魏，乃遣高敖曹率三萬人趨項城，竇泰率三萬人趨城父，侯景率三萬人趨彭城，控御東南。元慶和聞報退還，侯景進陷楚州，擄去刺史桓和，且乘勝至淮上，梁都督陳慶之，發兵邀擊，殺敗景軍。景拋棄輜重，倉皇北遁。
　　歡方銳圖西魏，不暇南顧，遂想了一條遠交近攻的計策，遣使南下，與梁修和。梁主衍亦得休便休，許與通好，敕慶之班師。於是歡調回各軍，自率輕騎萬人，逕襲西魏夏州。沿途但食乾糧，不遑火食，及抵夏州城下，正值夜半，見城上無人守禦，便令軍士縛矟為梯，猱升而上，頓時攻破全城，擒住刺史斛拔俄彌突，帶回晉陽。並將部落五千戶，悉數遷歸，留都督張瓊鎮守。會聞靈州曹泥，為西魏將士所圍，因復調兵往援，拔出曹泥，也令他徙至晉陽。可巧西魏傳詔，數歡二十罪，指日東征。歡不禁大怒，亦斥宇文泰、斛斯椿為逆徒，謂當分命諸將，刻日西討。兩下裡互相指斥，各說得我是人非，有道有理。歡欲先發制人，因高敖曹、竇泰等，已皆北歸，遂令敖曹移攻上洛，竇泰出逼潼關，自率軍赴蒲坂，命築浮橋三座，擬即渡河。
　　西魏大行台宇文泰督兵出拒，進次廣陽，既探悉歡軍行蹤，便語諸將道：「賊犄我三面，浮橋待渡，這無非虛張聲勢，牽綴我軍，使竇泰得乘虛西入呢！歡計被泰喝破。竇泰嘗為歡前驅，屢戰屢勝，必有驕心，我不如逕襲竇泰，泰軍一破，歡不戰自走了。」將佐齊聲道：「捨近襲遠，恐非良圖；如欲往擊竇泰，何不分兵前往！」泰笑語道：「歡雖作橋，未能逕渡，不過五日，我已可破滅竇泰呢。」乃揚言欲保隴右，退還長安，潛行東出。
　　諸將猶有異議。泰有從子名深，幼即好兵，嘗疊石為營，折草為旗，與群兒布列行陣，井井有條，此時為直事郎中，屢預軍謀。泰因向深問計，令他先陳意見。深答道：「竇泰為高歡驍將，與歡東西分出，我若至蒲坂攻歡，歡扼我前，竇泰襲我後，豈不是表裡受敵麼？今若簡選輕銳，潛擊竇泰，彼性躁急，必來決戰，歡不及往援，我就可一鼓擒竇了。竇既受擒，歡勢自沮，回軍擊歡，定可決勝。」泰欣然道：「我原作這般想，汝與我同心，我計決了。」遂夤夜東發。
　　又行了一晝夜，已抵小關，竇泰猝聞敵至，自恃驍勇，渡河直前。宇文泰列營牧澤，用四面埋伏計，引誘竇泰。竇泰不知厲害，怒馬當先，陷入重圍，澤中泥淖相間，鐵騎不得馳突，再加西卒垂盡，身上亦中了數箭，料知無法脫圍，便拔出佩劍，自刎而亡。竇泰為高歡姨夫，戰無不從，此次由鄴出發，曾有惠化尼云：「竇行台，去不回！」至是果驗。小子有詩歎道：

　　將軍一去不回頭，拚死前驅未肯休；
　　牧澤陷圍濺頸血，半由好勇半無謀！
　　竇泰既死，被西魏軍梟了首級，送往長安。高歡尚在蒲坂，聞報大慟，幾乎暈倒。欲知他後來處置，但看下回自知。
　　魏主修猜忌高歡，以致蒙塵出走，西入關中，幸宇文泰迎入雍州，尚有容身之所。為懲前毖後計，宜勇於改過，推誠待下，則以秦關之固，宇文之力，東向而待高歡，未始不可有為。奈何身為雄狐，效禽獸行，為一女子而怨及功臣，卒被毒斃，甚矣哉魏主修之淫且愚也！夫天下之好淫者，禍不及身，必及子孫，魏主修之死，死於淫，固已。高歡淫占多人，雖若無恙；然生前有子弟之烝報，死後有子孫之荒耽，有惡因必有惡果，高氏寧能倖免乎？且弄兵不戢，忽東忽西，驍勇如竇泰，終墮黑獺計中，陷死牧澤；泰雖寡謀，要不得謂非高歡害之也。泰妻為歡妃婁氏妹，夫死妻寡，慘及一門，歡豈不可以已乎！

			　　卻說吳興太守杜龕，係是王僧辯女夫，僧辯嘗改稱吳興為震州，即進杜龕為刺史。龕聞婦翁被害，當即據城拒命，還有僧辯弟僧智，為吳郡太守，亦起應杜龕，義興太守韋載，本是僧辯心腹，也與連盟，反抗霸先。霸先兄子陳蒨，助守吳興，已得霸先密書，令還長城故里，立柵備龕。蒨至長城，收兵才數百人，龕遣部將杜泰，率精兵五千人，掩至柵下，蒨眾相顧失色，獨蒨談笑自若，毫不張皇，眾心乃定。泰攻撲數旬，不克乃還。霸先使周文育，往攻義興，韋載募集弓弩手，射退文育，便在城外據水立柵，用兵扼守。霸先自督兵接應文育，留高州刺史侯安都，石州刺史杜稜，宿衛台省。
　　譙、秦二州徐嗣徽，有從弟名叫嗣先，係僧辯外甥，僧辯被殺，嗣先慫慂嗣徽，舉州降齊。及聞霸先東攻義興，遂密結南豫州刺史任約，乘虛襲建康，掩入石頭。游騎至台城下，侯安都閉門靜守，且下令軍中道：「登陴窺賊者斬！」嗣徽莫名其妙，不敢進逼，暫收兵還石頭。詰旦，又進攻台城，忽見城門大啟，衝出壯士數百名，踴躍直前，銳不可當。嗣徽抵敵不住，仍奔還石頭城。太不濟事。
　　霸先到了義興，攻入水柵，使韋載族人韋翽，齎書招載，載因情窮勢絀，不能堅持，沒奈何偕翽出城，投降霸先。霸先好言慰撫，引置左右，特命翽監義興郡事，乃卷甲還建康。移周文育兵救長城，更遣寧遠將軍裴忌，輕騎倍道，直趨吳郡。夜至城下，鼓噪登城，王僧智從睡中驚起，疑是大軍到來，忙從後門逃出，輕舟奔吳興。忌遂入據吳郡，奉霸先命留為太守。
　　霸先擬急攻石頭，驀聞齊兵來援徐嗣徽，並運糧三十萬石，馬千匹，已至湖墅。霸先未免耽懮，亟向韋載問計，載答道：「齊兵若分據三吳，略地東境，豈不可慮？今急宜至淮南築城，保護東方糧道，再分兵絕彼輸運，使他進無所資，不出旬日，齊將頭顱，定可懸闕下了！」霸先依議，即使侯安都夜襲湖墅，放起一把無名火來，把齊船千餘艘糧米，一炬成空。仁威將軍周鐵虎，得擒住齊北徐州刺史侯領州，械送建康。韋載復至淮南築壘，使杜稜駐守，借通餉道，建康各軍，才得無虞。霸先能善用叛人，因有此效。齊兵就倉門水南，設立二柵，與梁軍相拒。侯安都出襲秦郡，攻破城柵，俘數百人，得徐嗣徽家琵琶及鷹，因遣人送還嗣徽，且傳語道：「昨至老弟處得此，軍前不需此物，因特送還。」調侃得妙。嗣徽大驚，急向齊營乞援。齊淮州刺史柳達摩，渡淮列陣，霸先督眾猛鬥，縱火燒柵，齊兵大敗，溺死甚眾。嗣徽與任約再引齊兵，屯駐江寧浦口，侯安都又帶領水軍，襲破齊兵，嗣徽等單舸脫走，柳達摩尚不肯去，留守石頭城，霸先召集水陸各軍，圍攻石頭，城中無水，達摩無法可施，乃遣使求和，惟要求質子。霸先與百官會議，大眾以建康虛弱，糧運不繼，不若易戰為和。霸先乃令從子曇朗，及永嘉王蕭莊，出質齊營，與達摩會盟城外。霸先此著，未免太弱。達摩始引兵自去。徐嗣徽、任約偕出奔齊。齊主高洋，聞達摩擅與梁和，且喪亡糧械馬匹，不可勝計，遂歸罪達摩，將他誅死，再令儀同三司蕭軌，調集大軍，克期南下。時已殘冬，雨雪盈途，急切裡不便行軍，暫命展緩。
　　那震州刺史杜龕，尚據住吳興，未曾除去。梁將周文育與霸先兄子蒨，屢攻杜龕，龕固守不下，相持逾年。文育暗結龕將杜泰，作為內應，一面誘龕出戰。龕與杜泰出城，兩下交鋒。泰按兵不動，害得龕獨力難支，奔回城中。泰亦隨入，勸龕出降。龕遲疑未決，商諸妻室王氏，王氏道：「我與霸先，仇隙甚深，何可求和？」倒還是個烈女。因取奩中金銀首飾，及所藏布帛等類，悉數犒軍，與決一戰。軍士得了重賞，統是感激得很，情願效死，開城出鬥，一當十，十當百，果將梁軍殺敗，退至十里外下寨。
　　龕素嗜酒，每飲輒醉，此時幸得勝仗，便放心暢飲，整日裡醉意醺醺，幾忘朝晚。哪知杜泰已勾引梁軍，開門納入。龕尚高臥牀中，沉醉未醒，妻王氏屢喚不應，也顧不得結髮深情，當下將萬縷青絲，付諸並剪，變了一個禿頭婦人，混出府舍，往做尼姑去了。王僧智尚在吳興，忙與弟僧愔，從後門出走，奔投北齊。陳蒨等殺入府中，搜捕杜龕，龕鼾聲直達，還在黑甜鄉中，做那癡夢，當由梁軍把他舁出，扛至項王寺前，一刀了事。不在劉伶祠，而在項王寺，未免殺錯地方。
　　東揚州刺史張彪，向為王僧辯黨羽，不附霸先，霸先更遣陳蒨、周文育往襲會稽。即東揚州。彪迎戰大敗，走入若耶山中，被蒨將章昭達追及，梟首報功。南方已平，只北方警信日亟。徐嗣徽、任約進襲彩石，執去明州張懷鈞，霸先聞報，急遣帳內蕩主主勇士，以蕩突敵人，故稱蕩主。黃叢率兵往堵。適齊大都督蕭軌，引兵南下，與徐嗣徽、任約合軍，眾至十萬，趨向梁山。黃叢仗著銳氣，迎頭痛擊，殺死齊兵前隊數百人，齊兵不覺驚駭，退至蕪湖。十萬大軍，不敵黃叢，其後日之覆亡已可想見。當下致書霸先，但言奉齊主命，來召建安公蕭淵明，並非與南朝爭勝。霸先乃具舟送淵明，偏淵明背上生疽，病不能興，未幾竟死。齊兵待淵明不出，即從蕪湖出發，入丹陽，至秣陵。霸先亟遣周文育出屯方山，徐度出屯馬牧，杜稜出屯大航，抵禦齊軍。齊人跨淮築橋，立柵渡兵，自方山直進倪塘，游騎竟至都下，建康大震。
　　霸先忙召周文育等還援，自督軍出屯白城。周文育亦率兵來會，與齊軍對壘列陣。兩下相交，正值西風大起，撲入梁營。霸先擬收軍以待，獨文育請戰，霸先道：「用兵最忌逆風，奈何出戰？」文育道：「事已急了，何用古法？」遂抽槊上馬，鼓勇先進。眾軍一齊隨上，風亦轉勢，得俘斬齊兵數百人。徐嗣徽分擾耕壇，由梁將侯安都截住。安都麾下只十二騎，左衝右突，無人敢當，齊將乞伏無勞，獨撥馬來截安都，戰不三合，即被安都運動猿臂，活擒了去。無勞要想有勞，當然敗事。嗣徽駭退，齊兵亦斂跡回營。
　　已而復潛至幕府山，霸先早已防著，密遣別將錢明，帶領水師，繞出齊軍後面，截擊齊人糧船，劫得數十艘，齊軍乏食，至宰食驢馬充饑。未幾又入逾鍾山，霸先與眾軍分屯樂游苑東，及覆舟山北，斷敵衝要。齊兵復轉趨玄武湖，將據北郊壇，梁軍也從覆舟山移駐壇北，與齊兵相持。可巧連日大雨，平地水深丈餘，齊人晝夜立泥淖中，足指腐爛，懸釜以炊。惟梁軍居處高原，尚得無虞。不過因霪雨連綿，糧運不繼，未便枵腹從戎。會由陳蒨饋運米三千斛，鴨千頭，到了梁營，霸先亟命炊米煮鴨，各令用荷葉裹飯，夾入鴨肉數臠，分給將士。大眾飽餐一日，遂於翌日黎明，麾眾出幕府山。侯安都為先鋒，語部將蕭摩訶道：「卿驍勇有名，千聞不如一見。」摩訶答道：「今日當令公親見便了！」蕭摩訶見六十三回。說著，即偕安都殺入敵陣。齊兵見他來勢兇猛，急命軍士迭射，安都不肯少卻，冒矢向前，身上受了數箭，尚非致命要穴，卻還熬受得住，偏馬眼中著了一矢，馬竟狂躍，將安都掀落地上。齊人見安都墜馬，爭來擒捉，猛聽得一聲大呼，突入一位少年將軍，用槊四撥，把齊人紛紛殺退，救起安都。這少年不必細問，便可知是蕭摩訶。安都易馬再戰，齊軍披靡，霸先令部將吳明徹、沈泰等，首尾齊舉，縱兵大戰。安都引兵橫出，衝散齊軍，齊人大溃。徐嗣徽及弟嗣宗，先被梁軍擒住，斬首示眾，復鼓眾力追，直至臨沂，沿途屢有擒獲，連齊大都督蕭軌，也逃走不及，由梁將活捉了來。只任約、王僧愔跑得較快，倖免性命，餘眾無舟渡江，各縛荻茷北渡，中流沉溺，不計其數，流屍塞岸，棄械盈途。
　　梁軍凱旋還都，由霸先下令，把齊帥蕭軌以下，凡將吏四十六人，悉數處斬，然後請旨大赦，內外解嚴。霸先得進位司徒，加中書監，封長城公，餘官如故，他將各封賞有差。霸先以侯安都為首功，願將徐州刺史兼職，讓授安都。梁主方智當然依議，尋且加授霸先為丞相，錄尚書事，兼鎮衛大將軍揚州牧，封義興公。霸先乃躊躇滿志，要想帝制自為了。
　　獨廣州刺史王琳，前曾北援江陵，行次長沙，聞元帝殉難，自己家屬，亦被西魏軍擄去，不禁涕淚交並；遂為元帝發喪，三軍縞素，且遣別將侯平，率舟師攻後梁。侯平連破後梁軍，兵威頗振，遂不受王琳命令。琳遣將討平，平走依江州刺史侯瑱。琳所有精銳，本已盡給侯平，平已叛去，軍勢遂衰，不得已奉表降齊。又因妻子皆為魏虜，復獻款長安，乞請取贖。魏太師宇文泰，許還妻子，琳又請歸元帝及太子元良棺木，亦邀宇文泰允許。琳迎葬元帝父子，報聞梁廷，仍然稱臣，自是王琳一人，變做了三國臣僕，這好算是狡兔三窟呢。太覺聰明。
　　且說齊主高洋，聞齊師覆敗，蕭軌等被梁擒斬，當然大怒，亦命將質子陳曇朗，置諸極刑。惟永嘉王蕭莊，非陳氏子，准令免死。本擬興兵報怨，適值大修宮殿，無暇再舉，乃將兵事擱起，專務佚游。原來高洋自蕩平山胡，致生驕侈，應五十九回。漸漸的荒耽酒色，肆行淫暴。或躬自歌舞，盡日通宵，或散發胡服，雜衣錦彩，或袒露形體，涂傅粉黛，或乘牛驢橐駝白象，不施鞍勒，或盛暑炎熱，赤膊遊行，或隆冬嚴寒，去衣馳走，從吏俱不堪苦虐，洋獨習以為常。有時覺得疲倦，令崔季舒、劉桃枝扶掖而行，勛戚私第，朝夕臨幸，閒街曲市，常見足跡。既而淫恣益甚，遍召娼妓，褫去衣裳，令從官相嬲為樂，自己淫興勃發，即使娼妓雜臥榻上，任意姦淫。甚至行及宮中，凡元氏、高氏兩族婦女，悉數征集，亦視如娼妓一般，先擇幾人上前，逼令卸裝露體，供他淫污，稍或違拗，即拔刀殺死。除與己交歡外，把婦女分給左右，概使當面肆淫。左右樂得從命，可憐這班婦女，為了一條性命，只好不顧羞恥，任他所為！父兄好淫，子弟必從而加甚。
　　高澄妻元氏，由洋尊為文襄皇后，居靜德宮。洋忽猛憶道：「我兄昔戲我婦，我今須報。」遂將元氏移居高陽宅中，自入元氏臥室，用刀相迫。元氏不敢逆意，沒奈何寬衣解帶，惟命是從。婁太后聞洋昏狂，召洋訶責，且舉杖擊洋道：「當效汝父，當效汝兄！」洋不肯認錯，受杖數下，即起身奔出，回指太后道：「當嫁此老母與胡人！」婁太后大怒，遂不復言笑。洋頗知自悔，屢向太后前謝罪，婁太后怒氣未平，終不正視。洋自覺乏趣，唯飲酒解悶，醉後益觸起舊感，復趨至太后宮中，匍匐地上，自陳悔意。婁太后仍然不睬，洋不由的懊惱起來，把太后的坐榻，用手掀起。太后未嘗預防，突然倒地，經侍女從旁扶起，面上已有傷痕，當時怒上加怒，立將洋攆出宮外。未幾洋已酒醒，大為悔恨，又至太后宮請安。婁太后拒不肯見，洋使左右積柴熾火，欲投身自焚。當有人報知太后，太后究係女流，免不得轉恨為憐，乃召洋入見，強為笑語道：「汝前酒醉，因致無禮，後當切戒為是！」洋乃命設地席，且召平秦王高歸彥入宮，歸彥係高歡從祖弟。令執杖施罰。自跪地上，袒背受杖，並語歸彥道：「杖不出血，當即斬汝！」婁太后親起扶持，免令加杖。洋流涕苦請，乃使歸彥笞腳五十，然後衣冠拜謝，嗚咽而出。因是戒酒數日，過了旬餘，又復如初，甚且加劇。
　　歸彥幼孤，寄養清河王高岳家，岳為高歡從父弟，見前文。岳待遇甚薄，及歸彥長成，輒懷隱恨。岳嘗將兵立功，頗有威望，起第城南，很是華膴。歸彥向洋進讒，說岳僭擬宮禁，洋由是忌岳。岳性愛酒色，曾召入鄴下歌妓薛氏姊妹，侑酒為歡。後來薛氏妹得入後宮，邀洋寵愛，洋遂往來薛氏家。薛氏姊為父乞司徒，洋勃然怒道：「司徒大官，豈可求得？」薛氏姊亦出言不遜，竟被洋飭人鋸死。且因薛氏妹嘗侑岳酒，疑岳通姦，便召岳入問。岳答道：「臣本欲納此女，因嫌她輕薄，所以不取，並未與她有奸。」洋終未釋嫌。及岳辭歸，即令歸彥齎鴆賜岳。岳自言無罪，歸彥道：「飲此尚得全家。」岳乃服鴆而亡。洋仍葬贈如禮，惟令改岳宅為莊嚴寺。薛氏妹尚是得寵，冊為嬪御。嗣忽憶她與岳通姦，親斲薛首，藏諸懷中，自赴東山游宴，肴核方陳，群臣列席，洋探懷出薛氏頭，投諸盤上，一座大驚。又命左右取薛氏屍，把她支解，以髀骨為琵琶，且擊且飲，且飲且泣，喃喃自語道：「佳人難再得。」乃載屍以歸，被發步行，哭泣相隨，待親視殮葬，然後還宮。
　　實是喪心病狂。
　　已而嫌宮室卑陋，乃發工匠三十餘萬，修廣三台宮殿。殿高二十七丈，兩棟相距二百餘尺，工匠危怯，皆繫繩防躓，洋登脊疾走，毫不畏怖。旁人代為寒心，他卻身作舞勢，折旋中節，好多時方才下來。
　　平時出遊，好作武夫裝，兵器不離手中，嘗在途中見一婦人，面目伶俐，便召問道：「你道今日的天子行為如何？」婦人未曾相識，猝然答道：「癲癲癡癡，成何天子！」語未畢，已被洋一刀兩段。
　　洋乘便入李后母家，后母崔氏出迎，不防洋突射一矢，正中面頰。崔氏驚問何因？洋怒叱道：「我醉時尚不識太后，老婢問我何為？」遂復用馬鞭亂擊，至百餘下，打得崔氏面目青腫，方才馳去。轉入第五弟彭城王浟家，浟母即大爾朱氏，當然出見。洋瞧將過去，覺得爾朱氏雖值中年，尚饒丰韻，不覺慾火上炎，竟牽住爾朱氏，欲與交歡。爾朱氏難以為情，未肯照允，惹得洋易喜為怒，立即拔刀砍去，爾朱氏無從閃避，頭破身亡。前時已經失節，此時偏要顧名，死不值得！
　　洋既殺死爾朱氏，復別往魏安樂王元昂家，昂妻李氏，即李后之姊，頗有姿色，巧值元昂外出，由李氏出迓車駕，洋入室後，便將李氏擁住，李氏憚他淫威，無法擺脫，勉承主歡。嗣是洋屢次往幸，並欲納為昭儀，恐昂不肯捨，先召昂入便殿，使他匍伏，自引弓射昂百餘箭，凝血滿地，乃使舁歸家中，即夕畢命。洋反自往弔喪，就喪次逼擁昂妻，與他續歡。一面命從官脫衣助襚，號為信物。李后終日哭泣，不願進食，但乞讓位與姊。婁太后俟洋入宮，面加訓導，方不納昂妻為昭儀。
　　洋又作大鑊長鋸銼碓等類，陳列殿庭，每醉輒殺人為戲，刲解屠炙，成為常事。左丞盧斐、李庶，及都督韓哲，俱無罪遭戮，惟宰相楊愔，始終倚任，但亦視若奴隸，使進廁籌，或用鞭笞愔背，流血盈袍。有時令愔露腹，欲執小刀劙皮，還是崔季舒托為誹言，從旁笑語道：「老小公子惡戲。」因把刀掣去，才免剺腹。愔因洋嗜殺人，嘗簡鄴下死囚，置諸仗內，號為供御囚，三月不殺，方才赦宥。開府參軍裴謁之，上書極諫，洋語愔道：「謁之愚人，怎敢如此！」愔答道：「彼欲陛下加刑，使得傳名後世。」譎諫語。洋笑道：「我不殺他，怎得成名！」正要你說此言。一日，泣語群臣道：「黑獺不受我命，奈何！」都督劉桃枝道：「臣願得三千壯士，西入關中，牽縶以來。」洋聞言大喜，賜帛千疋。侍臣趙道德進言道：「東西兩國，勢均力敵，我可擒彼，彼亦可擒我；桃枝妄言應誅，陛下奈何濫賞！」洋幡然道：「道德言是！」乃收回桃枝賜絹，轉賞道德。會洋使道德從游，至漳水旁，欲躍馬馳下峻岸，道德攬轡勸阻，洋恨他逆旨，擬拔刀刺道德，道德從容道：「臣死不恨，當至地下啟奏先帝，謂此兒淫凶顛狂，不可教訓！」
　　滑稽得妙。洋亦為默然，回馬逕歸。
　　典御丞李集面諫，比洋為桀、紂，洋當即怒起，令縛置水中，好多時才命引出。復問道：「我究竟與桀、紂相同否？」集正色道：「恐尚不及桀、紂！」卻是真話。洋又令入水，三沉三問，集對答如初。洋大笑道：「天下有如此癡人，方知龍逢、比乾，未是俊物！」乃揮集使去。嗣復被引入見，又欲進言，洋窺知集意，竟令左右驅出腰斬，一道忠魂，趨入地府，往尋那龍逢、比乾，證引同調去了。小子有詩歎道：

　　為臣原貴格君非，君太狂昏耍見幾；
　　強諫徒然罹一死，何如先事學鴻飛！
　　洋淫惡未悛，還虧楊愔主持政務，百度修飭，才得粗安。那西魏及南朝，篡弒相尋，真是泥泯棼棼，不可紀極了。看官欲知詳情，待小子逐節敘明。
　　陳霸先戰敗齊兵，為後來篡梁預兆。齊、魏為南朝勁敵，齊或勝梁，霸先猶有懼心，乃全軍覆沒，令霸先得以逞志，其不肯受制於蕭家小兒，已可知矣。然齊主高洋，方淫昏失德，所任將帥，如蕭軌等類皆庸闇，亦安能制勝疆場耶！齊兵敗覆，高洋乃不遑報怨，但沉湎酒色，興役土木，任意淫烝，逞情殺戮，儗以桀、紂，誠有過之無不及者。李集雖忠，徒死無益，本回結束一詩，最得李集定評。「事君數，斯疏矣，」況其為暴君乎！古訓之不可不遵也如此。
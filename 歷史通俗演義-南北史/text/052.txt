
			　　卻說魏主修接閱歡表，見他詞意誠懇，堅請辭去天柱名號，料知歡借鑒爾朱，不願有此稱呼，因即優詔允許。惟魏主恭尚幽居崇訓寺，朗自河陽入都，受封為安定王。嗣主修勢不相容，先議除恭，次議除朗。恭在寺中賦詩云：「朱門久可患，紫極非情翫，顛覆立可待，一年一易換，時運正如此，唯有修真觀！」這詩一傳，益觸時忌。即由魏主修派遣心腹，導恭入門下外省，逼令服毒自盡，時年三十五，葬用殊禮。過了旬月，安定王朗亦被鴆死，年只二十。既而又將東海王曄，汝南王悅，一並加害。總道是嫌疑盡去，當可高枕無懮，哪知當時的大患，不在宗室，卻在強藩！平白地殘害同宗，究竟有甚麼好處？為魏主修下一定評。史家稱恭為前廢帝，朗為後廢帝，獨曄為爾朱氏所立，稱帝不過三月，所以不入帝紀。至西魏擯斥高歡，連元朗亦被削去，但追諡恭為節閔帝，所以後人作北魏世系圖，僅列前廢帝恭，未及後廢帝朗。梳櫛詳明。
　　事已敘過。且說魏主修已經定位，所有宗室諸王漸次還朝，詣闕進謁。淮陽王欣，趙郡王謀，俱係獻文帝弘孫，為魏主修從叔。欣係廣陵王羽子，諶係趙郡王幹子。南陽王寶炬，京兆王諭子。清河王亶，清河王懌子。俱係孝文帝宏孫，為魏主修從兄弟。魏主修授欣為太師，諶為太保，寶炬為太尉，亶為驃騎大將軍，兼官司徒，侍中長孫稚為太傅。追諡魏主子攸為孝莊帝，葬宣武皇后胡氏，就是從前兩次臨朝的胡太后。胡太后被爾朱榮沉死，遺屍收殯雙靈寺中，至此乃得安葬，仍用后禮，加諡曰靈。補敘胡太后葬諡，筆不滲漏。又追尊皇考廣平王懷為武穆帝，皇太妃馮氏為武穆后，皇妣李氏為皇太妃。迎丞相歡女高氏為皇后，遣使納幣。
　　高歡時已徙居晉陽，特建大丞相府，坐鎮西北。朝使到了晉陽，由歡迎見，彼此乃是故交，握手言歡，很是親暱。看官道來使為誰？原來就是李元忠。見五十回。元忠曾隨歡入洛，留任太常卿，此次充納幣使，正是魏主修因事擇人。歡從容與宴，述及舊事，元忠連飲數巨觥，酒鬼作冰上人，恰合身分。方笑語道：「昔日與王起義，卻是轟轟烈烈，很有趣味，近來寂寞得很，無人過問，倒弄得鬱鬱寡歡了！」歡亦大笑，指示旁座道：「此人逼我起兵。」元忠戲言道：「若不令我為侍中，當別求起義的地方。」歡亦戲應道：「起義原無止境，但慮如此老翁，不可再遇！」元忠道：「正為此老翁不可多得，所以不去。」說著，起座捋歡須，大笑不已。歡亦知他意誠，慇懃款待。元忠復坐下酣飲，直至夜靜更闌，方才罷席。一住數日，大宴小宴，幾不勝計，乃迎歡女至洛陽，諏吉行冊后禮。儀文隆備，龍鳳呈祥，不消細說。
　　小子因魏亂迭起，梁尚太平，所以連敘魏事，幾把梁朝情事，擱起不提。此處不得不將梁廷要事，約略敘入。卻是要緊。
　　梁主衍篡齊據國，已過了三十年，改元約有數次。天監十九年，改元普通，普通八年，改元大通，大通二年，又改元為中大通。中大通元年以前，事已略見上文，就是圖洛納顥，功敗垂成。陳慶之狼狽奔還，也是中大通元年事。見四十八回。陳慶之為南朝驍將，敗歸後不聞加譴，仍得任右衛將軍。平時嘗語散騎常侍朱異道：「我前謂大江以北，必無異人，哪知到了洛陽，衣冠文物，幾非江東可及，才知北朝實未可輕圖呢！」異正以經術邀寵，入參機密，梁禍始自朱異，故特別提出。既聞慶之言論，便即轉告梁主，梁主乃稍戢雄心，不復北略。
　　是年冬季，妖賊僧強，起亂北徐州，自稱天子，土豪蔡伯龍糾眾響應，竟將北徐州城占去。還虧慶之出鎮北兗州，就近討賊，擒斬僧強蔡伯龍，剋日肅清。先是慶之在洛，曾與蕭贊通書，勸令回國，贊即梁主次子豫章王綜，見四十六回。降魏後得任職司徒，且尚魏主子攸姊壽陽公主。時方出鎮齊州，故慶之致書相勸，贊復答慶之，頗願南歸。嗣因慶之奔歸，遂不果行。及爾朱發難，齊州歸附爾朱兆，贊走死陽平。梁人竊贊柩歸南，梁主衍尚葬以子禮。不意假子去世，真子也接踵而亡。而且還是一位賢明仁孝的儲君，竟致不祿，害得梁主衍晚年哭子，幾乎喪明。
　　梁主長子名統，即位初年，便立為太子。見前文。統幼年聰叡，三歲受《孝經》《論語》，五歲能遍誦五經，十餘歲盡通經義。又善評詩文，每出遊宴，祖道賦詩，動輒數十韻，隨口吟成，不勞思索。天監十四年，始行冠禮，梁主使省錄朝政，辨析詐謬，秋毫必睹。但徐令改正，未嘗糾彈一人。平斷刑獄，往往全宥，士民交稱為仁慈，更且寬和容眾，喜怒不形，好引才俊，不蓄聲伎。每遇霪雨積雪，必遣左右巡行閭巷，賑濟貧寒。平居在東宮坐起，面常西向，不敢亂尊。入朝必在五鼓以前，守待殿外，毫無倦容。至普通七年，生母丁貴嬪有疾，亟入宮侍奉，夜不解帶。貴嬪薨逝，水漿不入口，腰帶十圍，減削過半。梁主屢遣使戒諭，勸進飲食，統稍食饘粥，日止數合，不嘗兼味。至葬後始進麥粥一升。惟貴嬪葬後，有一道士操堪輿術，謂將來不利長子，宜預先厭禳，乃為蠟鵝及諸物，埋藏墓側。
　　宮監鮑邈之初得太子親信，後忽見疏，進蜜白梁主，謂太子有厭禱事。梁主遣人發掘，果得鵝物，免不得驚疑交集，便欲付有司窮治。幸經右光祿大夫徐勉固諫，乃止誅道士，不問太子。道士欲為太子厭禱，何不先自禳災，乃致輕生若此！太子雖幸得無事，但終身引為慚恨，悶悶不樂。到了中大通三年，竟生就一種絕症，病不能興。唯尚恐乃父增懮，奉敕慰問，尚力疾書啟，不假人手。既而疾篤，左右欲入白梁主，尚搖手戒止道：「奈何使至尊知我如此。」是僅得謂之小孝。未幾即歿，年才三十一。梁主親幸東宮，臨哭盡哀，殮用袞冕，諡曰昭明。司徒左長史王筠，奉敕為哀冊文，詞甚悱惻，由小子節錄如下：
　　式載明兩，實惟少陽，既稱上嗣，且曰元良。儀天比峻，儷景騰光，奉祀延福，守器傳芳。睿哲應期，旦暮斯在，外弘莊肅，內含和愷。識洞機深，量苞瀛海，立德不器，至功弗宰。寬綽居心，溫恭成性，循時孝友，率由嚴敬。咸有種德，惠和齊聖，三善遞宣，萬國同慶。軒緯掩精，陰羲弛極，纏哀在疚，殷懮銜恤。孺泣無時，蔬饘不溢，禫遵逾月，哀號未畢。實惟監撫，亦嗣郊禋，問安肅肅，視膳恂恂。金華玉藻，玄駟班輪，隆家幹國，主祭安民。光奉成務，萬機是理，矜慎庶獄，勤恤關市。誠存隱惻，容無慍喜，慇懃博施，綢繆恩紀，爰初敬業，離經斷句。奠爵崇師，卑躬待傅，寧資導習，匪勞審諭，博約是司，時敏斯務。辯究空微，思探幾賾，馳神圖緯，研精爻畫。沈吟典禮，優遊方冊，饜飫膏腴，含咀肴核。括囊流略，包舉藝文，遍該湘素，殫極邱墳，卷帙充積，儒墨區分，瞻河闡訓，望魯揚芬。吟詠性靈，豈惟薄技！屬詞婉約，緣情綺靡。字無點竄，筆不停紙，壯思泉流，清章雲委。總覽時才，網羅英茂，學窮優洽，辭歸繁富。或擅談叢，或稱文囿。四友推德，七子慚秀。望苑招賢，華池愛客，托乘同舟，連輿接席。摛文掞藻，飛觴汎醳，恩隆置醴，賞逾賜璧。徽風遐被，盛業日新，神器非重，德輶易遵。澤流兆庶，福降百神，四方慕義，天下歸仁。雲物告征，祲沴褰象，星埋恒耀，山頹朽壞。靈儀上賓，德音長往，具僚無蔭，咨承安仰。嗚呼哀哉！皇情悼愍，切心纏痛，胤嗣長號，跗萼增慟。慕結親游，悲動氓眾，懮若殄邦，懼同折棟。嗚呼哀哉！首夏司開，麥秋紀節，容衛徒警，菁華委絕。書幌空張，談筵罷設，虛饋饛饛，孤燈翳翳。嗚呼哀哉！簡辰請日，筮合龜貞，幽埏夙啟，玄宮獻成。式校齊列，文物增明，昔游漳滏，賓從無聲，今歸郊郭，徒御相驚。嗚呼哀哉！背絳闕以遠徂，轥青門而徐轉，指馳道而詎前，望國都而不踐。陵修阪之威夷，遡平原之幽緬，驥蹀足以酸嘶，挽悽愴而流泫。嗚呼哀哉！混哀音於簫籟，變愁容於天日，雖夏木之森陰，返寒林之蕭瑟。既將反而復疑，如有求而遂失，謂天地其無心，遽永潛於容質。嗚呼哀哉！即玄宮之溟漠，安神寢之清閟，傳聲華於懋典，觀德業於徽諡。懸忠貞於日月，播鴻名於天地，惟小臣之紀言，實含毫而無愧。嗚呼哀哉！
　　自昭明太子薨逝，朝野惋愕，京師士女，奔走宮門，號泣滿路。就是四方氓庶，亦聞訃含哀。梁朝有此賢儲貳，偏不永年，這也未始非關係氣數哩。太子遺有文集二十卷，古今典誥文言正序十卷，文章英華二十卷，文選三十卷，傳誦後世，推為詞宗。太子有數男，長男名歡，已封華容公，梁主欲立為太孫，歷久未決。嗣竟立第三子晉王綱為太子，時議多以為未順。侍郎周宏正嘗為綱主簿，上箋諫綱，勸綱為宋目夷、曹子臧。俱春秋列國時人。綱不能從。孰不樂為嗣君？無怪蕭綱。已而梁主因人言未息，特進封歡為豫章王，歡弟譽為河東王，譽弟詧為岳陽王，這且待後再表。
　　且說魏主修既納歡女為后，歡權勢益隆，彷彿當年爾朱榮。斛斯椿在都輔政，受職侍中，本來是有意圖歡，至是與南陽王寶炬，將軍元毗、王思政等，屢加讒構，勸魏主預先戒備。中書舍人元士弼，又劾歡受詔不敬，魏主懲爾朱覆轍，也覺動疑，遂用斛斯椿計，添置閤內都督部曲，約數百員，統由四方驍勇，募集充選。一面密結關西大行台賀拔岳，倚為外援。又封賀拔勝為荊州刺史，佯示疏忌，實建屏藩。
　　時高乾已入任侍中，兼官司空，因父喪解職，不預朝政。魏主修欲引為己用，嘗召乾入華林園，特別賜宴。宴罷與語道：「司空累世忠良，今日復建殊勛，雖與朕名為君臣，義同兄弟，願申立盟約，歷久不渝！」乾莫明其妙，但答言道：「臣以身許國，何敢有貳！」魏主修定欲與盟，乾不便固辭，共申盟約。當時亦未嘗報歡。
　　嗣聞元士弼、王思政等往來關西，情跡可疑，乃致書晉陽，密陳時事。歡得書後，即召乾至並州，面談一切。乾因勸歡逼魏禪位，歡用袖掩乾口道：「幸勿妄言！今當令司空復為侍中便了！」歡此時尚無歹意。乾辭歡回洛，歡為乾表，請許乾復任，魏主不允。
　　乾知禍變將作，自願外調，再作書告歡，乞代求徐州刺史。歡再為陳請，魏主乃授乾為驃騎將軍，出刺徐州。乾尚未發，魏主聞乾漏泄機關，即傳詔與歡道：「乾邕即高乾子。與朕私有盟約，今乃反覆兩端，令人不解！」歡未聞乾談及盟事，也疑乾暗中播弄，離間君臣，遂將乾前時密書，遣使呈入。魏主便召乾對責，乾勃然道：「陛下自有異圖，乃斥臣為反覆，欲加臣罪，何患無辭！臣死有知，尚幸無負莊帝！」魏主竟敕令賜死，又遙敕東徐州刺史潘紹業，往殺乾弟敖曹。敖曹方鎮守冀州，聞乾死耗，急遣壯士伏住要路，得將紹業拘住，搜出詔敕，遂率十餘騎奔晉陽。歡抱敖曹首大哭道：「天子枉害司空，可悲可歎！」汝亦未嘗無功。乃留敖曹居幕下，優待如初。
　　敖曹次兄仲密，方為光州刺史，亦由間道奔晉陽。
　　仲密名慎，因字著名，就是敖曹本名，也只是一昂字。高氏兄弟三人，惟仲密頗通文史。乾與敖曹素來好勇，敖曹尤為粗悍，少就外傅，便不遵師訓，專事馳騁。嘗言：「男兒當橫行天下，自取富貴；若徒端坐讀書，做一個老博士，有何益處！」乃父次同道：「此兒不滅吾族，當光大吾門。」嗣與兄乾四出劫掠，騷擾閭裡。干求博陵崔聖念女為妻，崔氏因乾強暴無行，當然不許。敖曹即引乾往劫，硬將崔女牽回，置諸村外，且促幹道：「何不行禮？」乾遂脅崔女交拜，野合而歸。實是強盜出身。既而乾頗改行，且係前中書令高允族姪，因得入仕。
　　歡自乾被戮後，才知為魏主所賣，悔恨交生，乃與魏主有隙。魏主修方信任賀拔岳，屢遣心腹入關，囑令謀歡。岳嘗使行台郎馮景往晉陽，歡與景設盟，約與岳為兄弟。景歸語岳，謂歡奸詐有餘，不宜輕信。府司馬宇文泰，自請至晉陽偵歡。歡見泰狀貌非常，欲留為己用。惺惺惜惺惺。泰固求復命，歡乃遣還。泰料歡必後悔，兼程西行，馳抵關前，後面果有急足追至。他亟縱轡入關，關內守卒如林，那追來的晉陽急騎，只好回馬自去。
　　泰入語岳道：「高歡已欲篡魏，所憚惟公兄弟，侯莫陳悅等皆非所慮。公但先時密備，圖歡不難，今費乜頭代北別部，後遂為姓。騎士，不下萬人，夏州刺史斛拔彌俄突，有勝兵三千餘名，靈州刺史曹泥，河西流民紇豆陵伊利，各擁部眾，未有所屬，公若移軍近隴，威愛兩施，即可收輯數部，作為爪牙。又西撫氐羌，北控沙塞，還軍長安，匡輔魏室，一高歡不足畏了！」岳聞言大喜，遂遣泰往詣洛陽，密陳情狀。魏主面加泰為武衛將軍，仍令返報如約。尋即授岳都督雍、華等二十州軍事，兼雍州刺史，並割心前血賜岳。岳因西出平涼，借牧馬為名，招撫各部。斛拔彌俄突、紇豆陵伊利，及費乜頭、萬俟受洛乾、鐵勒斛律沙門等，相繼歸附，惟曹泥不服。眾推宇文泰出鎮夏州。岳沈吟道：「宇文左丞乃我左右手，怎可遣往？」繼思外此乏才，乃表請用泰為夏州刺史。魏廷自然依議。泰奉敕赴夏州。
　　這消息傳到晉陽，高歡即遣長史侯景，勸諭紇豆陵伊利，伊利不從。歡得景歸報，即引兵襲擊伊利，把他擒歸。魏主聞信馳詔責歡道：「伊利不侵不叛，為國純臣，王無端襲取，且未嘗預報朝廷，究出何意？」歡含糊答復，惟力圖賀拔岳。且恐秦州刺史侯莫陳悅，與岳連合，更覺可懮。右丞翟嵩入請道：「何不用反間計？嵩願為王效力，管教他自相屠滅呢。」歡改懮為喜，立遣嵩赴秦州，憑著三寸利舌，一說便妥。嵩馳還晉陽，報知高歡，安坐觀變。
　　賀拔岳因曹泥不服，正擬往討，特使都督趙貴至夏州，商決行止。泰說道：「曹泥孤城遠阻，未足為懮；侯莫陳悅貪詐無信，不可不防！」哪知岳誤會泰言，反邀悅會師高平，一同討泥。悅欣然前來，與岳敘宴，兩下裡很似投契，實是一真一假，心志不同。悅且願作前驅，先至河曲立營，俟岳引兵繼進，便邀他入帳，坐議軍事。談論未畢，悅偽稱腹痛，托辭如廁，岳毫不覺察。忽有一人趨至岳後，拔刀斲岳，那砉的一聲，岳已身首分離，倒斃座下。看官欲知何人下手？乃是悅婿元洪景。
　　洪景既將岳殺斃，復出諭岳眾，只說是奉旨誅岳，不及他人。岳眾尚無異言，悅卻未敢招納，自率部眾還水洛城。岳屍被悅取去，由趙貴詣悅請屍，方許收葬。岳眾散走平涼，未得統帥，趙貴道：「宇文夏州，英略蓋世，遠近歸心，若迎為軍帥，無不濟事了！」都督杜朔周應聲贊成，遂由朔周馳至夏州，請泰還統岳軍。泰與將佐共議去留，大中大夫韓褒倡言道：「這乃天授，何必多疑！」泰點首道：「我意也是這般。悅既敢害我元帥，不乘勢直據平涼，反退屯水洛，可知他無能為了。天下事難得易失，我當速往！」開口便勝悅一籌。當下與諸將共盟討悅。察得都督元進，陰懷異謀，便叱出斬首。立率帳下輕騎，馳赴平涼，收集岳眾，為岳舉哀。將士悲喜交集，無不如命。小子有詩詠道：

　　一波未了一波生，大陸龍蛇競戰爭；
　　優勝無非由劣敗，梟雄多向亂邦鳴！
　　泰至平涼，便擬為岳復仇。欲知發兵情形，待至下回再表。
　　於魏事雜沓間，忽插入梁太子病歿事，非為時序起見，實因太子賢孝，不得不特別表明，闡揚潛德耳。錄入王筠哀文，亦本此意。否則儲君之歿亦多矣，作者嘗隨事帶敘，固非皆另成片段也。高歡之恃寵怙權，固失臣道；然釁隙之生，始之者為斛斯椿，成之者實魏主修，賀拔岳之死，亦半由魏主致之。侯莫陳悅，一庸才耳，而岳且死於其手。岳不能拒悅，亦安能敵歡耶！魏主修之聯岳，拒歡，亦徒促其死已耳，吾於魏主修無譏焉。
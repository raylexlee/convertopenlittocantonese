
			　　卻說隋左衛大將軍楊惠，佐命有功，易名為雄，初封邗國公，旋且晉封廣平王，見八十一回。職掌禁旅，寵絕一時。長安人士，號為四貴中第一人。四貴除楊雄外，就是蘇威、高熲、虞慶則。雄又寬容下士，甚得眾心。隋主堅因此加忌，改拜雄為司空。雄知隋主奪他兵柄，虛示推崇，乃杜門謝客，不聞政事。尋改封為清漳王，未幾又改封為安德王。還算明哲保身。滕王楊慧，亦見八十一回。曾尚周武帝邕妹順陽公主，美秀而文，時人號為楊三郎。隋主命為雍州牧，且常引與同坐，呼為阿三，嗣復易名為瓚。瓚雖為隋主同母弟，但因隋主篡周，屠滅宇文氏，未免目為殘忍。順陽公主，軫念宗親，更覺得日夕悲傷，陰生咒詛；且與獨孤后素不相容，益增悵觸。獨孤后家世貴盛，姿稟聰明，書史無所不曉，隋主甚加寵愛。每當隋主臨朝，后輙與並輦而進，至閣方止。密遣宦官伺察朝政，稍有所失，便即記憶，俟隋主退朝，同返燕寢，婉言規諫，十從八九，宮中號為二聖。又嘗與隋主密誓，不得有異生子。悍妒可知。看官！試想獨孤后如此專寵，怎能不恨及順陽公主，從中構煽呢？果然隋主聽信后言，勸瓚離婚。瓚暱情伉儷，不忍相離，再三乞請，始蒙隋主俞允，但從此恩禮益衰。開皇十一年，瓚從事栗園，侍宴方終，忽然腹痛異常，片刻即斃。隋主堅並未加贈，且徙出順陽公主，除去屬籍。看官不必細猜，便可知瓚被毒死了。是夕，上柱國鄭譯病死，卻遺書弔祭，賜諡曰達。朝臣因瓚不得諡，代為申請，才勉強諡一「穆」字。
　　太子通事舍人蘇夔，係尚書右僕射蘇威子，少年能文，尤長音律，本名伯尼，因以知樂著名，威特令改名為夔。越公楊素，每加器重，嘗戲語威道：「楊素無兒，蘇夔無父。」是時夔與國子博士何妥等，共議正樂，互有齟齬，相持不決，並使百僚會議。大眾多阿附蘇威，不敢黜夔。於是贊同夔議，十得八九。妥憤憤道：「我席間圅丈四十餘年，為後生小子所屈辱麼？」遂上書劾威父子，並及禮部尚書盧愷，吏部侍郎薛道衡，尚書右丞王弘，考功侍郎李同和等，說他朋比為奸，濫用私人。隋主令第四子蜀王秀，秀本封越王，見八十一回，後復改封蜀王。及上柱國虞慶則等，推按得實，乃免威官爵，令以開封就第。盧愷私受威囑，用王孝逸為書學博士，因坐罪除名。薛道衡等但加薄譴，未曾免官，遂任楊素為右僕射，與高熲共掌朝政。素風度比熲為優，器量遠不如熲，朝貴如蘇威以下，多被陵蔑，遂致側目。大將軍宋國公賀若弼，尤為不服，且自思功出素右，理當為相，至此反為素所奪，越覺不平；有時入朝晉謁，語多不遜，隋主堅與語道：「我用高熲、楊素為宰相，汝嘗謂此二人只能儉飯，究是何意？」若弼應聲道：「熲與臣故交，素係臣舅子，臣素知二人材具，原有此語。」驕矜已極。隋主不禁變色。公卿等仰承風旨，遂劾若弼意存怨望，罪當處死。隋主即諭令繫獄，未幾又召問道：「臣下守法不移，公可自思，有無生理？」若弼道：「臣將八千兵擒陳叔寶，願因此事望活。」叔寶為韓擒虎所縶，若弼仍引為己功，始終不脫一矜字。隋主道：「這事已格外重賞。」若弼道：「臣今還格外望活。」隋主躊躇良久，始貸免死罪，革職為民。過了年餘，乃仍賜還爵位。蘇威亦復爵邳公，仍為納言。上柱國韓擒虎與若弼互爭短長，也是個矜才使氣的人物，幸虧享年不永，尚得善終。
　　相傳開皇十六年十一月，擒虎在家，鄰母見擒虎門前，儀衛甚盛，因不禁詫問。衛吏答道：「我等特來迎王。」言訖不見。已而鄰人暴疾，忽驚走入擒虎門，為門吏所阻，病人大言道：「我來謁王。」門吏問為何王？病人答稱閻羅王。兩下裡喧噪起來，為擒虎子弟所聞，出探得實，欲撻病人。擒虎亦聞聲出阻，遣歸病人，且語子弟道：「生為上柱國，死作閻羅王，我願亦足了。」是夕便即罹疾，未幾即逝，享年五十有五。究竟擒虎是否作閻羅王，此事無從確證，但不過付諸疑案罷了。
　　越年二月，隋主命楊素至岐州北，督造仁壽宮。素奏舉宇文愷、封德彝為土木監，愷與德彝，專知諛媚，一經委任，格外效力監工，於是夷山堙谷，創立宮殿，崇台累榭，相屬不絕。可憐這班丁夫工匠，晝不得安，夜不得休，害得身疲力乏，也沒有醫生療治，到了奄奄就斃，便把屍骸推入坑谷，屍上填屍，差不多似小山一般。當下充作基址，築成平地，好容易過了兩年有餘，才把仁壽宮造成。端的是規模閎麗，金碧輝煌，只人數卻死了萬餘，模模糊糊的上了一個總帳。完全是膏血涂成，怎得稱為仁壽？
　　隋主堅令僕射高熲，前往探視，還稱奢華過甚，徒傷人丁。隋主本來節儉，得熲復奏，當然恨及楊素。素頗加懮懼，急遣人密啟獨孤后，謂：「歷代帝王，統有離宮別館，今天下太平，僅造一宮，何足言費？」獨孤后即日復報，叫素不必耽懮，自然有法轉圜。既而隋主堅親往仁壽宮，巡視一周，果嫌太侈，便召素面詰道：「朕叫汝督造此宮，原因汝老成勤慎，酌量豐儉，能體我意，為何造得這般綺麗，使我結怨天下？」素無言可答，不得不叩頭謝罪。隋主堅全不理睬，自往便殿小憩。素忐忑不安，恐遭嚴譴，封德彝密語道：「公勿過懮！俟皇后到來，必有恩詔。」話才說畢，已有人報稱皇后駕到。素忙上前迎謁，由獨孤后面加慰勞，隨即入見隋主。素尚不敢隨入，過了半晌，已有旨宣素入對。隋主上坐，尚未開言，獨孤后便從旁婉諭道：「公知我夫婦年老，無以自娛，故盛飾此宮，使我夫婦安享天年，公真可謂忠孝了。」我夫婦二字，便已見得獨孤權寵。隋主雖未加勞，面色已是溫和，絕不似先前嚴厲。素當即拜謝。獨孤后又代為申請，賜素錢百萬緡，絹三千匹。素復啟獨孤后道：「老臣無功可言，監役勤勞，要推封德彝為首。」佞人入朝，素實罪魁。獨孤后點首道：「德彝自當另賞，公不必讓賜。」素因謝賜而退。未幾，即有詔擢德彝為內史舍人。嗣是隋主嘗幸仁壽宮，每出必與后同行，且撥遣宮女，使在仁壽宮中常住，充當盥饋灑掃諸役。宮中不足，隨時選入，隋主堅也心為物役，漸漸的愛戀聲色了。習俗移人，中主不免。先是隋平江南，得陳叔寶屏風，頒賜突厥大義公主。即千金公主，見八十三回。大義公主已做了都藍可汗的可賀敦，前雖改姓楊氏，終非所願，不過暫救目前，勉強承認。及屏風賜至，復觸動舊感，特借陣亡作詩，書入屏中。詩云：
　　盛衰等朝露，世道若浮萍。榮華實難守，池台終自平。富貴今安在？空事寫丹青。杯酒恒無樂，弦歌詎有聲？餘本皇家子，漂流入虜庭。一朝睹成敗，懷抱忽縱橫。古來共如此，非我獨申名。唯有昭君在，偏傷遠嫁情。
　　這首詩傳入隋廷，隋主知她詩中寓意，不免懷恨，自是禮賜寢薄。那大義公主，卻也無義，既已三次改醮，復與胡人安遂迦暗地私通，適有流人楊欽，亡入突厥，謬云：「彭國公劉昶，已與妻族宇文氏聯絡，指日起事，請突厥發兵外應，定可滅隋」云云。大義公主以為有隙可乘，遂煽動都藍可汗，不修職貢，潛出擾邊。隋主復使車騎將軍長孫晟，馳往突厥，傳敕詰問。晟見大義公主，頗有微辭，公主語亦不屈。晟不與多辯，但在突厥住了旬日，偵察機密，已知都藍叛隋，釁由楊欽及公主，且將公主私事，亦詗得大略，當即起程歸朝，詳報隋主。
　　隋主再遣晟往索楊欽，都藍不與，但詭稱無此流人。晟密賂突厥達官，訪得楊欽所在，乘夜掩捕，果得獲欽，遂牽示都藍，都藍無詞可對。晟索性直言不諱，竟將公主私通安遂迦，一並說出。都藍可汗也不禁羞慚滿面，立把安遂迦拿下，交付與晟。番酋尚有恥心，不若千金公主之厚顏。晟即將二人押回，並處死刑。隋主嘉晟有功，加授開府儀同三司，仍使齎敕西行，傳語都藍，廢去大義公主名號。都藍可汗尚憐愛公主，不忍廢斥，隋再賜送美妓四人，餌誘都藍。都藍得了四個美人兒，自然把大義公主冷淡下去。
　　隋內史侍郎裴矩，謂必使都藍殺死公主，方無後患。一再傳諭，都藍不從。時處羅侯子染乾，自號突利可汗，鎮守北方，獨遣人至隋，乞許和親。隋主使裴矩與語道：「能殺大義公主，方可許婚。」突利聞言，便捏造謠傳，謂：「公主將謀害都藍。」一面貽都藍書，挑動怒意。都藍果然中計，竟將大義公主殺死。淫婦該死久矣。當下報達隋廷，更上表求婚。長孫晟已早歸國，獨入闕獻議道：「臣觀雍虞閭即都藍可汗，見八十三回。反覆無信，不過與玷厥有隙，欲依我朝，就使許結婚姻，將來必致叛去。況今使得尚主，仰托聲威，玷厥、染乾，力不能拒，或且受彼驅策，更為我患，計不如招撫染乾，許與通婚，使他南徙入邊，為我保障，雍虞閭雖有異心，料亦無能為了。」始終不外反間計。隋主依議，即遣晟慰諭染乾，許尚公主。染乾喜出望外，厚待長孫晟，優禮送歸。惟公主尚未指定，染乾也未遽來迎，又延宕了三、四年。
　　這三、四年間，事跡不一，未便縷述，所有內外大事，詗詗可紀：一是史萬歲征服南寧蠻酋爨震，收降三十餘部落，勒石銘功；二是周法尚討平桂州俚帥李光仕，另遣令狐整為總管，鎮定華夷；三是漢王諒東伐高麗，無功而還，高麗王元亦遣使謝罪。這三件是對外的軍政。還有並州總管晉王廣，調鎮揚州，弟秦王俊調鎮並州。俊性好奢，又多內寵，妃崔氏奇妒，置毒瓜中，俊食瓜致疾，征還免官，崔妃賜死。楊素進諫隋主，謂不應嚴譴秦王。隋主道：「周公尚誅管蔡，我不及周公，怎能為子廢法？」後來俊病已篤，始復拜上柱國，未幾即歿。還是速死為幸。魯公虞慶則，有愛妾與長史什柱相奸，什柱誣告慶則謀反，竟殺慶則，什柱得受封柱國。宜陽公王世積，出鎮涼州，與皇甫孝諧有隙，孝諧上書告變，謂世積嘗令道人相面，道人謂相法大貴，並言世積妻應作皇后，世積因此生謀，請早日懲處。隋主也不辨虛實，便召還世積，置諸死刑。左衛大將軍元旻，右衛大將軍元冑，及左僕射高熲，曾受世積饋遺，至是並發。兩元罷官，惟熲得倖免，孝諧又得拜為上大將軍。都由猜忌功臣，以致信讒戮舊。大都督崔長仁犯法當斬，隋主因崔與后有中表親，意欲減免，后獨慨請道：「既犯國法，怎得顧私？」長仁遂坐死。后異母弟獨孤陀，為延州刺史，有婢事貓鬼，能驅令殺人。會后與楊素妻，同時罹病，醫官目為貓鬼疾，隋主疑由陀所為，令高熲等訊鞫，得了證據，有詔賜陀自盡。后三日不食，替陀請命，且泣語隋主道：「陀若盅政害民，妾不敢言。今為妾致死，妾實痛心，敢乞加恩赦宥！」乃減陀死罪一籌，獨孤后可謂刁狡，看官莫被瞞過！惟嚴禁盅毒魘魅等邪術，有犯必懲，投御四裔，這數件是治內的刑政。略敘一斑，已見隋主晚政之多失。
　　到了開皇十九年，復從事西征，特命漢王諒為元帥，使率高熲、楊素、燕榮等，分討突厥。突厥北部突利可汗，即染乾。既得隋主許婚，約越三年有餘，乃遣使迎女。隋主令番使居太常寺，演習六禮，又經數旬，方遣宗女安義公主，隨番使出塞和親，並令牛弘、蘇威、斛律孝卿等，相繼為使，厚結突利。突利亦屢次朝貢，前後不絕。隋主依長孫晟議，諭突利南徙，使仍居都斤山，作為屏藩，突利當然遵命。都藍可汗聞突利得尚公主，自己反不得所求，氣得無名火高起三丈，遂召語部眾道：「我乃突厥大可汗，難道反不及染幹麼？」部眾亦為不平，遂慫慂都藍入寇。都藍便誓絕朝貢，侵掠隋邊。突利伺知動靜，輙遣使奏聞，邊鄙得預先戒備，不使都藍逞志。都藍因大修攻具，謀入寇大同城，又由突利遣人馳報。隋主亟使左僕射高熲，率兵出朔州道，右僕射楊素，率兵出靈州道，上柱國燕榮率兵出幽州道，統歸元帥漢王諒節制。諒為隋主少子，素蒙寵愛，不願臨戎，乃延期出發，貽誤軍情。都藍可汗，竟與達頭可汗合兵，襲擊突利，突利倉猝出戰，一敗塗地，棄帳南奔，兄弟子姪，盡為所殺。都藍追擊突利，渡河入蔚州，突利部落散亡。巧值長孫晟出使突利，中途相值，遂與晟一同南走，手下只有五人，沿途收得番眾數百騎。突利即與密謀道：「今兵敗入朝，不過一個降人，大隋天子，豈肯禮我？我與達頭本無仇隙，不若投彼為是。」晟見他附耳密談，料知突利已有異圖，遂密遣從人往伏遠鎮，令速舉四烽。突利遠遠瞧著，見有四烽齊起，不禁詫問。晟隨答道：「我國邊防，賊少，舉二烽，來多，舉三烽，大逼，舉四烽。今四烽俱舉，定是望見賊至，多而且近哩。」突利為晟所紿，不得已隨晟南下，馳驛入朝。隋主厚賜突利，並遷晟為左勛衛驃騎將軍。
　　適都藍可汗亦遣使至隋廷，隋主令與突利辯難。突利理直氣壯，乃叱退都藍使人。都藍弟都速六，亦不直都藍所為，棄家奔隋。隋主發出珍玩，使突利轉贈都速六，都速六亦快慰異常。於是敕書分逮，催促高熲、楊素等，進軍西討。高熲出朔州，使上柱國趙仲卿，率兵三千為先鋒，至族蠡山，與都藍軍相遇，交戰七日，大破都藍軍，追奔至乞伏泊。都藍大舉前來，圍住仲卿，仲卿擺設方陣，四面拒戰，相持至五日。高熲自率軍往援，合兵夾擊，復破都藍，追奔七百餘里，虜得牲畜人口，以千萬計，乃收軍而還。楊素出靈州，可巧遇著達頭，素不設鹿角，但令諸軍上馬列陣。達頭大喜，稱為天賜，即麾精騎十餘萬，來突素軍。上儀同三司周羅▉，隨素從軍，忙向素獻議道：「賊陣未整，速擊為是。」素點首稱善。羅▉遂率銳騎出戰，素督大兵接應。突厥向恃騎兵，衝突無前，不意此次隋軍，卻也非常厲害，縱橫馳驟，不可抵擋，番兵立即奔散。達頭遲了一步，身上已受了數創，只好忍痛急奔。隋軍追殺一陣，俘獲甚多，兩路番軍，都竄出塞外去了。番兵實是無用。
　　隋主因封突利為啟民可汗，使長孫晟至朔州，督建大利城，為啟民宅居地。突厥散眾，多歸啟民，男女共約萬餘口。安義公主雖由啟民挈徙，途中迭受驚苦，竟致病歿。隋主復遣宗女義成公主，嫁與啟民，且辟夏、勝二州間曠地，使得畜牧，再令上柱國趙仲卿屯兵五原，為啟民代御達頭。代州總管韓洪等，率步騎一萬，往鎮恒安，作為聲援。達頭復集十萬騎入寇，韓洪出戰敗績。惟仲卿邀擊達頭，得斬虜首千餘級，達頭馳去。隋主用長孫晟言，復將啟民徙至五原，免致不測，一面再遣楊素等出擊都藍。師未出塞，都藍已為部下所殺，達頭自立為步迦可汗，突厥大亂。啟民奉隋主命，遣部吏分道招慰，降附甚眾。越年孟夏，達頭已撫定境內，復來犯塞。有詔令晉王廣為統帥，帶同楊素、史萬歲、長孫晟等，分途出擊。晟命置毒水中，突厥人畜，取飲多死，即驚為天殃，夤夜遁去。愚如犬豕。史萬歲追出塞外，至大斤山，將及達頭。達頭問隋將為誰？探騎說是史萬歲。達頭大懼，飛馬急奔，餘眾不及遁走，被萬歲督兵縱擊，斬首數千，又北入沙磧數百里，見四處乏人，方才南歸。既而達頭復遣從子俟利伐，來攻啟民，隋又發兵往救，與啟民擊退俟利伐。啟民上表陳謝道：「大隋聖人可汗，如天無不復，地無不載，染乾似枯木更榮，枯骨更肉，千世萬世，當為大隋典司羊馬哩。」隋主又令趙仲卿增築金河、定襄二城，保護啟民，啟民益感恩不置。小子有詩詠道：

　　區區小惠示羈縻，愚虜何知坐被欺？
　　只是和親終下策，傷心遠嫁感流離。
　　啟民既誠心內屬，北顧無懮，隋主調還各軍帥，共享太平，究竟隋廷能否久安，容至下回續敘。
　　蕭何築未央宮，漢高以其壯麗而斥之，楊素築仁壽宮，隋主亦以其壯麗而嫉之，兩主初意，固甚善也。乃漢高因蕭何之狡辯，易怒為喜，隋主因獨孤后之迴護，反罪為功，是皆為物欲所蔽，以致自相矛盾，前後不符。且隋主之猜忌功臣，亦與漢高相類，一念為民，轉念即為妻孥，妻孥之念一生，於是種種猜嫌，因之而起。惟隋之歷世，遠不若漢之靈長者，漢之得國以正，而隋實篡竊而來，況更有屠滅周氏之大惡耶？長孫晟兩謀突厥，先以反間計制沙缽略，繼以反間計馭突利，番奴宗族，自相屠翦，而隋適收漁人之利，晟固有大造於隋者。然婁敬和親，功不補患，漢之餌匈奴，隋之誘突厥，皆不得為上策。天子有道，守在四夷，豈必詐術為哉？豈必用兒女子以啗之哉？而番虜之貪利無親，更不足道矣。

			　　卻說臨川太守陳昕，前曾出戍彩石，為景所擒，景囚諸帳下，令黨徒范桃棒監守。昕誘勸桃棒歸梁，使率所部襲殺王偉、宋子仙等，桃棒頗也動心，縱昕出囚，令他縋城入報，願為外援。梁主大喜，敕鎸銀券賜桃棒，俟侯景平定，即封桃棒為河南王。獨太子綱疑他有詐，不肯輕信。小心過甚，亦覺誤事。昕出城還報桃棒，桃棒又使昕入啟，請開城納降。太子綱終以為疑，不肯開門。俄而桃棒事泄，為景所殺。聽尚未知桃棒遇害，仍出城赴侯景營，景把昕拘住，逼令射書城中，詐稱桃棒來降，好乘勢入城。昕不肯從，反痛詈侯景，也被殺死。不沒昕忠。
　　景乃射書入城，招降罪奴。朱異家有奴僕，縋城降景，景即授他儀同三司，奴乘良馬，著錦袍，往來城下，且行且詬道：「朱異，朱異，汝做官至四五十年，才得一中領軍，我方降侯王，便已儀同三司了。」於是群奴陸續偷出，趨降景營，共計千數。景一一厚撫，配入軍伍。奴隸何知忠義，統皆感激私恩，願為效死。
　　景初至建康，軍令頗嚴，不許侵擾，及攻城不下，人心漸散，仰食石頭常乎諸倉，又將告罄，不得已縱兵掠民，無論金帛菽粟，並盡情劫奪。百姓流離蕩析，無從得食，甚至升米萬錢，多半餓死溝壑。正德太子見理鎮守東府，素性貪險，夜與群盜出掠大桁，中矢竟死。
　　梁荊州刺史湘東王繹移檄湘州刺史河東王譽，雍州刺史岳陽王詧，江州刺史當陽公大心，大器弟。郢州刺史南平王恪，梁主姪，即蕭偉子。使發兵勤王，自督兵三萬人，由江陵出發，向東進行。就是邵陵王綸，前曾督師出都，行至鍾離，聞侯景已渡彩石，乃還軍入援。渡江遇風，人馬溺斃不少。綸率步騎三萬，從京口西上，前譙川刺史趙伯超，在綸麾下，因即獻議道：「若從黃城大路進行，恐與賊遇，不如逕指鍾山，突據廣漠門，出賊不意，圍城當可立解了！」綸依伯超言，由黃城進兵，夜行失道，迂迴二十餘里，詰旦始立營蔣山。景正分兵至江，防遏綸軍，不意綸軍猝至，也覺惶駭，遂送所掠婦女玉帛，貯石頭城，更分兵三路攻綸。綸擊破景軍，景退至覆舟山北，招集敗軍，倚山列營。綸進逼玄武湖，與景對壘，相持不戰。
　　到了日暮，景收軍徐退。安南侯蕭駿，懿孫。疑景怯走，即率壯士追趕，不料景麾眾還攻，駿不能敵，敗奔綸營。趙伯超見景眾殺來，望塵先遁，諸軍俱相顧驚溃，綸率餘兵千人，奔入天保寺。景縱火燒寺，綸復遁往朱方。時值隆冬，冰雪盈途，士卒四處竄散，多半凍斃。西豐公大春，大器弟。及前司馬莊邱慧，軍將霍俊，不及逃避，均為所擒，輜重亦被景奪去。邵陵一路敗退。
　　景將大春等推至城下，脅令紿城中守卒，只說邵陵王已死軍中。偏霍俊不肯從景，朗聲呼道：「邵陵王稍稍失利，已全軍還京口，城中但堅守待著，援兵即至。」說至此，景眾用刀擊俊背，俊辭色益厲。景尚憐他忠義，不忍加害，那偽皇帝蕭正德，獨不肯放鬆，竟將俊殺死。比強盜更凶。
　　是日晚間，鄱陽王范遣世子嗣與裴之高，及建安太守趙鳳舉，各將兵入援，駐營蔡洲。封山侯蕭正表本受命為北道都督，偏與景暗中勾通，受偽封為南郡王，兼南兗州刺史，正表係正德弟，無怪他與兄同逆。統軍萬人，立柵歐陽，佯言將入援都城，實是阻截上流援軍，一面誘廣陵令劉詢，使燒城為應。詢轉告南兗州刺史南康王會理，見五十八回。會理使詢領步騎千人，夜襲正表，攻入歐陽營柵。正表敗走鍾離，詢取得正表軍糧，返就會理，再行部署，為勤王計。
　　侯景聞正表敗還，恐援軍四集，索性大舉攻城，就台城東西兩面，高築土山，臨城攻撲，城中亦隨築土山，與他相持。會大雨傾盆，城內土山驟崩，景乘隙登城，與守卒城上鏖鬥，兩邊死了多人，景眾不退。羊侃忙令兵士爭拋火炬，亂燒景眾，又在城內築壘為防，景眾乃退。侃因連日懮勞，竟至遘疾，疾且日劇，旋即告終。城中所恃惟侃，侃既謝世，人心益震。幸有材官吳景，素有巧思，善制守具，隨宜抵禦。右衛將軍柳津，潛鑿地道，出挖城外土山，景未及豫防，土山猝倒，賊眾壓死甚多。嗣是棄去土山，自焚攻具，另決玄武湖水，灌入台城，闕前皆為洪流，勢甚岌岌。
　　適衡州刺史韋粲募兵五千，兼道赴援。司州刺史柳仲禮亦率步騎萬餘人至橫江，與粲相會。裴之高亦自蔡洲渡江，接應仲禮。粲正推仲禮為大都督，偏之高自命先進，負氣不服。粲單舸至之高營，當面譙讓道：「今兩宮危迫，猾寇滔天，惟柳司州久鎮邊疆，名足駭賊，所以粲等奉為主帥。公為梁臣，應以滅賊為期，不宜意氣用事，必欲立異，咎將歸公，公亦何苦受人唾罵呢！」之高乃垂涕致謝，便決推仲禮統軍，集眾十萬，沿淮列柵，與景爭鋒。景亦在淮水北岸，列柵自固，且因之高弟姪子孫俱在東府，令部眾搜捕至營，驅列陣前，後面擺著刀鋸鼎鑊，遙呼之高道：「裴公不降，即烹他弟姪子孫！」之高從容自若，反令弓弩手注射己子。再發不中，景乃撤回。
　　仲禮入韋粲營，部分眾軍擇地據守，令粲往扼青塘。粲說道：「青塘當石頭城要衝，賊必來爭，粲義無可諉，但恐所部寡弱，奈何！」仲禮道：「青塘要地，非兄不可，若嫌兵少，當撥軍相助。」乃使直閤將軍劉叔胤助粲。時已年暮，粲不敢逗留，便即啟行。太清三年元旦，大霧漫天，不辨南北，粲軍迷路迂行，及到青塘，夜已過半，立柵未就，景即率銳卒掩入，劉叔胤遁去，粲將鄭逸戰敗，自相蹴踏，全營大亂。左右牽粲避賊，粲兀立不動，叱子弟力戰，究竟寡不敵眾，血戰未幾。粲弟助警構，從弟昂及子尼，陸續殉難，粲亦身受重傷，嘔血畢命。一門忠義，足表千秋。
　　仲禮方徙營大桁，早起就食，聞粲死耗，投箸起座，披甲上馬。麾眾至青塘，掩擊景軍。景軍敗退，仲禮挺槊追景，相去咫尺。忽來了賊將支伯仁，從旁面驟斲一刀，適中仲禮左肩，仲禮慌忙閃避，已是不及，馬又倒退數步，陷入淖中。賊眾環刺仲禮，虧得仲禮騎將郭山石，力救仲禮，殺退賊眾，仲禮才得走歸，經此一戰，景不敢復渡南岸，仲禮亦索然氣餒，不敢再言戰事了。血氣之勇，不足濟事，仲禮各軍，又復退卻。邵陵王綸，再會同東揚州刺史臨城公大連等，進駐桁南，亦推仲禮為大都督，湘東王世子方，及假節總督王僧辯，並至都下。台城被困多日，內外不通，就是援軍音信，也無從遞入。城中官民，共詬朱異，異慚憤成疾，因即致死。大是幸事。梁主還很加痛惜，特贈異為尚書右僕射，大眾益視為恨事。太子綱遷居永福省，募人獻計，使達援軍音問。有小吏羊車兒進策，請作紙鳶繫敕，順風遙放，冀達眾軍，太子恰也依議。偏紙鳶放出城外，被賊射下，仍不得達。已而鄱陽王世子嗣，募人送啟入城，部吏李朗，想出一條苦肉計，先受鞭撲，佯為得罪，往降景營，因得伺隙入城，城中方知援兵四集，鼓噪一時。也欠鎮定。梁主授朗為直閤將軍，賜金遣還。朗乘夜出城，從鍾山後繞道歸營，宵行晝伏，積日乃達。於是鄱陽世子嗣，湘東世子方，征集各軍，相繼渡淮，攻毀東府前柵，景眾少退。
　　各援軍立營青溪，再擬進攻。可巧高州刺史李遷仕，天門太守樊文皎，引兵五千人來援。文皎驍勇善鬥，與遷仕驅兵獨進，所向披靡，及抵菰首橋東，景將宋子仙用埋伏計，誘文皎陷入伏中，四面圍集，畢竟雙手不敵四拳，任你文皎如何勇力，怎禁得悍賊環攻，戰了半日，力竭身亡。遷仕逃命要緊，管不及文皎生死，便即遁回。各軍聞文皎戰死，又復奪氣，再加柳仲禮自懲前轍，不肯再進，待遇各將，又傲慢不情。邵陵王綸每日候門，常被拒絕，坐是彼此離心，不願再進。數路援軍，並皆失勢。
　　那侯景卻也戒懼，更因士卒饑餒，無從掠食，未免加懮。王偉又獻策道：「今台城不可猝拔，援軍日盛，我軍乏食，何弗佯與求和，為緩兵計，俟他內外懈怠，一舉攻入，方可得志。」景連聲稱善，遂遣將任約、於子悅二人，至城下跪伏，拜表求和，請賜還原鎮。太子綱以城中窮困，入白梁主，勸許和議，梁主勃然道：「和不如死！」此語尚有見地。太子固請道：「都城久困，援軍怯戰，不如暫且許和，再作後圖。」梁主躊躇多時，方囁嚅道：「隨汝自謀，勿令取笑千載！」太子乃承制許和。景乞割江右四州地，並求宣城王大器出送，然後退兵。中領軍傅岐固爭道：「怎有賊起兵犯闕，尚與許和？這不過欲卻援軍，借此給我，戎狄獸心，必不可信！且宣城王係皇室冢孫，國脈所關，豈可輕出！」誠然！誠然！梁主乃命大器弟石城公大款為侍中，出質景營，並敕諸軍不得復進。敕文中有善兵不戰，止戈為武兩語。墮賊狡計，還想虛詞粉飾。授侯景為大丞相，都督江西四州諸軍事，領豫州牧，仍封河南王。設壇西華門外，遣僕射王克，吏部郎蕭瑳，與景將任約、於子悅、王偉等，登壇為盟。又令右衛將軍柳津，出西華門，與侯景遙遙相對，歃血為誓。一方面是專望解圍，情真語摯，一方面是但知行詐，口是心非。
　　兩下裡盟誓既畢，總道景遵約撤兵，哪知他仍然圍住，托詞無船，不能還渡。嗣又遣大款還台，復求宣城王出送，種種刁難，無非是設詞遲宕。會南康王會理等至馬邛州，景復表請勒歸會理。太子綱不得不從，飭會理退屯江潭苑。已而復稱永安侯蕭確，及直閤將軍趙威方，截臣歸路，請即召入以便西還。有詔授確為廣州刺史，威方為盱眙太守，即日入覲。確為邵陵王綸次子，固辭不入。邵陵王綸泣語確道：「圍城既久，主上懮危，不得已從景所請，遣歸賊眾，汝宜遵敕入朝，奈何拒命？」確亦泣語道：「侯景雖雲欲去，仍然長圍不解，情跡可知。召確入城，究屬何益？」未幾由朝使出城，一再征確，確尚不肯入。綸不禁怒起，喝令斬確，確乃流涕入城。
　　城中糧食將盡，御廚中蔬菜亦絕，梁主時常蔬食，至是乃食雞子。綸獻入雞子數百枚，由梁主親自檢點，欷歔不已。湘東王繹，駐兵武城，河東王譽，駐軍青草湖，桂陽王慥，駐軍西峽口，慥係蕭懿子。皆觀望不前。湘東參軍蕭賁屢請進兵，為繹所恨。及得梁主和詔，賁仍執前議，竟被殺死。侯景聞援師已怠，並將東府米運入石頭，遂有意敗盟。偽皇帝正德及左丞王偉，更從旁慫慂，景乃決計背約，臚陳梁主十失，上啟梁廷。略云：
　　陛下與高氏通和，歲逾一紀，舟車往復，相望道路，必將分災卹患，同休等戚，寧可納臣一介之服，貪臣汝、潁之地，便絕好河北，檄詈高澄。聘使未歸，陷之虎口，揚兵擊鼓，侵逼彭宋，天下寧有萬乘之主，見利忘義若此！其失一也！第一條即使梁主愧死。臣與高澄既有仇憾，義不同國，歸身有道，陛下授以上將，任以專征。臣受命不辭，實思報效，方欲蕩滌夷氛，一匡宇內，乃陛下始信終疑，欲分臣功，使臣擊河北，自舉徐方。遣庸懦之貞陽，任驕貪之胡趙，才見旗鼓，鳥散魚溃，慕容紹宗，席捲渦陽，諸鎮靡不棄甲，疾雷不及掩耳，散地不可固全，使臣狼狽失據，妻子為戮，斯實陛下負臣之深。其失二也。梁主任將非人，反令叛賊借口。臣退保淮南，方欲收合餘燼，剋申後戰，封韓山即寒山。之屍，雪渦陽之恥，陛下喪其精魄，無復守氣，便信貞陽謬啟，復請通和。臣屢表諫阻，終不見從，反覆若此，童子猶且羞之，況在人君！其失三也。畏懦逗留，軍有常法，貞陽精甲數萬，不能拒抗敵國，反受囚執，以帝之猶子，而面縛虜庭，實宜絕其屬籍，以釁征鼓，陛下曾不追責，憫其苟存，欲以微臣相貿易，人君之道，可如是乎？其失四也。懸瓠大藩，古稱汝潁，臣舉州內附，而羊鴉仁無故棄之，棄之者不聞加罪，得之者未見加功。其失五也。臣渦陽退縮，非戰之罪，實由陛下君臣，相與見誤，乃還壽春，曾無悔色，祗奉朝廷。鴉仁自知棄州，內懷慚懼，遂啟臣欲反；欲反當有形跡，何所征驗，誣陷乃爾。陛下曾無辨究，默然信納，豈有誣人莫大之罪，而可比肩事主者乎？其失六也。此條實含血噴人。趙伯超拔自無能，任居方伯，惟漁獵百姓，行貨權幸。朱異之徒，積受金貝，遂擬胡、趙為關、張，胡指貴孫，上文胡趙同此。誣掩天聽，謂為真實。韓山之役，女妓自隨，才聞敵鼓，與妾俱逝，不待貞陽，故只輪莫返。論其此罪，應誅九族，而納賄中人，還處州任。伯超無罪，臣功何論？賞罰無章，何以為國？其失七也。臣御下素嚴，無所侵物，關市徵稅，咸悉停原，壽陽之民，無不慰悅。乃裴之悌等助戍在彼，憚臣檢制，無故遁歸，又啟臣欲反。陛下不責其違命離鎮，反受其浸潤之譖，處臣如此，使何地自安？其失八也。此條未見上文，借景啟中補入。臣雖才愧古人，頗無遺策，及委贄陛下，罄竭忠規，每有陳奏，恒被抑遏。朱異專斷軍旅，周石珍總屍兵仗，陸驗、徐驎，典司谷帛，皆
　　明言求貨，非賂不行。臣無賄於中，故常遭抑責。其失九也。鄱陽之鎮合肥，與臣鄰接，臣推以皇枝，每相祗敬。而嗣王無端疑忌，臣有使命，必加彈射，或聲言臣反，或啟臣纖介，招攜當須以禮，忠烈何以堪此！其失十也。此條又是誣罔。其餘條目，且不勝陳。臣心直辭戇，有忤龍鱗，遂發嚴詔，便見討襲。昔重華純孝，猶逃凶父之杖，趙盾忠賢，不討殺君之賊，臣何親何罪，而能坐受殲夷？韓信雄桀，亡項霸漢，末為女子所烹，方悔蒯通之說。臣每覽書傳，心竊笑之，豈容遵彼覆車，而快陛下佞臣之手哉！是以興晉陽之甲，亂長江而並濟，願得升赤墀，踐文石，口陳枉直，指畫臧否，誅君側之惡臣，清國朝之秕政，然後還守藩翰，以保臣節，實臣之至願也。謹此啟聞。
　　看官，你想梁主衍見了此啟，怎得不慚憤交並？便於三月朔日，就太極殿前設壇，禱告天地，說是侯景背盟，不可不討。恐天地亦不肯多管。一面舉烽征軍，再擬交兵。先是閉城拒賊，城中男女共十餘萬，士卒約二萬餘人，被圍既久，十死八九，乘城不滿四千人，類皆羸餓。驀聞侯景負約，當然大懼，惟日望外援。柳仲禮專聚妓妾，置酒作樂，不許諸將出戰，乃父即右衛將軍柳津，登城呼仲禮道：「汝君父日坐圍城，汝尚不肯竭力，試想百歲以後，將目汝為何如人？」仲禮面色如常，毫不介意。邵陵王綸亦頓兵不戰。安南侯蕭駿向綸進言道：「城危至此，尚坐視不救，倘有不測，殿下有何顏再立人世？今宜分軍為三道，出賊不意，當可卻賊！」綸終不聽。
　　南康王會理與羊鴉仁、趙伯超等，進營東府城北，約在夜間渡軍。鴉仁違約不至，景已令宋子仙攻擊會理。會理營尚未就，軍士驚亂，伯超先遁，會理支持不住，便即退走，戰死溺死，約五千人。景聚首城下，指示守軍，城中益懼。景督兵攻城，晝夜不息，邵陵世子堅，屯太陽門，終日蒱飲，不恤吏士。書佐董勛華、白曇朗等，夜引景眾登城，永安侯確，力戰不能卻，乃排闥入宮，報知梁主道：「城被陷了！」梁主衍尚安臥不動，喟然歎道：
「我得我失，亦復何恨！」復顧語確道：「速去語汝父，勿以二宮為念！」確方欲趨出，又由梁主申命，使確慰勞外軍。確奉命去訖。
　　俄而景左丞王偉入殿奉謁，拜呈景啟，無非說是奸佞所蔽，因領眾入朝，驚動聖躬，特詣闕謝罪。梁主便問道：「侯景何在？汝可為我召來！」偉乃出殺報景，景竟引甲士五百人，昂然入見。既至殿前，望見儀衛森嚴，也不禁三分膽怯，因跪就殿階，叩首如儀。典儀引就三公座上，梁主正容語景道：「卿在軍日久，曾勞苦否？」景不敢仰視，汗涔涔下。賊膽心虛。梁主又道：「卿何州人，乃敢至此？妻子尚在北方麼？」景仍不敢對，景將任約在側，代景答道：「臣景妻子，皆為高氏所屠，只有一身歸服陛下。」梁主復道：「卿既忠事我朝，應即約束軍士，不得騷擾。」景應諾而出，復至永福省謁見太子，太子亦無懼容。侍衛統皆駭散，惟中庶子徐摛，通事舍人殷不害在側。摛朗聲道：「侯王來，當禮謁東宮！」景乃下拜。太子與言，景亦不能答。
　　既而退出，自語同黨道：「我嘗跨鞍對陣，矢刃交下，了無懼意；今見蕭公，使人自懾，豈非天威難犯，我不便再見兩宮了！」隨即縱兵入宮，脅逐兩宮侍衛，劫掠乘輿服御，及宮女若干人。又收朝士王侯，送永福省，使王偉守武德殿，於子悅屯太極殿東堂，矯詔大赦，自加大都督中外諸軍，錄尚書事。小子有詩歎道：

　　亂賊猖狂反許和，癡心還望戢干戈；
　　推原禍始由貪利，後悔難追可奈何！
　　嗣又遣石城公大款，齎著敕文，解散援軍。欲知援軍是否遵敕，請看官續閱下回。
　　台城被困，各軍之入援者，大都庸懦無能，才不足而志亦不專。邵陵一敗而即溃，湘東一奮而即衰，目睹君父之危難，且偷生畏死，未肯赴義，遑問他人！獨韋粲戰死青塘，樊文皎戰死菰首橋，功雖未成，忠則過之。而韋粲之死事尤烈。柳仲禮、裴之高，皆經粲激厲而來，之高雖為國忘家，卒未聞有血戰之役，仲禮鼓勇追賊，亦頗壯往，乃以左肩之受傷，遂致怯戰，以視粲之視死如歸，甘與子弟同殉，其相去為何如耶！若侯景之稱戈犯闕，明明為一叛賊，與賊許和，敕止援軍，是延賊入門，又自絕其外援也。梁主亦知和不如死，乃胸無主宰，始明終昧，卒致墮入賊計，台城陷而正容語景，果何益耶？我得我失，死復何恨，徒付諸一歎而已，而梁亡矣。
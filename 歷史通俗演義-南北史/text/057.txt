
			　　卻說梁主信佛，太子綱獨信道教，嘗在玄圃中講論老莊。學士吳孜每入圃聽講，尚書令何敬容道：「昔西晉喪亂，禍源在祖尚玄虛，今東宮復蹈此轍，恐江南亦將致寇了。」這語頗為太子所聞，很滋不悅。後來敬容妾弟費慧明，充導倉丞，夜盜官米，為禁司所執，交領軍府懲辦。敬容貽書領軍將軍，代為乞免。領軍將軍河東王蕭譽，為太子綱猶子，見五十二回。當然與太子敘談，太子即囑令封書奏聞，梁主大怒，立將何敬容除名。敬容既去，朱異權勢益專，更得引用私人，攪亂朝政。散騎常侍賀琛不忍緘默，因上書論事，略云：
　　竊聞慈父不愛無益之子，明君不畜無益之臣，臣荷拔擢之恩，曾不能效一職，獻一言，此所以當食廢飱，中宵歎息也。今特謹陳時事，具列於後，倘蒙聽覽，試加省鑒，如不允合，乞亮贑愚。其一事曰：今北邊稽服，戈甲解息，正是生聚教訓之時，而天下戶口減落，關外彌甚。郡不堪州之控總，縣不堪郡之裒削，更相呼擾，莫得治其政術，惟以應赴征斂為事。小民輾轉流離，或依於大姓，或聚於屯封，蓋不獲已而竄亡，非樂之也。國
　　家於關外，賦稅蓋微，乃至年常租課，動致逋積，而民失安居，寧非牧守之過歟？東境戶口空虛，皆由使命煩數，駑困邑宰，則拱手聽其漁獵，桀黠長吏，又因之而為貪殘，雖年降復業之詔，屢下蠲賦之恩，而民終不得反其居也。其二事曰：天下宰守，所以皆尚貪殘，罕有廉白者，實由風俗侈靡使然。夫食方丈於前，所甘一味，今之燕喜，相競誇豪，積果如山嶽，列肴同綺繡，露台之產，不週一燕之資，加以歌姬盛畜，儛女盈庭，競尚奢淫，不問品制，凡為吏牧民者，競事剝削，雖致資巨億，而罷歸以後，不支數年。率皆盡於燕飲之物，歌謳之具。所費等於邱山，為歡止在俄頃，乃更追恨向所取之少，今所費之多，如復傅翼，增其搏噬，一何悖哉！其餘淫侈，日見滋甚，欲使人守廉隅，吏尚清白，安可得耶！今宜嚴為禁制，導之以節儉，貶黜雕飾，糾奏浮華，使眾皆知變其耳目，改其好惡。蓋論至治者必以淳素為先，正雕流之弊，莫有過於儉樸者也。其三事曰：聖躬荷負蒼生以為任，弘濟四海以為心，不憚胼胝之勞，不辭臞瘦之苦，豈止日昃忘饑，夜分廢寢。至於百司，莫不奏事，上息責下之嫌，下無逼上之咎，斯實道邁百王，事絕千載。但斗筲之人，藻梲之子，既得伏奏帷扆，便欲詭競求進，不論國之大體，但務吹毛求疵，運挈瓶之智，僥分外之求，以深刻為能，以繩逐為務，跡雖似於奉公，事更成其威福，長弊增奸，實由於此。所願責其公平之效，黜其邪慝之心，則上安下謐，無僥倖之患矣！
　　其四事曰：曩昔征伐北境，帑藏空虛，今天下無事，而猶日不暇給者，何也？去國弊則省其事而息其費，事省則民養，費息則財聚。止五年之中，尚能無事，必能使國豐民阜，若積以歲月，成效愈巨，斯乃范蠡滅吳之術，管仲霸齊之由。今應內省職掌，各簡所部，或十省其五，成三除其一，至國容戎備，在昔應多，在今宜少，凡四方屯傳邸治，或舊有，或無益，有所宜除除之，有所宜減減之，興造有非急者，徵求有可緩者，皆宜停省，以蓄財而息民，蓄其財者，正所以大用之也，息其民者，正所以大役之也。若擾其民而欲求生聚，耗其財而徒務賦斂，則奸詐盜竊，日出不已，何以語富強，圖遠大乎？伏思自普通以來，二十餘年，刑役薦起，民力雕流，今魏氏和親，疆埸無警，不於此時大息四民，使之殷阜，減省國費，使之儲峙，一旦異境有虞，關河可掃，則國弊而民疲，事至方圖，恐無及矣！臣心所謂危，罔知忌諱，謹昧死上聞！
　　梁主衍覽書，不禁大怒，立召侍臣至前，口授教書，令他照錄，大旨是詰責賀琛，令他據實指陳，不得徒托空言。第一事謂牧守貪殘，應指出某官某吏，以便黜逐。第二事謂風俗侈靡，不便一一嚴禁，自增苛擾。朕常思本身作則，絕房室三十餘年，不飲酒，不好音，雕飾各物，從未入宮。宗廟牲牢，久未宰殺，朝廷會同，只備蔬菜，且未嘗奏樂。朕三更即起理事，每至日昃，日常一食，昔腰十圍，今裁二尺，勤儉如許，不得謂非淳素。捨本逐末，無益於事。第三事謂百司干進，誰為詭競？誰為吹毛求疵？誰為深刻繩逐？若不令奏事，專委一人，與秦二世寵信趙高，漢元後付托王莽，亦復何異？第四事謂省事息費，究竟何事宜省？何事宜息？國容戎備，如何減省？屯傳邸治，如何裁並？何處興造非急，何處徵求可緩？宜條具以聞，不得空作漫語，徒沽直名。這道敕文，頒給賀琛，琛不禁畏縮，未敢復奏，但申表謝過罷了。原來是銀樣鑞槍頭。
　　大同十二年三月，梁主衍又幸同泰寺，講三慧經，差不多過了一月，方才罷講。再設法會，大赦天下，改元中大同。是夜同泰寺竟肇火災，毀去浮圖，梁主歎道：「這便佛經上叫作魔劫呢！」浮圖成災，並非魔劫，似你這般佞佛，卻是要墮入魔劫了！遂令重造浮圖十二層，格外崇閎，需工甚巨，經年未成。梁主衍年逾八十，雖精神尚可支持，終究是老態龍鐘，不勝繁頤。再加平時覽誦佛經，時思修寂，尤覺得耄期倦勤，厭聞政治。
　　是時儲嗣雖定，諸子未免不平，因為梁主不立嫡孫，但立庶子，大家資格相等，沒一個不覬覦神器，猜忌東宮。邵陵王綸，係梁主第六子，性最浮躁，喜怒無常，車服嘗僭擬乘輿，遊行無度。梁主屢戒不悛，曾將他錮置獄中，免官削爵，已而仍復舊封，命為揚州刺史，縱肆如故。遣人就市購物，不給價值，商民怨聲載道，甚至罷市。府丞何智通具狀上聞，綸竟遣人刺殺智通。梁主乃將綸召回，鎖禁第舍，免為庶人。過了數月，又賜復封爵，何溺愛乃爾！授丹陽尹。綸恃寵生驕，妄思奪儲，太子綱當然嫉視，請出綸為南徐州刺史，有詔依議。還有梁主第五予庐陵王續，出鎮荊州，第七子湘東王繹，出鎮江州，第八子武陵王紀，出鎮益州，皆權侔人主，威福自專。惟次子豫章王綜，已死北朝，四子南康王績，長孫豫章王歡，俱已去世，免為東宮敵手。但太子綱終不自安，常挑選精卒，為自衛計。
　　梁主衍未察暗潮，反因舍嫡立庶的情由，未免內愧，所以待遇昭明太子諸男，不亞諸子。河東王譽得為湘州刺史，岳陽王詧，亦授雍州刺史。鑞見梁主年老，朝多秕政，也不免隱蓄雄心，豫先戒備。自思襄陽形勝，為梁業開基地，正好作為根據，遂聚財下士，招募健卒數千人，環列帳下。一面究心政事，拊循士民，轄境稱治。未幾庐陵王續，病歿任所，調江東王繹繼任。繹喜得要地，入閤歡躍，靴履為穿。
　　梁主怎知諸子用意，總道是孝子賢孫，不復加懮，整日裡念佛誦經，蹉跎歲月。中大同二年，又復捨身同泰寺，群臣出金奉贖，如前二次故例。滿望佛光普照，天子萬年，哪知禍為福倚，福為禍伏，平白地得了河南，收降了一個東魏叛臣，遂鬧得翻天覆地，大好江南，要變做銅駝荊棘了。直呼下文。
　　且說東魏大丞相高歡，自邙山戰後，按兵不動，休養了兩三年。東魏主善見復改元武定。嗣聞柔然與西魏連兵，將來犯境，乃亟令高歡為備。歡仍執前策，決與柔然續行修好，遣行台郎中杜弼為使，北詣柔然，申議和親，願為世子澄求婚。澄已有妻有妾，還要求什麼婚！頭兵可汗道：「高王若須自娶，願將愛女遣嫁。」還要悖謬。杜弼歸報高歡，歡年已五十，自思死多活少，不堪再偶柔然公主，因此猶豫未決。何必猶豫，將來替汝效勞，大有人在。事為婁妃所聞，遂白歡道：「為國家計，不妨從權，王無庸多疑！」歡半晌才道：「我娶番女，豈不要委屈賢妃？」婁妃道：「國事為大，家事為輕，枉尺直尋，何惜一妾！」歡一笑而罷。已而世子澄與太傅尉景，俱勸歡迎納柔然公主，歡乃使慕容儼為納彩使，迎女南來。
　　歡出迎下館，但見柔然僕從，無論男女，統皆控騎而至，就是這位新嫁娘，亦坐下一匹紅鬃馬，身服行裝，腰佩弓矢，落落大方，毫無羞澀態度。最後隨著一位番官，也是雄赳赳的少年，與新嫁娘面龐相似。歡又驚又喜，問明慕容儼，乃知送親的隨員，便是女弟禿突佳。當下彼此接見，問訊已畢，始引還晉陽城。歡妾大爾朱氏等，也出城相迎，一擁而歸。柔然公主素善騎射，在途見鵾鳥飛翔，便在佩囊中取出弓矢，一發即中，鵾隨箭落。大爾朱氏亦不禁技癢，由從人手中取過了弓箭，亦斜射飛鳥，應弦而落。既有此技，何不前時射死高歡，為主復仇！歡大喜道：「我得此二婦，並能擊賊，豈非快事！」說著，便縱轡入城。
　　到了府舍，與柔然公主行結婚禮，婁妃果避出正室，令柔然公主安居。歡感激異常，尋至別室，得見婁妃，不由的五體投地，向妻拜謝。婁妃慌忙答禮，且笑且語道：「男兒膝下有千金，奈何向妾下跪！況番國公主，有所察覺，反覺不美，王盡管自去，與新人作交頸歡，不必多來顧妾了！」歡乃起身去訖。是夕老夫少妻，共效於飛，不必絮述，惟大爾朱氏器量褊窄，未及婁妃的大度，她情願出家為尼。歡特為建築佛寺，俾她靜修。
　　禿突佳傳述父命，謂待見外孫，然後返國，因此留居晉陽。看官！試想這高歡年經半百，精力漸衰，況他是好酒漁色，寵妾盈庭，平時已耗盡脂膏，怎能枯楊生稊，一索得男！柔然公主望兒心急，每夕嬲歡不休，累得歡形容憔悴，疾病纏身。有時入宿射堂，暫期休養，偏禿突佳硬來逼迫，定要歡去陪伴乃姊，歡稍稍推諉，禿突佳即發惡言。可憐歡無從擺脫，沒奈何往就公主，力疾從事，峨眉伐性，實覺難支。歡乃想出一法，只說要出攻西魏，督軍經行。肉戰不如兵戰。
　　先是西魏並州刺史王思政居守恒農，兼鎮玉璧，嗣受調為荊州刺史，舉韋孝寬為代。孝寬蒞任後，聞高歡率軍西來，即至玉璧扼守。歡至玉璧城下，晝夜圍攻，孝寬隨機抵禦，無懈可乘。城中無水，仰給汾河，歡堵住水道，並就城南築起土山，擬乘高扒城。城上有二樓，孝寬縛木相接，高出土山，居上臨下，使不得逞。歡憤語守兵道：「雖爾縛樓至天，我自有法取爾。」因鑿地為十道，穿入城中。孝寬四面掘塹，令戰士屯守塹上，見有地道穿入，便塞柴投火，用皮排吹，地道變成火窟，掘地諸人，悉數焦爛。歡又改用攻車撞城，孝寬縫布為幔，懸空遮護，車不能壞。歡命兵士各執竹竿，上縛鬆麻，灌油加火，一面焚布，一面燒樓，孝寬用長鉤鉤竿，鉤上有刃，得割鬆麻，竿仍無用。歡再穿地為二十道，中施梁柱，縱火延燒，柱折城崩。孝寬積木以待，見有崩陷，立即豎柵，歡軍仍不得入。城外攻具已窮，城內守備，卻還有餘。
　　孝寬更夜出奇兵，奪據土山。
　　歡知不能拔，乃使參軍祖珽，呼孝寬道：「君獨守孤城，終難瓦全，不如早降為是！」孝寬厲聲答道：「我城池嚴固，兵多糧足，足支數年，且孝寬是關西男子，怎肯自作降將軍！」珽復語守卒道：「韋城主受彼榮祿，或當與城存亡，汝等軍民，何苦隨死？」守卒俱搖首不答。珽復射入賞格，謂能斬城主出降，拜太尉，封郡公，賞帛萬匹。孝寬手題書背，返射城外，謂能斬高歡，準此賞格。歡苦攻至五十日，始終不能得手，士卒戰死病死，約計七萬人，共為一冢。大眾多垂頭喪氣，歡亦舊病復作，入夜有大星墜歡營中，營兵大嘩，乃解圍引還。歡悉眾攻一孤城，終不能下，所謂強弩之末，勢不能穿魯縞。當時遠近訛傳，謂歡已被孝寬射死。西魏又申行敕令道：「勁弩一發，凶身自殞。」歡也有所聞，勉坐廳上，引見諸貴。大司馬斛律金為敕勒部人，歡使作敕勒歌，歌云：「敕勒川，陰山下，天似穹庐，籠罩四野。天蒼蒼，夜茫茫，風吹草低見牛羊。」斛律金為首倡，歡依聲作和，語帶嗚咽，甚至淚下。死機已兆。自此病益沉重，好容易延過殘冬，次年為武定五年，元旦日蝕，歡已不能起牀，慨然歎道：「日蝕恐應在我身，我死亦無恨了！」日蝕乃天道之常，干卿甚事！遂命次子高洋，往鎮鄴郡，召世子澄返晉陽。
　　澄入問父疾，歡囑他後事，澄獨以河南為懮。歡說道：「汝非懮侯景叛亂麼？」澄應聲稱是。歡又道：「我已早為汝算定了，景在河南十四年，飛揚跋扈，只我尚能駕馭，汝等原不能制景，我死後，且秘不發喪，庫狄乾、斛律金，性皆道直，終不負汝。可朱渾元、劉豐生，遠來投我，當無異心。韓軌少戇，不宜苛求。彭樂輕躁，應加防護。將來能敵侯景，只有慕容紹宗一人，我未嘗授彼大官，特留以待汝，汝宜厚加殊禮，委彼經略，侯景雖狡，想亦無能為了。」說至此，喉中有痰壅起，喘不成聲，好一歇始覺稍平，乃復囑澄道：「段孝先即段韶字。忠亮仁厚，智勇兼全，如有軍旅大事，盡可與他商議，當不致誤。」是夕遂歿，年五十二。
　　澄遵遺命，不發喪訃，但詭為歡書，召景詣晉陽。景右足偏短，騎射非長，獨多謀算，諸將如高敖曹、彭樂等，皆為景所輕視。嘗向歡陳請，願得兵三萬，橫行天下，要須濟江縛取蕭衍老公，令作太平寺主，歡因使景統兵十萬，專制河南。景又嘗藐視高澄，私語司馬子如道：「高王尚在，我未敢有異心，若高王已沒，卻不願與鮮卑小兒共事。」子如忙用手掩住景口，令勿多言。景復與歡約，謂自己握兵在外，須防詐謀，此後賜書，請加微點，歡從景言，書中必加點以作暗號。高澄卻未知此約，作書召景，並不加點，景遂辭不就征。且密遣人至晉陽，偵歡病狀。
　　旋接密報，晉陽事盡歸高澄主持，料知歡必不起，乃決意叛去，通書西魏，願舉河南降附。西魏授景為太傅，領河南大行台，封上谷公。景遂誘執豫州刺史高元成，襄州刺史李密，廣州刺史暴顯等，潛遣兵士二百人，夜襲西兗州，被刺史邢子才探悉，一律掩獲，因移檄東方諸州，各令嚴防。高澄即派司空韓軌，督兵討景。
　　景恐關、陝一路，為軌所斷，不如南向投梁，較無阻礙，乃遣郎中丁和，奉表至梁。內言臣景與高澄有隙，願舉函谷以東，瑕邱以西，如豫、廣、潁、荊、襄、兗、南兗、濟、東豫、洛陽、北荊、北揚等十三州內附，所有青、徐數州，但須折簡，即可使服。齊、宋一平，徐事燕、趙，混一天下，便在此舉云云。忽降西魏，忽附南朝，景之狡猾已可想見。梁主衍接閱景表，因召群臣廷議，尚書僕射謝舉進諫道：「近來與東魏通和，邊境無事，若納彼叛臣，臣竊以為未可！」梁主怫然道：「機會難得，怎得膠柱鼓瑟？」群臣多贊成舉議，請勿納景。獨有一人鼓掌道：「天與不取，反受其咎；況陛下吉夢征祥，臣曾料是混一的預兆，今言果驗，奈何勿納！」梁主亦欣然道：「誠如卿言，朕所以擬納侯景呢。」小子有詩歎道：

　　豎牛入夢叔孫亡，故事曾從經傳詳；
　　盡說春秋成答問，如何迷幻自招殃！梁武曾作春秋答問，見《梁書本紀》。
　　究竟梁主曾夢何事，與梁主詳夢，及勸納侯景，又為何人？俟小子下回再詳。
　　賀琛上書言事，臚陳四則，未嘗無理。梁主衍護短矜長，頒敕詰責，昏髦情形，已可概見。然讀其敕文，猶令琛指實具陳，琛少振即餒，仍作寒蟬，主不明，則臣不能伸其直，於琛何尤焉！惟梁主信佛過甚，教子無方，琛上書時，亦未聞提及，捨本逐末，皮相虛談，繩以國家大體，琛固未足知此也。高歡年已五十，尚娶蠕蠕公主，老猶漁色，不死何為？玉璧之圍，五旬不下，雖由韋孝寬之善守，亦由高歡之精神不濟，未能振作軍心。將帥疲敝，而望士卒之振奮，不可得也。及歸死晉陽，猶能智料侯景，以慕容紹宗為囑，工心計於生前，貽智謀於身後，此其所以為亂世之雄也歟！
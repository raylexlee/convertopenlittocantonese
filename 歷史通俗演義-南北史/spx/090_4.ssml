<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　漢王諒起兵晉陽，不討楊廣，獨討楊素，始謀已誤。或者謂諒未識弒逆情事，不能無端罪廣，似矣，然敕書不符，其由於楊之矯擅，已可概見。況太子被廢，蜀王遭黜，禍皆起自楊廣一人，欲加之罪，豈猶患無辭乎？裴文安勸諒直搗京師，名已不正，已非勝算，至王頍之請為孤注，更不足道，無怪其一敗塗地也。煬帝未曾改元，便即幸洛，命以洛陽為東京。夫成周定鼎，曾設陪都，由後追前，非不足法，但跡若相同，心則大異，煬帝為淫侈計，豈有宅中而治之思？築宮不足，又復開渠，極天下之財力民力，以供一人之耳目，試思民殫財盡，尚能獨享繁華耶？故後世之論楊廣者，或詈其狡，或病其淫，或斥其奢，而吾則蔽以一言曰：「愚而已矣。」
    </voice>
</speak>



    
	
		
			氣候類
			　　大沽口氣候
　　大沽口冬季約有三閱月之冰凍。四月至七月午後四時，潮漲高九尺至十尺。八月晨十時，潮漲高七尺。口外沙線起落無定，最大汽船不能進口，潮漲，則較次者可至塘沽。
　　宣化氣候之異
　　宣化去京師數百里耳，而氣候截然不同，以居庸關為之隔也。自岔道至南口，中間所謂關溝，祇四十五里，而關北關南幾若別有天地。光緒乙酉五月下旬，有人入都，在宣化，衣則夾也；過居庸，衣則棉也；出南口而炎蒸漸盛，入都門而搖扇有餘暑矣。迨八月下旬，則寒風凜烈，木葉亂飛，已似冬初光景。曉起登輿，竟有非此不可之勢。前人詩云：「馬後桃花馬前雪，出關爭得不回頭。」誠非故作奇語。蓋可以三秋如此推之三春也。
　　秦皇島氣候
　　秦皇島夏季熱度，最高當華氏表八十六度；冬，最低在零度下平均四十餘度。
　　長春氣候
　　長春即寬城子，其熱度，冬夏均較奉天低五六度。冬至前後封河，二月杪三月初開凍。九十月至三月為雪期，時或下雨。山水最大時在五六月，漲落甚速。
　　洮南氣候
　　洮南在長春西北，冬日寒甚，夏日午間之熱，乃或甚於關內。故其地種藝雖晚，而收穫反較關內為早。雨澤極稀。
　　寧古塔氣候
　　寧古塔四時皆如冬，北斗在北，較內地微高。月出較早。七月露，露冷而白，如米汁。流露之數日即霜，霜則百卉皆萎。八月雪，其常也，一雪地即凍，至來年三月方釋。五六月如內地二三月，亦復有欲裸裎之時，日昃須入戶矣。春多風，風烈，常十餘日不能出戶。入夏多雹，雹下則黍苗殞。
　　黑龍江氣候
　　黑龍江四時皆寒，五月始脫裘。六月晝熱十數日，與京師略同，夜仍不能卻重衾，七月則衣棉矣。立冬後，朔氣砭肌骨，立戶外呼吸之頃，鬚眉俱冰。出必時以掌溫耳鼻，少懈則鼻準死，耳輪作裂竹聲，痛如割。宣統朝則漸暖，不似前此江水之七月即冰也。
　　上海大雪
　　江南地暖，上海居海濱，東鄰日出處，氣候尤和，每歲雪時，大小皆以寸計。咸豐辛酉十二月二十七、八等日，大雪至三晝夜，深至四五尺，港斷行舟，路絕人跡，老屋茅舍率多壓倒。時粵寇分股取川南，歇浦以東皆為兵窟，為雪所阻，遂踞巢不出。於是難民乘機逃者數十萬，其被擄者日服役，夜閉置樓上。時以雪地無聲，可免傷損，皆從牕中跳遁，因而得脫者又不知凡幾。
　　甘肅氣候
　　甘肅氣候，夏日微熱，冬嚴寒，頗具大陸之性。
　　西寧一晝夜備四氣
　　西寧氣候，冬日最冷時可至攝氏寒暑表零下二十度，夏日極熱時，華氏表不及九十度，常衣夾衣，甚或衣棉衣。青海沿邊一帶，每至夏秋，一晝夜而四氣皆備，晨衣棉，及午而易袷衣，午餘仍衣絮，入夜則可披毳裘。某君至柴達木，適在暑夏涼秋時，氣候忽變，其熱度高於西寧。夏時乾燥異常，日中蒸氣如釜，木葉自萎。貼麵餅於牆，曝而能熟，臨時可取食，隔宿則堅硬如石。牛羊肉不曝自乾，可醃為熟脯。午後必衣紗葛，沙中熱至不能插足，不就林蔭，易致疾病。牲畜道斃者，一宿即臭爛，故毒瘴特甚。往往百里無甘泉，必攜革囊木桶，盛清水，調麵煮茶，有餘，分飲馬匹。然七月即雪，雪至必裘，晨起即融。秋日溫度常較海東為高，土人云：「嚴冬始有積雪。」極寒時，河水亦積堅冰，至來春方釋。夏多雹，冰塊大如桃，百卉為之殞。或有黑霜厚積如氈，則草木皆枯矣。大戈壁在其北部合黎山之南，當青海、安西之交，東自英額池起，西至柴達伊吉河止，南自布隆吉河起，北至邊界止，東西二百八十里，南北百六十里，面積四萬四千方里。其地質為最細之沙，中含沙粒，小沙陀高低不一，沙之深雖不逮大漠，而過客鮮有度此者。戈壁之南無大山屏障，常遇暴風，發時塵埃蔽天，晝為之昏。飛沙盤旋空中，高數十丈，沙邱沙淖一日數移。每遇風日晴和，沙浪閃爍，則成五色紋，早晚常有雲氣，結為漠市，城郭宮室、人馬雞犬，歷歷可數。馬頭漸近，則一片荒沙耳，其奇幻與海市蜃樓正同。
　　伊犁炎熱
　　道光以前，伊犁天氣炎熱，焦鑠千里，人皆避入窖中，至夜始出。
　　雪嶺之寒
　　青海有雪嶺，其地有漢番僦居焉，天寒不能支，相率遷避。土垣頹圮，不可息處，過客率插帳而居。曉風凜冽，晝日蕭森。夜深，霜花簌簌有聲，無敢揭帳，揭則手腫不可握。涕沫凌封髭鬚，耳鼻麻木，指不敢捻，先用溫水巾覆之，再近圍爐。行人以毡裹首，露二睛，俗名毡冑，戴之立雪中，兩頤猶冷如冰。古人所云「積雪沒脛，堅冰在鬚」，猶未盡其狀也。有時風吹帳倒，則爇薪於上風以禦寒威，而後舉手，否則墮指裂膚，且凍死矣。
　　青海小島氣候
　　青海有小島，六月即雨雪，山之巔常年不消，然又不甚苦寒，夏有裸裎之時。四時多風，風必烈，拔木滾石。近岸至變為平地，風起聞怪聲，山崩地裂，皆枯樹摧折之聲也。然山中又不甚苦風，以樹木層層遮蔽故耳。
　　永綏氣候
　　永綏僻處萬山，罕見人跡，氣候與內地迥殊，每值黑霧濛濃，對面不相見。且春夏霪雨連綿，秋冬霜雪早降。時下冰凌，屋溜凍結，自簷至地，其大如椽，謂之冰柱，苗人以木杵撞開，始能出入。城外雖稍平曠，然亦寒居十七，熱居其三，春多寒，仲夏猶時挾纊。立秋日晴，則後二十四日大熱，甚於三伏；是日雨，則涼暖不常。諺云：「秋風十八暴。」言雨多也。中秋前後，即衣薄絮，雪深尺許，則沍凍。冬雨，則轟雷。四境山多田少，漢與苗各因山之所宜，占四時之候，以為種植，故所收多雜糧。沿邊一帶，人煙稠密，其節序寒燠，稍為適宜。
　　廣州氣候
　　廣州天氣，寒燠不時，蓋地近溫帶。冬令不見霜雪，嚴寒之日甚少，惟有時驟寒驟暖耳。十二月間，晨起僅可單衣，午後忽轉北風，即驟涼矣。六月間，遇西江水漲，或陰雨連朝，則又驟涼矣。每見地方官迎春時，身衣裘，而乃汗出如漿。元旦賀年，竟有持扇者。山陰俞壽羽鶴齡有詩云：「昨宵炎熱汗沾巾，今日風寒手欲皴。裘葛四時都在筐，無衣難作嶺南人。」光緒壬辰十一月二十八日忽下雪，次日嚴寒，簷口亦有冰條，木棉樹枯槁，數年始復活。聞道光間亦然。自壬辰以後，則屢有集霰之年，無復如咸、同間之和煦矣。
　　閩中冰雪
　　冰雪為閩中所罕見，官場習慣，歲暮新正，必衣紫貂及各色狐皮，閩中實不需此。故有用銀鼠石鼠為衣，以天馬皮出鋒者，亦異狀也。達官貴人新正賀歲，有強御貂裘者，無不汗流浹背矣。
　　成都氣候
　　古人謂成都常夜雨，又稱漏天，皆言雨水之多也。今則氣候溫和，寒熱適度，晴雨亦均，惟春秋冬三季多陰雨耳。若晴，正月可夾衣，二月可單衣，三月則必冷，俗謂之凍桐子花。四月中旬可棉衣，五月或不熱，三伏日之熱亦不至華氏寒暑表百度。而七月上半月之炎熱與六月下半月同，八月初亦有熱至九十度以外者。九月初則多陰雨，俗稱濫九皇，可衣夾棉或呢絨。十月初可衣小毛，無大雪及大冰雹，而降雪時期，恆在交春之時。
　　川邊氣候
　　大相嶺以南多風，輒日中起，至夜中息。雅州氣候與內地略同。清溪較寒，盛夏猶著夾衣。大渡河一帶頗熱，越雋、瀘沽、西昌等處無盛暑。會理州四時和暖，無盛寒亦無盛暑。沙江一帶，自三月起即異常炎熱，然一雨便成秋也。
　　金川雪牆
　　光緒甲辰八月，李心衡至金川，見控卡一路積雪不斷，四望皓如玉山。初甚驚訝，後聞陳遊戎大剛言：「歷夏日秋陽，照爍漸消，此特至薄時也。若自嚴冬至二三月，密雪層積，高及數丈，壓房屋且不見，乃驚人耳。」李曰：「駐防汛兵，何以得活耶？」疑其言似欺人者。陳曰：「不然，他日子自知之。」後李過懋功，時正月中旬也，初至山巔，一望無垠，輿馬逕度，若不知有城牆卡房也者。夫役等從他途就塘兵烤火，炊茶熟，請小憩。扶掖循路逕曲折入，如行小巷。坐塘房中，見房前雪高倍於屋，巉削似照牆。蓋汛兵日加鋤掃，開闢一線路，始得安作息，通行旅也。夾路雪牆，天光透澈，如琉璃屏障。門關在望，往來行人不絕，惟輿馬不能過，直須屋上行耳。
　　西藏氣候
　　西藏天氣凝寒，地氣瘠薄，千山雪壓，六月霜飛。石多田少，五穀難成，有粟黍豆荍之產者，僅藏東巴塘彈丸地耳。
　　雲貴天氣
　　雲南多晴多風，貴州多陰多雨。
　　雲南之瘴
　　土司地方之氣候，大抵不良，平原之地，尤劣於山嶺。如臨安府屬之十五猛，普洱府屬之十版納，鎮邊廳屬之孟連、上下猛、允猛、角董，順寧府屬之耿馬、猛猛，永昌府屬之孟定、潞江、灣甸、登魯埂掌，騰衝府屬之芒市、遮放、猛卯、隴川，皆係著名煙瘴，入夏以後，內地之人莫不視為畏途。
　　內蒙氣候
　　內蒙地處高原，距海面自二千尺至六千尺不等，帶山環繞東南，瀚海橫亙西北，水源缺乏，地氣薄弱。早晚甚寒，正午驟熱，正午與早晚有相差四十度者。平時西北風為多，孟秋即下雪，【白露前後。】入冬井水亦凍，季春尚以雪充飲料，六月亦有下雪時也。


　　


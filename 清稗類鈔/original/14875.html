<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>清稗類鈔 - 　豪侈類</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>豪侈類</font></h4>
			　　<b>金瓦蓋屋</b><br />
　　國初，湖州南潯有一小兒摸蚌於溪，忽得一瓦，色黝黑，叩之有聲，意為銅也，攜之歸。閱數日，以布拭之，微覺黃色，異而告其父。其父攜至質庫，求人識別之。質庫中人見之，驚曰：「此金瓦也。昔富人以之蓋屋者，何為乎來哉？」鄉人告以故，乃欣然懷之去，權之得八十兩有奇。蓋南潯與七里毗連，明末若溫、若金皆鉅族，瓦或為此兩姓物，鼎革時遺失於此也。<br />
　　<b>日役六十人遞水</b><br />
　　雲南安寧州有溫泉，極佳，浴之可愈風溼之疾。國初，雲貴總督某及其姬妾，須此泉水浴之，日費水三十斛。州牧為之製木桶，使氣不洩，常雇六十人更番作水遞，至督署尚暖可浴也。<br />
　　<b>馮雲生跌宕自喜</b><br />
　　順治辛卯，德州馮沛舉於鄉，性豪侈。家故畜小伶，時時使度曲，召親故，置酒高會，或圍碁、博簺，跌宕自喜。晝引賓客，夜則然燭觀書，一過目終身不忘也。沛，字雲生。<br />
　　<b>楊序玉家園多妓樂</b><br />
　　武進楊序玉，名方榮，家有園林，器具精良，非世所恆有。客至命酒，珍錯疊陳。稍醉，即賦詩，或召冶童歌，自吹蕭以和之。蓋其父以進士起家，累官至巡撫，家多妓樂，率善歌舞，其園為里中冠。楊生而習知歌舞，吹蕭擊鼓，鳴箏度曲，俱幼眇自喜。又美姿容，時比之潘、衛，以望見為幸，每一出遊，至傾市觀。顧好為文章，能學歌詩，獵傳記，雖善談笑，不為嫚戲。後赴省試罷歸，愈發憤力學，凡昔日所往還者，率謝絕不為通，曰：「使吾讀書三載，即不如古人，何至若庸妄之流，徒逐若輩以為豪耶！」未幾，以病卒，年止二十有七，諸從游者無不流涕。<br />
　　<b>吳三桂結客之豪</b><br />
　　吳三桂輕財結客，寧都曾應遴於吳有恩，其子傅燦游滇，吳以十四萬金贈行。巡撫袁懋功內召，饋以十萬金。李天洛予告，亦以三萬金為贐。知縣以上官有才望素著及儀表偉岸者，皆令投身藩下，蓄為私人。<br />
　　<b>吳三桂宴會賞賚</b><br />
　　吳三桂奢侈無度，後官之選，殆及千人。公暇，輒幅巾便服，召幕中諸名士讌會。酒酣，三桂擫笛，宮人以次高唱入雲。旋呼頒賞，則珠玉金帛堆置滿前，諸官人相率攘取，三桂輒顧之以為樂。<br />
　　<b>顧威明以米易鬚</b><br />
　　松江顧威明之曾祖，明時官少參，富而好禮。曾出銀十萬四千餘兩，置義田四萬八千餘畝，合郡皆食其德。事聞於縣，命復其家。再傳以後，家漸落，至威明已饘粥不給矣，朝廷忽下所司盡還其產。威明性喜博，又酷好觀劇，以窶人驟擁多金，遂聘四方伶人演湯臨川《牡丹亭記》。有一伶，已蓄鬚矣，方飾杜麗娘，進曰：「俗語去鬚一莖，償米七百，倘勿吝，乃可從命。」威明撫掌笑曰：「此細事耳。」即令一青衣從旁數之，計削鬚四十三莖，立取白粲三百石送其家，其豪舉多類此。不四五年，以逋賦為縣官所拘，縊死於獄，而四萬八千餘畝之田不可考矣。<br />
　　<b>李如縠贈曹叔方千金</b><br />
　　李如縠官武昌郡守，江陵曹叔方以所編樂府投之。時李方坐堂皇，立取《梁州序》親自度曲，以扇代拍。時隸役百十輩，皆屏息而聽，寂若無人。歌罷，即出千金贈曹。<br />
　　<b>張敉菴豪侈</b><br />
　　太倉張敉菴給事王治性豪侈，姿容瓌偉，飲酒日可三升。興至，蒱博爭道，獨酌引滿，呼小僮撾鼓奏伎，奮袖激昂，大噱不止。<br />
　　<b>翁逢春置酒高會</b><br />
　　吳縣翁舍人逢春嘗游武林，輦橐中金二千於廡下。一日，被酒歸，蹴金傷其趾，大怒，遽呼曰：「吾明日用汝不盡，不復稱俠。」遂徧召故人、遊士及妖童、艷倡之屬，期詰旦集湖上。是日，檥舫西泠橋，合數十百人置酒高會，所贈遺纏頭資無算。抵暮，問守奴餘金幾何，則已盡矣。<br />
　　<b>景亭北自侈以為豪</b><br />
　　仁和景亭北布衣星杓之父邦鼎，字三岳，豐於財，人呼為景三俠先生，蓋嘗出貲為人排大難也。亭北性亦磊落，不拘小節，嘗集畫舫數十，招詩人，酒徒，劍客，遨遊禾中之鴛鴦湖。故通音律，方鬨飲，援　遂作數弄，隔湖人偪耳瞭亮。有奴曰青猨，最趫捷，酒酣耳熱，起射林薄間，命青猨疾取箭為樂。赴友難，白晝刃人都市中，散萬金如流水，難得紓。家業如洗，猶自侈以為豪。<br />
　　<b>譚慕鄴座滿食客</b><br />
　　譚士珌，字慕鄴，為沔陽名族子。好讀書，家雖中落，而視貨財如土。論文之暇，酷嗜弈，親故及四方士夫樂從之游。食客滿座，樽酒盤飱日費數千錢，以是益貧。<br />
　　<b>多羅皮雨衣</b><br />
　　蒙古蓬帳以油布為之，有用多羅皮者，非多金之貴族不辦。多羅，蒙古樹名，其精者編作雨衣，輕巧便捷，入水不濡，卷之一手可握，每套值銀二百餘。查初白扈駕木蘭，值大雨，聖祖以己所御雨衣賜之，即多羅皮織成者也。<br />
　　<b>乾隆時富人之豪</b><br />
　　京師米、賈、祝氏，自明代起家，富逾王侯，屋宇至千餘間，園亭瓌麗，遊十日未竟。宛平查氏、盛氏富亦相仿，然二族喜交結士大夫，為干進之階，故屢為言官彈劾。懷柔郝氏膏腴萬頃，喜施濟貧乏，人呼為郝善人。高宗嘗駐蹕其家，進奉上方水陸珍錯至百餘品，王公近侍及輿儓奴隸皆供食饌，一日之餐，費至十餘萬。又有尉遲氏者，居陝西，為唐尉遲敬德之後，積資無算。鑄銀如磚式，以四健兒舁之，不能動也，散置牆陰下，不加檢點。所居儼然城郭，有四門，不時啟閉，藉防寇盜。仰給於其家者人數萬，皆自稱奴隸。相傳敬德微時，為冶工自給，其家間有仕於外者，一時有「鐵匠官」之謔。又有亢氏者，得明時闖賊遺產。闖賊恣掠奪，聚全國精華運藏一處，如董卓之郿塢。闖賊死，所有迺歸亢氏。某歲，有人於亢氏所居左右設典肆，一日，有以金羅漢典銀一千兩者，翌日又如之。約三月，資本將完，大懼，叩其故，則答曰：「吾家有金羅漢五百尊，此三月間方典至九十尊，尚有四百十尊未攜至也。」主人偵訪之，知為亢氏，與之商，取贖後匆匆收肆去。<br />
　　<b>典商汪己山之侈</b><br />
　　清江浦為南北孔道，乾、嘉間河工極盛。距二十里即湖嘴，乃淮北鹽商聚集之地。再五里為淮城，乃漕船所必經者。河、鹽、漕三途併集一隅，故人士流寓之多，賓客飲宴之樂，自廣州、漢口外，雖吳門亦不逮也。有徽人汪己山，僑此二百年矣，家富百萬，列典肆，俗呼為汪家大門。與本地人不通婚姻，惟與北商程氏互為陳朱而已。程氏有字水南者，以名翰林隱居，有曲江樓、菰蒲一曲、荻莊諸勝，詩畫皆臻絕詣。汪則工書，能作方丈字，得率更筆意。廣結名流，築觀復齋，四方英彥畢至，投縞贈紵無虛日，與揚州之玲瓏山館、康山草堂、天津之水西莊後先輝映。未及二十年，家遂大落，典肆以負帑入官，汪亦貧悴而死，未至六十也。吳門午節後名優皆歇夏，汪則以重資迓之來，留至八月始歸，此數十日之午後，輒布氍毹於廣廈中，疏簾清簟，茶瓜四列，座皆不速之客，歌聲繞梁，笙簧迭奏，不啻神仙之境也。<br />
　　<b>河員之汰</b><br />
　　南河河二歲修費銀四百五十萬，決口漫溢不與焉。浙人王權齋熟於外工，謂採買竹木薪石麻鐵之屬，與在工人役一切公用，費帑金十之三二，可以保安瀾，十用四三可以書上考矣。其餘三百萬，除各廳浮銷外，則供給院道，酬應戚友，饋送京員過客，降至丞簿、千把總、胥吏、兵丁，凡有職事於河工者，皆取給焉。歲脩積弊，各有傳授，築隄則削浜增頂，挑河則墊崖貼腮，買料則虛堆假垛，即大吏臨工查驗，奉行故事，勢不能親發其藏，當局者張皇補苴，沿為積習，上下欺蔽，瘠公肥私，而河工不敗不止矣。故清江上下數十里，街市之繁，食貨之富，五方輻輳，肩摩轂擊，曲廊高廈，食客盈門，細穀豐毛，山腴海饌，揚揚然意氣自得。青樓綺閣之中，悲管清瑟，華燭通宵，不知其幾十百家也。梨園麗質，貢媚於後堂；琳官緇流，抗顏為上客。長袖利屣，颯沓如雲，不自覺其錯雜而不倫也。<br />
　　<b>鹽商起居服食之奢靡</b><br />
　　康、乾盛時，鹽綱徧天下，而以江蘇之揚州總其綱。當時業鹺者競尚奢靡，無論婚嫁喪葬之事，凡宮室、飲食、衣服、輿馬之所費，輒數十萬金。有某姓者，每食，庖人備十數席，臨食時，夫婦並坐堂上，侍者置席於前，茶麵葷素等，凡不食者輒對之搖首，侍者審色，則更易他類。有好馬者，蓄馬數百，每馬日費數十金，朝自城中出，暮自城外入，五花燦著，觀者目炫。有好蘭者，自門以至內室，置蘭殆遍。或以木作裸體婦人，動以機關，置諸齋閣，座客往往為之驚避。即其所延之賓客，所蓄之奴僕，支給月俸，初不為厚，乃不數年而悉致小康者，則以每一奉命採辦貨物，沾溉甚多。且凡隸其門籍者，主人必次第使之，固不計其賢否，而但期普及，不令向隅也。<br />
　　其先以安麓村為最盛，後起之家則更奇矣。有欲以萬金一時費去者，使門下客以金盡買金箔，載至鎮江金山寺塔上，向風颺之，頃刻而散，沿緣草樹間，不可復收。又有以三千金盡買蘇州不倒翁，傾於水中，水道為之塞者。有喜美貌者，自司閽以至灶婢，皆選十數齡清秀之輩。或反之而盡用奇醜者，自鏡之以為不稱，毀其面，以醬敷之，暴於日中。有好大者，以銅為溺器，高五六尺，夜欲溺，起就之。一時爭奇鬬異，不可勝計。自嘉慶時鹽務改制，又經陶文毅之裁抑，乃日就衰落，不可問矣。<br />
　　麓村嘗延河督趙世顯飲酒，十里之外，燈綵如雲。至其家，東廂西舍珍奇古玩羅列無算，世顯顧之，如無有也。及酒酣席撤，入燕室小坐，則有美女二人捧雙錦盒呈上，麓村語世顯曰：「此中有小玩物。」世顯啟之，乃關東活貂鼠二尾，躍然而出，拱手向世顯。世顯始啞然一笑，顧謂麓村曰：「今日君費心矣。」<br />
　　黃某者，家業鹺，均太其名也。然人但知有均太而不知有黃某，故呼黃某者輒以均太呼之。均太為兩淮八大鹽商之冠，晨起餌燕窩，進參湯，更食雞蛋二枚，庖人亦例以是進。一日無事，偶翻閱簿記，見蛋二枚下註每枚紋銀一兩，均太大詫曰：「蛋值即昂，未必如此之巨。」即呼庖人至，責以浮冒過甚。庖人曰：「每日所進之雞蛋，非市上所購者可比，每枚紋銀一兩，價猶未昂。主人不信，請別易一人，試嘗其味，以為適口，則用之可也。」言畢，自告退。黃遂擇一人充之，而其味迥異於昔。一易再易，仍如是，意不懌，仍命其入宅服役。翌日以雞蛋進，味果如初，因問曰：「汝果操何術而使味美若此？」庖人曰：「小人家中畜母雞百餘頭，所飼之食皆參朮等物，研末摻入，其味乃若是之美。主人試使人至小人家中一觀，即知真偽也。」均太遣人往驗，果然，由是復重用之。<br />
　　<b>汪太太奢侈</b><br />
　　汪石公者，兩淮八大鹽商之一也。石公既歾，內外各事均其婦主持，故人輒稱之曰汪太太。太太當高宗幸揚時，與淮之鹽商，先數月，在北城外擇荒地數百畝，仿杭之西湖風景，建築亭臺園榭，以供御覽。惟中少一池，太太獨出數萬金，夜集工匠，趕造三仙池一方。池夜成而翌日駕至，高宗大讚賞，賜珍物，由是而太太之名益著。門下多食客，有求於太太者，咸如願以償。家畜優伶，嘗演劇自遣。揚城每值燈節，兒童輒作花鼓龍燈之戲，太太莫不招入，而人亦以樂得太太賞賜，爭趨之。<br />
　　<b>某總商喪儀之侈</b><br />
　　兩淮鹽務某總商者，居父喪，飾終之典備至，而喪禮亦浩侈無度，其尤僭者為遮道白布天棚。出殯之先七日，使人預於出喪必由之路，上施布幔，彌望皆白。沿途所經，如節孝坊上之「聖旨」二字，下馬碑之「奉旨」等字，寺院額上之「敕建」「御賜」等字，皆為白幔所掩。葬日，觀者萬人。後經言官某糾參，有「膽敢將聖旨字、御字、敕字任意抹蔽，輕褻朝廷，欺妄無禮」等語，將坐以大不道罪。事下督撫會勘，人皆為之危。而最後定案，亦惟嫁禍於江都縣某令，科以失察罪，僅鐫一級去，【總商餽白金五千以慰之。】而總商仍如故也。<br />
　　<b>查小山之侈</b><br />
　　海寧查小山員外有圻官京師，席先世業，稱巨富。性奢侈，自奉至豐，京師以查三膘子呼之。喜蓄石硯，硯皆鐫前代名人之銘，積數十年，選其尤者百方，裝潢藏弆，所費累巨萬矣。晚年家落，一日，取所藏硯質千金，徧歷歌臺舞榭，金盡矣，歸入門，思贖硯無期，悲極號咷。既而曰：「千古之能散財者，當以查小山為第一人。」復縱聲狂笑不止。查敬禮名士，聞張船山太守問陶詩名，延為上客。張醉後時詈之，不以為侮，每送新詩一卷，輒餽五百金為潤筆資。<br />
　　<b>王亶望驕奢淫佚</b><br />
　　浙江巡撫王亶望以資郎起家，至中丞，後以不法伏誅。籍沒時，篋有四足褲，繡字於上，曰「鴛鴦褲」。高宗大惡之，曰：「公卿宣淫，一至於此！」<br />
　　朱雲錦客揚州，雇庖人王某，自言幼時隨其師役於王署中。王喜食驢肉絲，廚中有專飼驢者，蓄數驢，肥而健。中丞食時，若傳言燋驢肉絲，則審視驢之腴處，刲一臠，烹以獻。驢刲處，血淋漓，則以燒鐵烙之，血即止。其食鴨也，必食填鴨。填鴨者，飼鴨不使鴨動，法以紹興酒罈去其底，令鴨入其中，以泥封之，使鴨頸伸於罈外，用脂和飯飼之，留孔遺糞，六七日即肥大可食，肉之嫩如豆腐。王偶欲食豆腐，則殺兩鴨熬湯，煮腐以獻之。<br />
　　王有寵妾曰卿憐，後歸和珅。四足褲之為物，殆王與卿憐所用者也。<br />
　　<b>福康安享用之豪</b><br />
　　異姓封王者，三藩而後，福康安一人而已。福享用豪奢，其用兵時，大軍所過，地方官供給動逾數萬。福既至，則笙歌一片，徹旦通宵。福喜御紫色衣，人爭效之，謂之福色。善歌崑曲，每駐節，輒手操鼓板，引吭高唱，雖前敵開仗，血肉交飛，而裊裊之聲猶未絕也。<br />
　　<b>張亨甫縱酒聽歌</b><br />
　　建寧張亨甫，名際亮，詩人也。計偕入都，一日，忽有所不慊，戒門者謝客，獨招素所喜歌郎，命酒為長夜飲。既散，搜篋，出朱提，令各挾十兩以去，乃酣睡。及醒，僕告米盡，則囊空無以應矣。執友某聞之，繼粟繼肉，私為部署，而亨甫弗問也。<br />
　　<b>文欽明任意揮霍</b><br />
　　橫塘居士文欽明，名思。其先為韓人，國初入京師，兩傳而富峙陶頓。居士賦性脫略，任意揮霍，凡人間服食、居處、子女、玩好、狗馬之奉，無不備致。<br />
　　<b>隨園食物具備</b><br />
　　袁子才居江寧之隨園，以其地僻左，故家儲食物甚夥，購之於市者惟鮮豬肉及豆腐，其他則無一不備。有果，有蔬，有魚，而豢養雞鳧尤為得法，美釀儲藏，可稱名貴，形形色色，較購諸市者為佳。有不速之客至，肆設筵席，可咄嗟立辦也。<br />
　　<b>袁子才宴客更酒盞</b><br />
　　袁子才性不飲酒，家中多藏美釀，又喜搜羅酒器。每當宴客時，一席之中，例更酒盞四五度，始而名瓷，繼而白玉，繼而犀角，繼而玻璃，由小而大，遞相勸酬，宏量者，期盡歡而後已。<br />
　　<b>王立人結客</b><br />
　　王立人，佚其名，山陰人，人呼之曰王二先生。工摺奏，刑名、錢穀之學無弗知。居滇久，熟其風土人情，遂執梃為幕賓盟長。館於近花圃，園林、戲臺咸備，以督撫之尊，可折簡招之，道府以下，有君前無士前也。時布政為德清許祖京，按察為江夏賀長庚，皆其兒女姻親。首府為武林莊肇奎，交誼尤篤，左靴貯刑名，右靴藏錢穀，視王二先生點定，即遣奴呈督撫施行，不待斟酌。一缺出，官須兩司議詳兩院商定，幕則僅王片言而決，當局者不敢參一詞。滇省脩脯最優，即至薄者亦六百金，繁缺倍之，皆其門下士，然亦以技之長短分高下，不稍軒輊也。府、廳、州、縣衙參大府後，午必麕集，謁貴者於斯，訪友者於斯，審案者亦於斯，娛戲者亦必於斯，一廳則敲樸喧譁，一廳則笙歌婀娜，不相聞，不相混。夜必設筵，器物如大方杌、闊茶几，皆新製，人占一杌一几，進食單，以筆點之，一壺一簋不並案。或欲徧嘗，或不兼味，惟其便。紹酒大尊價紋銀十二兩，夜必罄一尊。鄉人之賦閒者，悉館穀之。故雖大府有投贈，司道有縞紵，府廳以下有進奉，而終不足供其揮霍也。<br />
　　於是王謀於當事，總辦各省銅運，除京運八起及粵省以鹽交易外，其餘各省以銅本交藩庫，即以運本交王。屆期，則於百色兌銅，既速且逸，運員以恬以娛。運本羨餘，歲本可得數萬金，而辦理十餘年，總計短二十四萬，乃告兩司曰：「公等得銅廠、錢局之潤，多者七八十萬，少者亦不下二三十萬，非臣力不及此。今與公等約，若助我十六萬，若助我八萬。宦囊太豐，非福也，以濟我急，且減君裝耳。見機而作，予亦從此逝矣。」召諸委員代草公稟，訟己，復為兩司代草詳稿罪己。以邊省犯事，調戍四川，蒐合餘燼，尚存萬餘金，挾之走成都，曰：「予本窶人子，還我本來面目，亦大不惡。」不見一客，年八十餘卒於蜀。<br />
　　<b>周海門結客</b><br />
　　嘉慶時，周海門隻身商於淮，不十年，致素封，坐中食客常千人。士之踵其門者，雖一技一能，必溫顏接之，延上座而厚款焉。倚山建客邸數百，編號為之，客之來者，以次就宿，如歸其家。又善於縱橫捭闔，貴戚權要皆通賂遺，地方長官有疑難事必就決於周，里鄰有急難輒周濟之。<br />
　　<b>沙三預雇大小船</b><br />
　　承平時，蘇州虎邱之繁華甲全國，酒樓歌榭，畫舫燈船，留連其中以破家者不可勝計。尤盛者，競渡之戲，粉黛雜遝，笙歌敖曹，踰月不止，浮薄子弟及富商市賈皆趨之若狂。<br />
　　有沙三者，富而無聞，一日，偕友往觀，買舟不得，蓋遊人預約舟子於三日前，無空船也。沙敗興，慚憤而歸。明年端午，官幕、紳富買舟者，皆曰沙氏訂矣。覓小舟，小舟亦然。蓋沙於前歲徧召長年篙師，予之金，約不得載他客。屆期，置酒招妓，廣集戚友，雖半面識、一揖交皆與焉。桂揖蘭橈，上下千計，歌舞盛於往時，莫非沙氏客也。<br />
　　自是沙之名大噪於吳中，黃金買笑，紅袖爭迎，豪舉數年，貲財將盡。妻爭之不得，乃析餘田，獨與子居。沙困甚，至衣食不給，妻子欲迎養之，沙笑曰：「吾手揮十萬金，不數載輒盡，今乃仰食於兒女子耶！」去不顧。已而賣寒具於市，好歌，歌皆述其平日冶游事。寒具，俗所食之麻團也。里巷小兒及勾欄相識者，樂聞其歌，爭買之。得錢，則詣酒肆醉飽以為常。會蘇守某至，惡民俗奢侈，日思所以儆之。或舉沙三事以告，守撫掌曰：「吾得之矣。」又明年端午，命備一舟，置酒招妓如故。即召沙，使多挾寒具以來，榜其船曰「麻團勝會」。沙至，跣一足，衣袴藍褸，手捧筐籃，腰懸破燈一，即每夕自炤以歸，刻不去身者也。登船放櫂，容與於彩旗花舫間。守意藉沙作棒喝，而沙則大樂，令諸妓雜奏絲竹，自攜鼓板，曼歌以和之。酒酣，自書聯云：「借景玩龍舟，不履不衫，三少爺及時行樂；回頭看虎阜，是真是假，大老官觸目傷心。」<br />
　　<b>和珅餐珠</b><br />
　　和珅貪黷枉法，僭侈踰制，世多知之。相傳和每日早起，屑珠為粉作晨餐，餌珠後心竅開朗，諸事□了。凡已舊及穿孔者，屏不服，即服之亦無效。價極重，一粒二萬金，次者萬金，最賤者猶值八千金。吳縣珠賈石某專司其事，牟利甚厚。藏珠之法，搓赤金為丸，裹以縕，襲以錦囊，貯以精美小篋。海上採珠者日涉風濤中，得美珠必投石，石裝潢之，以時獻。<br />
　　<b>和珅有真珠鼻煙壺</b><br />
　　和珅伏誅時，仁宗嘗謂其私取大內寶物，誠然。孫士毅自越南歸，待漏宮門外，與珅值，珅見孫所持鼻煙壺而索觀之，則大如雀卵之明珠所琢成者也。珅欲之，孫大窘，曰：「昨已奏聞，即當呈進奈何？」珅微哂曰：「相戲耳。」其後復相遇於直廬，和以昨亦得一珠壺告孫，出示之，即前日物，孫意以為上所賜也。旋偵之，知珅出入禁庭，遇所喜者，逕攫以出，不復關白也。<br />
　　<b>黃學乾為要緊窮</b><br />
　　青浦黃學乾為富人子，納資得五品銜，出入儀從比於現任官吏。以薪炭之多煙而難熾也，憎之。或曰：「莫若改用木花。」顧不能即得，乃買巨木，使工人鉋之。一日，有友言蘇州閶門某待詔藝為吳中第一，即賃舟至蘇，薙髮而回。又於重九挾金箔登山散之，深林高麓俱成金色，人遂呼之曰「要緊窮」。久之，家產蕩盡，晚年遂不能自給，鬻身於蘇州某氏。某出謁客，則潛戴晶頂從其後。某駭問，則曰：「吾固青浦黃某也。」某不敢留，贈金遣歸。比抵家，則其婦已就養母家。翌年元旦，黃詣婦家稱賀，其婦從外舅、外姑出見，乘間攫其婦之釵環以走。甫出門，遇丐，即贈之。<br />
　　<b>那倫日易滌器</b><br />
　　侍衛那倫，納蘭太傅明珠後也。少時家巨富，以銀器滌面，日易其一。<br />
　　<b>高江村子孫之豪</b><br />
　　張得天司寇初娶高氏，為江村女孫，谷蘭女也。新婚廟見後，婦循例視庖，司寇之父茹英語之曰：「廚下諸人執事尚勤否？」曰：「甚勤，然未免太勞。即如執爨一役，傳薪必再四。」翁曰：「媳家不如是乎？」曰：「媳家止架薪於陘，將熄，則以膏沃之。」其匳贈甚豐，即圖章亦一千具，玉石晶瓷咸備。一日，司寇赴座師家慶壽，帽珠為人竊。父性嚴，慮有呵責，乃歸謀諸婦。高云：「珠本二顆，以三千金購之，一以裝君帽，一以綴余幗，無辨也。」司寇大喜，然苦珠無穴，乃命小奴以鐵錐穿之，不入，擊以石，珠裂為二，片刻而值三千金之物失矣。歲餘，舉一子，谷蘭貽外孫者，有正龍頭刻絲衲百幅，婢媼即以供兒溺焉。<br />
　　谷蘭與陸雙柑善，雙柑薦一客往，谷蘭方內值，旬餘不見，供給至腆。一日，谷蘭報謁，語之曰：「有所欲，幸即以告，雙柑與我一也。」客乃請曰：「願效力門下。」谷蘭即呼紀綱來，囑之，則對曰：「府中事事有主者，無已，惟近畿蘆臺一帶，逋租已及三萬，無暇料理，但瑣甚，無以為也。」谷蘭俯仰久之，語客曰：「敬以奉煩，可乎？」客曰：「幸甚。」乃點檢而住。客頗練事，往索月餘，得五千金，造冊篋金歸。又候之旬餘，復得見，奉冊呈金，方將陳說，谷蘭略一勞苦，初不省視，顰蹙久之。客曰：「此後當漸有生色。」谷蘭搖手曰：「何可再也。重勞長者，殊深惶悚，即以五千金為壽，幸勿嫌也。」客拜賜而歸，小康矣。谷蘭一身揮霍，及歿，司寇挽詩云：「文人承世寵，弱冠紫宸前。性命杯中酒，生平語外禪。曾揮萬鎰盡，不著一絲牽。誰最傷知己？詩人孟浩然。」浩然，以況雙柑，皆紀實也。至子三臺時，已中落，然豪邁猶有父風。翰林程珣假三臺金，積子母，已七萬五千，親自來索，館於秀野。一日，束裝欲歸，或問之曰：「程君負已清乎？」曰：「清矣。」曰：「何速也？」曰：「我找與二萬五千，結十萬金票，乃得清耳。」三臺子作令陝中，以公私交累，潦倒而死。<br />
　　<b>阿克當阿之奢侈</b><br />
　　起居服食之奢侈，以旗員為最，蓋多供奉內廷，得風氣之先，無往而不當行出色也。嘉、道時，兩淮鹽政以阿克當阿為尤侈，任淮鹺至十餘年，人稱為「阿財神」。過客之酬應，至少無減五百金者，交遊遍天下。仁宗亦眷之，派查河，派查賑，乃竟未能洊擢封疆，蓋其時政體尚嚴也。至道光，則同為內務府員之鍾雲亭即任閩督、魯撫矣。<br />
　　阿所藏書籍字畫值三十萬金，金玉珠玩值二三十萬，花卉、食器、几案值十萬，衣裘、車馬值三十萬，僮僕以百計，幕友以數十計。每食必方丈，非國忌，鮮不演劇。即鼻煙壺一種，亦有二三百枚，無百金以內物，紛紅駭綠，美不勝收。真奇楠朝珠用碧犀、翡翠為配件者，一掛必三五千金，皆膩軟如泥，潤不留手，香聞半里以外。帶鉤玉佩則更多矣。司書籍者僕八人，隨時裝潢補訂者又別有人。宋、元團扇多至二千餘，每扇值四五兩，乃於數萬中選擇而留之者。全唐文館即其奏請開辦者也。吳穀人、吳山尊、孫淵如、黃仲則、石琢堂、洪桐生皆為座上客，極一時風雅之樂。其飲饌，他不具論，鰣魚上市，必派數小艇張網於焦山急流中，上置薪釜，得魚即投之釜，雙漿馳歸，至平山則正熟，與親在焦山烹食者無異也。<br />
　　<b>葉盧之侈</b><br />
　　粵東富室，在嘉、道間首推潘、盧、伍、葉。葉之盛時，飲食起居倍極豪侈，其家廟之木主，鑄金字，以茄楠為質。洎式微，既以金易錢，復斲楠質為牟尼，每一木主得粒十八，遂以成串，次第為之，猶得拯一家數載之飢寒也。盧亦窮奢極欲，其裔曰秋舫者，窮極無聊，乃以需索鄉人為業。一日，忽異想天開，斲木為燭二，持之周行城市鄉落，見有喪家，輒貢以木燭，予一銀元，則稱謝而去，習以為常，遂終其身得飽暖矣。<br />
　　<b>潘士成散姬</b><br />
　　粵東潘土成盛時，姬妾數十人，以一大樓處之。人各一室，窗壁悉用玻璃，彼此通明，不得容姦，又禁不使下樓。有所需，則婢媼致之。潘別居一室，至夜，欲召人侍寢，則按其行第，使人召之。潘敗，一日，將遣諸妾，則令人樓下呼之曰：「幾姑，【粵俗，婢僕呼主人之妾，多以入門之前後次第之，曰幾姑。】老爺召汝，可扃門來。」至，則潘諭之曰：「今不需汝等，汝欲留者，吾仍月給汝金若干，否則給汝四百金，任汝所之，惟不得復上樓。」一人去，則又呼他人，散者十之九。諸人初不預備，故房中物纖悉未取也。<br />
　　<b>南海伍氏購呢</b><br />
　　南海伍氏，較潘、盧、葉三氏為尤富。當其盛時，其子弟某嘗購洋呢於英屬香港，肆主以貨已有人預定，所取過多，不克應付，因倍其價以難之。某燭其隱，故倍取之，不以值昂為嫌，遂空其肆中所有。事為英民政司所聞，屬華董勸其少節，曰：「物力艱也。」某不能用。<br />
　　<b>潘汪鬬富</b><br />
　　潘梅溪為蘇城鉅富，與之相埒者，惟楓橋汪姓而已。嘗謁汪，服貂耳茸外褂，汪不之識，問潘，潘告之，面有得色，汪大恚。潘去，乃令其僕遍至巨室搜覓此服，且懸重價，每一襲償金八百兩，一夕而得八襲。詰朝，折柬招潘飲。潘至，則八僕立於大門之左，所服與潘無異，潘慙而返。<br />
　　<b>南河官吏之食品</b><br />
　　治河總督，當銅瓦廂河決以前，有南北二缺。駐山東濟寧者為北督，事簡費絀，遠不如南督之繁劇也。南督駐江蘇清河縣之清江浦，以有歲修費五六百萬金，大小官吏常乾沒其十之九，驕奢淫佚，乃遂著稱於道光時。即飲食言之，略舉一二，幾有非帝王所可及者。<br />
　　某督嘗設宴，座客咸贊豚肉之美。酒闌，一客起去，偶見院中有豕尸數十，枕籍階下，異而詢之典廚，始知席次所陳之一簋，實集眾豕背肉而成。其法，閉豚於室，屠者人持一竿，追而撻之，豕負痛，必叫號奔走，走愈亟，撻愈甚，待其力竭而斃，亟刲背肉一臠，復及他豕，死五十餘，始足供一席之用。蓋其背受撻，以全力護痛，則全體精華皆萃於背，甘腴無比，餘皆腥惡失味，不堪烹飪，盡委而棄之矣。至烹鵝掌之法，則用鐵籠籠鵝於地，熾炭其下，旁置醯醬。有頃，地熱，鵝環走，不勝痛，輒飲醯醬自救。及死，全身脂膏萃於兩掌，厚可數寸，而餘肉悉不堪食矣。有食駝峰者，選壯健橐駝縛於柱，以沸湯澆其背，立死，菁華皆在一峰，一席所需恆三四駝。又有吸猴腦之法，尤慘酷。選俊猴，被以錦衣，穴方桌為圓孔，納猴首孔中，拄之以木，使不能進退，乃以刀剃其毛，刮其皮。猴不勝痛，號極哀，然後以沸湯灌其頂，用鐵椎擊破顱骨，諸客各手銀勺入猴首中，探其腦吸之。每客所吸，數勺而已。他如食一豆腐，製法有數十種之多，且須數月前購集材料，選派工人，統計所需，非數百金不能餐來其一箸也。食品既繁，一席之宴，恆歷三晝夜不能畢，往往酒闌人倦，各自引去，從未有終席者。<br />
　　<b>奕經之侈</b><br />
　　道光辛丑鴉片之戰，九月，蒙古、吉林及京師火器、健銳營兵，由揚威將軍帥領南來者，命翼長等統之，分布江浙，資策應。而將軍駐節蘇州，往來於杭、紹之間，營帳中器皿珍羞，窮極瑰異。其幕客知州鄂某復濫支軍餉，費用無度，以博將軍歡。會天寒風雪，簾幕、壁衣之屬皆以貂狐、洋灰鼠為之。圍鑪擁酒，侑以管絃，說者謂有緩帶輕裘雅歌投壺之概。時英人要索條款不已，參贊或請進兵，將軍酒半啟帷探望，曰：「寒哉氣也！」揚威將軍者，協辦大學士奕經也，其參贊為副都統特依順侍郎文蔚。<br />
　　<b>吳某門客以百計</b><br />
　　浙中富家子吳某，性豪侈，起居飲食，擬於王侯，而求資助者無不允。客其門者以百計，各挾一技以自炫。一日，有僧來訪，貌甚寢，門者見其衣冠襤褸，阻不入，呵之，聲聞於內。吳趨出，問故，怒責門者，迎僧入，禮甚恭。僧居月餘，亦不言去。一夕，吳置酒款僧，僧量甚豪，飲輒盡數斗，酒酣，謂吳曰：「僧蒙主人厚待，無可報酬，敢以薄技獻君。」吳唯唯。口出鐵丸二，旋化白光，上下飛繞如白練。吳及諸人皆呆立如木偶。俄而戛然有聲，僧與白練俱杳，但聞遙呼曰：「吾去矣！」<br />
　　<b>耆英吸鼻煙</b><br />
　　耆英官兩廣總督時，每吸鼻煙，輒以手握一把擦鼻端，狼籍徧地，皆上品鼻煙也。其侍者不忍，嘗隨時錄貯之。後其家貧甚，乃以之售諸肆，得數百金。<br />
　　<b>玉琵琶享用豪奢</b><br />
　　玉琵琶者，不知何許人，道、咸間人也，居武進、無錫間，人皆稱為老技師，生徒徧大江南北。所居為巨宅，漚釘獸鐶，與世家埒。享用豪奢，每宴客，舟車坌集，明燈燭天，水陸之珍，求之數千里外，侑酒歌吹必菊部名伶。僮僕數百人，皆日得醉飽，臧獲輩嘖嘖矜其值，殆不止貧家一歲糧也。平居盛容飾，玉蟬貂錦，狀類金張子弟。深居簡出，出則香車寶馬，或綵錦小肩輿，行廚食榼，奚奴三五，絡繹隨之，徜徉湖堧。春秋佳日，有見之者，爭言天下琵琶第一人，故克享此清福也。<br />
　　<b>官文恭張燈奏樂</b><br />
　　官文恭公文督兩湖，軍書旁午。文恭設軍務處，與胡文忠公林翼蒞其事，藩臬司道參知焉。文恭間日一臨，文忠則自朝至夜寢饋於斯。文恭多內嬖，在節署，每夜必張燈奏樂，文恭引羊脂玉巨碗，偎紅倚翠，藉以消遣。軍報至，文恭輒曰：「告胡大人可也。」厥後論功行賞，乃裦然居首，封伯爵。<br />
　　<b>胡文忠口體之奉</b><br />
　　胡文忠公少時有公子、才子之目，頗豪宕不羈。改官黔中，始勵志政事，軍興而後，益以名節自厲。然口體之奉，未能如曾文正、左文襄之嗇苦也。營英山時，無三日不小宴者，且肴饌至精，外間遂有糧臺供應日五十金之謠。<br />
　　<b>洪秀全有珠帳</b><br />
　　咸、同間，粵寇李秀成部下恣淫掠，嘗出其所掠金玉寶玩別為五等，最上者獻洪秀全，次者自取，餘以分賞諸酋。有飾冠之大珠，如龍眼，夜置暗室，光射五尺許。又選珠之一分以上者十數盤，以銀絲聯為帷帳，獻諸秀全，謂暑日寢其中，自能清涼爽健也。<br />
　　<b>楊秀清之侈</b><br />
　　粵寇楊秀清所寢之牀，以玻璃片鑲嵌，中貯水，養金魚．又結珍珠成一帳，雜以五色寶石，奇光燦爛，炫耀奪目．其餘器物概用金玉，地衣則以黃緞為之．<br />
　　館前有女傳宣十二人，均朱冠黃帽。有人進謁，悉由傳宣通報。秀清之出門也，隨從極盛，有銅鑼十餘對，五色繡龍長數十丈，轎夫三十六人，美童二人在轎前擊小鐘，以記里數，旗幡簇擁如雲。<br />
　　<b>潘雲閣耽聲色</b><br />
　　咸、同間，有南河總督潘雲閣者，耽聲色，幾不僅金釵十二也。當五十歲前，受制於妻，無後房之寵。既失偶，乃大縱所欲，有稱如夫人者四，各蓄豔婢四，自餘女傭及婢之少艾者尤夥，皆暱之，而猶以為不足。每出巡，見民婦之美好者，輒遣僕嫗託如夫人命召之入署，信宿而出，贈以二十金。<br />
　　潘治南河時，年將七十矣。而精神矍鑠逾壯年，豪縱猶昔。其寵姬率南部名娼，精音律，艷婢皆嫻歌舞，演劇之化裝咸備。時或命酒展紅氍毹，令諸婢扮演，愛妾理絲竹於後，自衣及膝之短綠襖，冠便帽，紅線成握，長尺有咫，斜披肩背，【時便帽結紅線必附以綏纓。】白髮如帚拂胸，支頤疊股而觀。遇劇中關目可噱者，則入場與諸婢狂嬲以為樂，屬吏得縱觀。一日，演《挑簾》、《裁衣》諸院本，備極妖冶，遂嬲諸婢，聞旁有掩口嗤者，由是遂不得與觀。又聞其於理事室中別闢一房，婦女裝飾針黹所需之品無不備，午後輒至，凡署中婦女欲市各物，必至此交易，一一親與論值，故靳之，索群雌笑罵以為快。<br />
　　<b>勝保食必方丈</b><br />
　　勝保性豪侈，聲色狗馬皆酷嗜之。食輒方丈，每肴必二器，食之甘，則曰：「以此賜文案某。」蓋仿上方之賜食也，然惟文案諸人得與焉。勝又豪於飲，每食，必傳文案一人侍晏。一日，軍次同州境，忽謂文案諸員曰：「今午食韭黃，甚佳，晚飱時與諸君共嘗之。」及就坐，詢韭黃，則棄其餘於臨潼矣。大怒，立斬庖人於席前，期明晨必得。庖人大駭，立策騎往取，往復二百餘里，亟以進。<br />
　　<b>周莘仲座客常滿</b><br />
　　周長庚，字莘仲，侯官人。未冠，舉同治壬戌鄉試，選建陽教諭，調彰化。愛士彌至，士有為人中傷者，必爭諸長官，無所憚。尤喜賓接士大夫，講經濟詞章之學。閩中士大夫之有名者，至臺，必主彰化，車馬輻輳，座客常滿，臺之南北無不知有周教諭矣。有與其夜宴者，謂珍錯雜陳，燈炬如晝，非苜蓿荒齋所得有也。<br />
　　<b>曾忠襄買蠟箋</b><br />
　　同治甲子，曾忠襄公國荃率師下金陵，粵寇洪秀全自殺。曾文正公奏言，初疑秀全有積金，可助國用，後嚴密搜求，乃知其誣。然恭王嘗對人言，聞忠襄是時嘗買蠟箋一捆，至費三千金云，然是言亦固無據也。<br />
　　<b>曾忠襄有珠數珠</b><br />
　　同治甲子，江寧城破，曾忠襄之部下獻物有明珠一串，大於指頂。懸之項下，則晶瑩的鑠，光射鬚眉。珠凡一百零八顆，配以背雲之類，改作朝珠。<br />
　　<b>郭壯武之豪</b><br />
　　郭壯武公松林嘗從李文忠公鴻章征粵寇及捻，其部將有錢永林者，後官施南協副將。當勦賊時，每破一城，賊往往棄財帛而去，有所獲，輒獻之郭，故郭之家資累數百萬。乃大興土木於長沙，以奢僭為御史所劾，幾不測。飲食男女之事，一時無與並者。又好博，呼盧喝雉，一擲輒巨萬。郭，字子美，湘潭人。何子貞太史紹基嘗壽以聯云：「古今雙子美，前後兩汾陽。」<br />
　　<b>李次青有玳瑁杯</b><br />
　　平江李次青廉訪元度嘗藏玳瑁杯四進，杯口不大，徑寸許，不見其合縫，蓋以一片琢成者。映光深紅，似紫玻璃，其邊各鐫「萬壽無疆」四字，金線鑲入，蓋為內府供奉之物。或云某內監竊而售之，值萬金。<br />
　　<b>淮商洪某讌客</b><br />
　　淮商巨擘有洪姓者，以助餉百萬，賞二品銜。同治戊辰仲夏，約客為消炎會。自外觀其廬，則堂構爽塏，樓閣壯麗。洪肅客入，委宛曲折，約歷十數門，至一院，小山玲瓏，供素蘭、茉莉、夜來香、西番蓮數十種，悉以白石琢盆，梓楠為架。正南小閣三楹，前槐後竹，垂蔭周匝，窗戶盡懸水紋蝦鬚簾。捲簾入內，懸董思白雪景山水，副以趙子昂聯，下鋪紫黃二竹互織卍字地簟，左右棕竹椅十六，瓷凳二，瓷榻一，以龍鬚草為枕褥，棕竹方几一，花欄細密，以錫作屜，面嵌水晶，中蓄綠荇，金魚游泳可玩，兩壁皆以紫檀花板為之，雕鏤山水人物，空其隙以通兩夾室。室貯香花，排五輪大扇，典守者運輪轉軸，風自隙入。逡巡入苑囿，邱壑連環，亭臺雅麗。於是繞山穿林，前有平池，滿栽芙蕖，紅白相間。緣堤而東，則垂楊無數，別有舫室。渡板橋而入，為頭亭，為中艙，為稍棚，宛然船也。窗以鐵線紗為屜，延入荷香，桌椅皆湘妃竹鑲青花瓷為之。就船設筵，筵陳榴、荔、梨、棗、蘋婆果、哈蜜瓜之屬，半非時物，食器皆鐵底哥窑。每客侍以孌童二，一執壺，一供饌。饌則客各一器，常供之雪燕、冰參以外，有駝峰、鹿臡、熊蹯、象白諸珍。俄而妓至，妙舞清歌。酒數行，洪命佈雨，則池面龍首四出，環屋而噴。宴畢雨止，潛察龍之所在，乃製皮為之，掉入池中，一人坐其背，鼓水而上者也。<br />
　　<b>英果敏拋擲銀塊</b><br />
　　英果敏公翰撫院時，蓄女僕甚多，皆年少美風姿者。暇時輒以寶銀碎為一二錢重之塊，拋擲於地，使婢子與女僕爭攫之以為己有，如撲蜨戲。英大樂，幾日以為常。<br />
　　<b>胡雪巖之豪</b><br />
　　同、光間，杭有巨富江西候補道胡雪巖者，名光墉，以豪著稱。居省城元寶巷，姬妾極多，於所居之宅作數長弄，諸妾以次處其中，各占一室，若大內永巷。胡不甚省其名，每夕由侍婢以銀盤進，盤儲牙牌無數，胡隨手拈得一牌，婢即按牌後所鐫之姓名，呼入令侍寢，率以為常。又喜作微服遊，過街市，見有姿色美麗者，即令門客訪其居址姓氏，向之關說，身價多寡不計，且允與其父若夫或兄弟一美事。於是凡婦女之無志節者，男子之闒茸者，無不惟命是聽。而其各省營業所用之夥友，大半恃有內寵，乾沒誆騙無所不至，遂至於敗。久之，荒淫過度，精力不繼，有以京都狗皮膏獻者，大喜。蓋其他春藥，皆為煎劑或丸藥之類，雖暫濟一時，然日久另致他疾，惟狗皮膏但貼於湧泉穴中，事畢即棄去，其藥性不經由臟腑，故較他藥為良。然都中他店所售皆偽物，即有真者，而火候失宜，亦不見效，惟一家獨得秘傳，擅名一時，而有時亦以舊物欺人，偽作新者，故歲必囑其至戚，挾巨金入京監製，以供一年之用，所費亦不貲。<br />
　　胡既敗，自知不能再如前之揮霍，乃先遣散其姬妾之次等者，令家屬領歸，室中所有亦任攜去，所得不亞中人之產。迨事急，有將行籍沒之舉，乃亟擇留其最愛者數人，餘皆遣去，則所攜已不及前，然猶珠翠盈頭綺羅被體也。洎疾亟，並其所留之姬亦遣之，遂徒手而出，一無所得矣。<br />
　　胡敗，江浙諸省之商務因之大減，論者謂不下於咸豐庚申之劫。蓋其時惟官款及諸勢要之存款，尚能勒取其居室、市肆、古玩為抵，此外若各善堂、各行號、各官民之存款，則皆無可追索，相率飲恨吞聲而已。胡之母享年九十餘，當胡未敗時，為母稱觴於西湖雲林寺，自山門直至方丈房，懸挂壽文，幾無隙地，官紳戚族登堂祝壽者踵相接。胡卒後，母亦繼歿，親友避匿，到者寥寥，又適被查抄之命，慮人指摘，喪儀一切惟務減殺，無復前之鋪張矣。<br />
　　<b>孝欽后之衣飾</b><br />
　　孝欽后常御之服為黃緞袍，上繡粉紅大牡丹花。珠寶滿髻，左垂珠絡，中盤粉紅牡丹，皆以寶石配成。項下披肩，形似魚網，以三千五百粒真珠綴之，粒大如鳥卵，圓而且光。復有美玉纓絡。手帶珠玉鐲各一，右手三指五指悉罩金護指，左手兩指罩玉護指，各長三寸，復帶寶石戒指數枚。鞋亦有珠絡，鑲以各色寶石。<br />
　　孝欽后宴外賓時，衣更華美，衣以孔雀毛織成鳳凰，每一鳳凰口中銜珠纓絡一串，約長三寸，略一行動，前後左右均放異彩。冠巾及鞋亦均繡鳳凰。<br />
　　<b>孝欽后之珠寶飾器</b><br />
　　孝欽后宮中儲藏珠寶之屋，有三面木架，由上至下，中置檀木盒一排，各標名稱，凡三千箱，尚有儲藏他處者。<br />
　　<b>孝欽后之珠鞋</b><br />
　　孝欽后有珠鞋一雙，四圍均鑲大珍珠，乃袁世凱督直時所進獻者，綜計購辦及宮門費，都凡七十萬金。<br />
　　<b>孝欽后之飲食品</b><br />
　　孝欽后用膳無定所，惟每飯必有上鋪白布之三大桌，其及時陳設也。太監立於院中，持多數食盒以進，盒黃色，中可置二大碗四小碗，碗皆黃底綠龍或壽字，約一百五十品，列成長式，大碗小碟相間排列。別有二几置果盤，皆糖蓮子、瓜子、核桃等乾鮮果品，為餐後隨意掇食之用。至茗飲時，輒置金銀花於茶器中。肴之最多者為豬羊雞鴨野菜，即以肉丸論，亦有紅白二色，此外尚有清湯魚翅、蒸雞鴨、鍋燒雞鴨。【雞上覆以松柏之枝。】雞蛋餅、香肉、白菜煨肉、蘿蔔煨肉、櫻桃燒肉、蔥燴肉片、竹筍炒肉絲之屬。<br />
　　孝欽喜食燒烤與醬及麥類，餅為炕餅、蒸餅、椒鹽餅、甜餅，亦有以肉為餡者，其式為龍形、蝶形、花形，又有大米小米粥、綠豆糕、花生糕帶甜湯，凡此種種，皆常膳所必備者也。米飯以玉田稻米為之，長及寸，有胭脂、碧粳諸名。常膳必備粥，至五十餘種之多，稻梁菽麥無所不有。故每餐所耗輒需百金。<br />
　　御廚供膳，小菜俱盛以碟，如醃西瓜皮之類，亦燦然大備，其味精絕，聞別有泡製之方。<br />
　　大梨切為塊，以密漬之，尤為雋味，諸王大臣時蒙撤賜。孝欽晚年，時患咳，故以此代滋潤之品焉。<br />
　　水皆於玉泉山汲之，清洌異常，非泥沙俱下者所能比也。<br />
　　太后用膳畢，輒命皇后、宮妃等食之，然不得坐，惟立而餐之，且不敢言語。<br />
　　<b>孝欽后以二萬金攝影</b><br />
　　日人某精攝影，慶王為之介紹於孝欽后，令至頤和園為照一簪花小像，即在慶邸消夏園洗曬，已許以千金之賞矣，內廷傳諭又支二萬餘金。<br />
　　<b>許翁散財之豪</b><br />
　　許翁，歙縣人，汪鏡軒之外舅也。家故巨富，設質物之肆四十餘所，江浙多有之，至翁猶然。翁為人極愿愨，其言吶吶然如不出口。而其子弟中則有三四輩以豪侈自喜，漿酒藿肉，奉養逾王侯，家僮百數十人，馬數十匹，青驪彤白無色不具，腹鞅背韅亦與相稱。每出則前後導從，炫熿於閭巷間。一日，忽郡吏持官文書來，太守以其豪橫，欲逮問之，乃懼，上下行賂求免，所費無算，始寢不問。於是此三四輩者相與謀曰：「故鄉不可居矣，盍出游！」乃各具舟車出游江浙間，凡其家設肆之處，無遠不至，至則日以片紙至肆中取銀錢，無饜足。主者或靳之，輒怒曰：「此吾家物，何預乃公事！」使所善倡家自至肆中恣所取，主者大懼，皆以書白翁。翁自度不能要束其子弟，乃曰：「今吾悉閉諸肆，彼無所取，則已矣。」為書徧告諸肆，使同日而閉。已而肆中之客皆大譁曰：「主人所不足者非財也，何為悉罷？為肆主人自為計，則得矣，如吾曹何！」翁聞之，曰：「誠如公等言。」乃命自筦事者以下悉有所贈，筦事者或與之千金，或二千金，視肆之大小，自是遞降，至廝役扈養皆有之，最下亦與錢十萬。方定此議時，初未嘗辜較其人數，及此議出，主者按籍而計之，則四十餘肆中人數幾及二千，各如數拜賜而去，而錢罄矣。十數世之積，數百萬之貲，一朝而盡，亦可駭也。俞曲園太史樾曾於其閉肆後，見之於友人許，則其冠猶戴青金石頂，綴鶡羽藍翎焉。然所存雖僅此，而意氣固猶不減於昔也。<br />
　　<b>蘇子熙善用錢</b><br />
　　廣西提督蘇子熙官保元春專閫久矣，性好佛，駐龍州時，每年七月必召集僧道，設壇建醮，所費輒數千金，於陣亡之從征將士無不列名追薦，而自為之焚香奠酒。又廣交游，凡京朝官之負有資望者，歲必以珍品相貽。嘗遣人至暹羅采辦燕窩，大如瓢者始合格，貯以篋笥，飛遞至京，王公大臣無不普及。光緒己亥，入都陛見，所贈京朝官之金錶多至三百餘枚。又性嗜西洋酒，凡勃蘭地、惠司格等悉列之几。某制軍為滇撫時，與蘇同癖，蘇知之，餽若干箱。某痛飲得咯血症，蘇知之，乃又餽以藥餌。及罷官，實不名一錢，論者皆謂其善用錢也。<br />
　　<b>德曉峰蓄鼻煙壺</b><br />
　　京外達官貴人皆嗜鼻煙，每於公眾宴會時，各出其所藏以相炫。其名有十三太保、小金花之別，年愈久則值愈昂，每瓶昂者至數百金。蓄之多者輒身佩數枚，日易數次也。<br />
貯鼻煙之壺，舊以五色玻璃為之，其後改用套料，且更有套至四五采者，雕鏤皆極精，以壺足題有「古月軒」字者為最著名。又其後則以美玉、寶石、水晶、象牙、甆、黃楊木、椰等物為之，然賞鑒家仍以舊製之玻璃者為上也，值昂者一壺輒千金。德曉峰中丞馨所藏之壺，多至千餘品，有一最奇者乃金珀所製，中有一蜘蛛，頭足畢具。<br />
　　<b>程長庚與某王賽鼻煙</b><br />
　　程長庚中年以後，名譽益著，凡堂會戲，幾以無程為缺憾。一日，至某王府演戲，王知其嗜鼻煙，因盡出所藏，分裝各色煙壺，使品之，曰：「汝非至予處，一時斷不得聞如許名煙。」程惡其謾己也，謂王曰：「某亦略有所蓄，王曷臨況，一評其優劣乎？」王諾之。次日，王至，程以所蓄各種煙列於几，煙壺或玉或翠，亦各以類分，每一類可分為數種或十數種，五光十色，紛陳王前，乃笑謂王曰：「此視王所蓄者何如？」王慚而去。<br />
　　<b>李文忠冠飾玉</b><br />
　　京師達官達人多喜飾珠玉於便帽，而旗人為多。李文忠公亦嗜之，其玉為恭親王奕訢所贈，值逾萬。權閹李蓮英涎之，嘗諷文忠，欲求此玉，李曰：「昔韓宣子向鄭商求環，彼商人尚能不畏權勢，力抗弗與，子產又善為之辭，故卒能保其所有。余老矣，何愛於一玉，特此物貽自故友，飾帽已三十年，何得輕以與人，為終身之玷耶！」乃於琉璃廠出五千金市他玉以贈蓮英。<br />
　　<b>繼祿享用擬王侯</b><br />
　　京師之富而多豪舉者有三項人，內務府人員，吏戶兩部書吏，各庫庫丁是也。其中之強有力者，輒皆歲入數十萬，然率不事家人生產，每歲所得悉糜於聲色狗馬諸玩好。故凡歌樓妓館中，傳呼某某等至，則群呼大爺或二爺，其音徹耳，如向日六部司員之參謁堂官然，其乞憐之狀可掬也。而以內務府中人為尤甚。<br />
　　內務府總管大臣繼祿，為榮文忠公祿近族，以榮之援，又於李蓮英為義子，故內府大權握於一手，積資至數百萬。姓好馬，聞有名駒，必羅而致之廄下，雖千金不惜。養鴿千餘頭，種色皆備，日飼粟五斗，有一頭貴至百金者。家畜美妾五。其享用擬於王侯，有過之無不及也。<br />
　　<b>繼祿為妓脫籍</b><br />
　　繼祿嘗以八千金為花寶琴脫籍，以三千金為翠雲脫籍，又以鉅金為銀福紅寶脫籍，費累鉅萬。然雖多姬侍，猶作冶游，無夕不至勾欄，每夕必費數百金。<br />
　　<b>文某為伶脫籍</b><br />
　　文某為內務府司員，暇則狎優，其在光緒中葉，伶之稍有聲譽者，皆出資為之脫籍，每費必萬金。又嘗於同日為四像姑出師，四人皆以「潁」字名其堂，時人號稱「四潁」。像姑為相公之音轉，即伶人也。<br />
　　<b>立山為伶妓脫籍</b><br />
　　立山，字豫甫，內務府旗人，嘗官戶部尚書。饒於財，性豪侈，凡京師菊部名伶、北里歌伎之有聲譽者，往往為之脫籍。<br />
　　<b>立山日易朝珠</b><br />
　　京師巨族，自數百年以來，聚物至多。立豫甫尚書家有朝珠三百六十五掛，下者猶值千金。立平時除國忌外，每日易一掛，絕不重複。所蓄古玩值三百萬。光緒庚子拳匪之亂，既被難，迨聯軍入京，家貲盡喪，寶器大半西去矣。<br />
　　<b>榮文忠日易貂褂</b><br />
　　榮文忠公美風儀，有玉人之目，衣裳雜佩皆極精好。每歲自十一月朔迄次年之元夕，所服貂褂日易一襲，無重複者。其衣衩內標第幾號，是可知其多矣。趨朝遇風雨，恆服四不露褂。四不露，即不出風毛者也。<br />
　　<b>榮文忠之翎管</b><br />
　　榮文忠之寶物，拳亂亦多散失，其後廣收賄賂，未幾即已充實。聞所用翡翠翎管表裏瑩澈，自外視之，翎毛纖髮畢睹，蓋玻璃翠也，價值一萬三千金。帶鉤一具，亦值萬餘。<br />
　　<b>榮文忠嗣子日揮千金</b><br />
　　榮文忠無子，乃撫從子某以為嗣。某好聲色，日揮千金不稍惜。榮薨，孝欽后念其勳，賞以四品京堂，某益揮霍無忌憚。所畜馬為京師最，出則前後簇擁十數匹，望之毛色一律，異日更出，則全易其色，如是數易而馬色不複。<br />
　　<b>食魚翅之豪舉</b><br />
　　魚翅產閩粵而不多，大率來自日本，自明以來始為珍品，宴客無之則客以為慢。京庖為此，未必盡得法，故以閩粵人為最擅長，次則河南。光緒時，有閩籍京官四人，為食魚翅之盛會，其法以一百六十金購上等魚翅，復剔選再四，而平鋪於蒸籠，蒸之極爛，又以火腿四肘、雞四隻，亦精選，火腿去爪去滴油去骨，雞去腹中物去爪翼，煮至極融化，而漉取其汁，則又以火腿雞鴨各四，再以前汁煮之，並撤去其油，使極清腴，乃以蒸爛之魚翅入之，味之鮮美，為普通所無，所耗各物及犒賞庖丁之費計之，約三百餘金。四人者，為翰林院編修林貽書、商部主事沈瑤慶、候選道陳某，其一人則佚其姓名矣。<br />
　　<b>某貴人以豆芽為奢侈品</b><br />
　　京師貴人某，一日訪其戚，留午餐，肴有豆芽。其戚固嘗乞貸於某者，至是，某責之曰：「君屢言貧，而肴饌何奢侈乃爾？」戚力辨為非貴品，某曰：「此為吾所常食，每盤需銀一二錢，何得謂非貴品？」戚以未烹者示之，且曰：「所值實僅錢二三文耳。」某悟廚人之奸，歸而欲逐之。廚人乃取豆芽截其鬚，以辣椒絲覆其上，又調以麻油醬油，別取不截鬚者漬以鹽水，悉盛於盤以獻之，指不截鬚者而言曰：「此賤物，即三文尚嫌貴，主人所見者此也。若主人平日之所食者，則確為貴品。」某不知其詐，遂復留廚人。<br />
　　<b>僧尼素食之侈</b><br />
　　乾隆時，京師某寺方丈僧，以高行聞於時，善圍碁，某樞相亦有碁癖，過從甚密。其香積廚所供素麵，風味絕佳，樞相食而甘之，輒命庖丁仿製，弗若也，則扑責之屢矣。庖丁窘且憤，變姓名，傭於僧，久之乃得其法，則選雞雛肥美者，擘析其至精，縷而屑之，入麵中，故汁醲而無脂，味鮮而弗膩。蓋自是而高僧之譽驟衰矣。<br />
　　輦下多諸宅眷，一日，集某尼庵，為禮佛誦經之舉，虔誠齋絜，庖人以蔬饌至，經婢嫗輩搜檢，然後入，雖滌器之布，亦必易其新者。而不知此新布之兩面，即滿塗雞脂，入廚後沃以沸湯，可得最濃厚之雞汁。蓋非此，則筍菌瓜瓠之屬不能使之悅口也。<br />
　　<b>親貴所服之珍裘</b><br />
　　光緒中葉以後，京朝官相尚奢侈，衣服麗都．戊申冬十二月，慶王府以事筵宴，賓客重裘而至，皆珍品，多親貴所服也．其種類為雀舌犴尖、雞心犴尖、鳳眼犴尖、條龍犴尖、京莊犴尖、雲南犴尖、本作犴尖、帶膆紫貂、銀針紫貂、翎眼紫貂、貝勒小貂、紫貂膆、貂爪仁、貂耳羢、銀針海虎、猞猁皮，猞猁脊，猞猁腿、西藏獺皮、金絲猴皮、火狐皮、白狐皮、玄狐皮、吉祥皮、白狐腿、大狐腿、青狐皮、金銀皮、白狐皮、紅狐腿、金銀腿、狐耳羢、青狐膆、白狐膆、金邊膆、火狐背、玉堂皮、天馬皮、宥窩刀、花灰鼠、真銀鼠、洋灰鼠、索倫灰脊、白狼皮、寧夏灘皮、青順腿、紅順腿、黑種羊、青種羊、白種羊、黑緇羔、同州羔皮。<br />
　　<b>銀針海虎之拉虎</b><br />
　　四塊瓦，即便帽中之拉虎也，以其上分四塊，如瓦形，故以為名，下垂短帶。普通多用熏貂，佳者值三十餘金。而榮文忠公所戴者值三百餘金，蓋以銀針海虎為之也。<br />
　　<b>那琴軒膳費月六七百金</b><br />
　　那琴軒相國桐善飯，然非佳殽不適口，每食必具參翅數簋，啖之立盡。其庖人月領膳費至六七百金之多。<br />
　　<b>某侍郎之飲饌</b><br />
　　光緒季年，京曹官風尚豪侈，即以飲饌言之，無不羅列珍錯，食前方丈。有久居京師之某侍郎亦然，所傭庖人，中西兼備，中肴皆蘇揚名手，人必有一二品之擅長者，西肴則歐美名庖任之。早晚三餐，中西各肴列於左右，某坐其中，椅可隨意旋轉，擇所嗜啖之，其宴客更可知矣。京師貴人遇宴外賓及外省入覲之大吏，必假其庖，亦中西肴並列，每席有費至二百金者。試言其鴨，則火烤而鬆脆者，仿京師製也；紅燜而甘腴者，仿蘇州製也；清蒸而肥膩者，仿揚州製也，餘肴亦大率類是。自午至晡，客已輟箸，而尚燔炙紛陳，續續不已，類皆不待終席而散矣。<br />
　　<b>金仲撝有豪侈之思想</b><br />
　　光緒時，有歷佐戎幕之閩人金仲撝名謙者，家故寒素，而豪邁自喜，所得金到手輒盡，既無資以營商，又不欲作齷齪官以獵取儻來物，初頗悒鬱不自得。久之而研究哲學，有所悟，於世之虛榮實利，視之如浮雲，棄之如敝屣矣。至其少年時之豪侈思想，則固嘗為仁和林重夫茂才任道之，其言至恢詭，雖富如猗頓，貴如金張，恐亦未易實行也，謂為囈語可耳。然可譬之道經屠門者，即不得肉，但大嚼亦快意於一時也。<br />
　　重夫嘗以告人曰：仲撝雖閩籍，其大父以宦浙寄居，故生於浙江之杭州。意謂湖山有美，誠為通國第一名勝之區。蘇杭齊名，以山水言，杭勝於蘇多矣。惟以西湖居民之粗俗可厭也，欲為移民之策，徙蘇州男女以實之，冀以吳姬之顏色，吳娃之語言，與三竺、六橋之花柳燕鶯，相得益彰，無美不臻也。至是，乃擇地靈隱，建築園林，其間重堂高閤，溫廬涼館，及亭臺、樓觀、軒榭、池沼之屬，無不具備。植物如奇葩異木，動物如珍禽嘉獸，凡人世間所可有者悉羅致之。更於其中搆宅以居京師、奉天、長沙、廣州、蘇州、揚州之妾者六，各自為宅，仲撝則與其婦於六宅之中央而居一宅焉。妾為京師產，則宅亦京師式，室中之器具，食時之肴饌，役使之婢嫗，亦無不自京師致之。推而至於奉天、長沙、廣州、蘇州、揚州，皆如之。不出園門，日偕其婦任意以游。入某妾之室，則所進之食、所聞之言，無不與此妾之出生地相應。故見京師之妾，則如至京師矣；見奉天之妾，則如至奉天矣；見長沙之妾，則如至長沙矣；見廣州之妾，則如至廣州矣；見蘇州之妾，則如至蘇州矣；見揚州之妾，則如至揚州矣。至夕，或與其婦偕返自居之宅，或己留而婦返，惟其便。<br />
　　至於仲撝常日之衣食，則但取其有資衛生足矣。雖妻妾臧獲被文服纖，【四字見《文選》宋玉《招魂》，文謂綺繡也，纖謂羅縠也。】<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
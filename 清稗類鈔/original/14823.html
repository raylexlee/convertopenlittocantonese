<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>清稗類鈔 - 　祠廟類</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>祠廟類</font></h4>
			　　<b>天壇</b><br />
　　天壇在永定門內之左，都城丙方也，建自明永樂間。形圓南向，三層，內外圍以低垣，曰壝。內壝形圓，周一百六丈四尺，為門四；外壝形方，周二百十丈一尺，為門四，殿壝皆藍瓦朱柱。前為圜丘，後為皇穹宇，又後為祈年殿，又後為皇乾殿，西為齋宮，西南為神樂署，東南為神庫。周以繚垣，上覆椽瓦，垣外為溝。<br />
　　<b>風雲雷雨四祠</b><br />
　　雍正十三載中，惟造風、雲、雷、雨四神祠以備祈禱，此外無營繕事。<br />
　　<b>京都東嶽廟</b><br />
　　乾隆庚辰三月，朝陽門外東嶽廟火，殿廡皆燼，獨左右道院無恙。特發內帑，并令京內外大小官員捐助，仍以裕親王監視之，閱歲始畢工，親臨幸焉。廟中仁聖帝、炳靈公、司命君、四丞相像，皆元昭文館大學士、正奉大夫、祕書監卿劉元所塑。元最善摶換之法，時無與比，至是皆燬於火。<br />
　　<b>京都宗人府土地祠</b><br />
　　宗人府北廊下有土地洞，黃袍冠冕，儼王者像，胥吏事之惟謹。相傳太祖征尼堪外蘭時，與明議和，邀神以盟，明人畀以土地像，蓋揶揄之也。眾皆怒，太祖曰：「此明人以土地付我之讖，可謹祀之。」定鼎後，遂移祀於宗人府焉。<br />
　　<b>太廟</b><br />
　　太廟前殿凡十一間，四圍以沈香為柱，正中三間，粱棟飾金，東廡西廡各十五間，以分列配饗諸王及功臣位也。中殿九間，東廡西廡各五間，以藏祭器。後殿制如中殿。<br />
　　<b>京師孔廟</b><br />
　　京師孔廟，古柏蒼然，禮器悉備，數千年前之古樂器備列階下，又有周宣王時石鼓十具，風剝雨蝕，石文已十九脫落，字跡模糊，後人將全文鐫刻一碑，屹然立於階下。至光緒乙巳，孔子升為大祀，因儀制較崇，殿庭舊式，諸多未合。京都大成正殿擬改建九楹五戶，其殿前階亦擬改建三成五陛。顧為地基所限，展拓殊難，而殿前多年古樹，又慮或有損折，審慎經時，訖未舉辦。迨宣統庚戌，經言官奏請，復由禮部、學部議覆，酌定變通辦理之法，賡續進行。乃甫將殿頂瓦片揭下，辛亥武漢事起，款絀停工。<br />
　　<b>曲阜聖廟</b><br />
　　曲阜全城面積孔廟殆占其三分一以上，嘗戲摹其形，恰如一面字：聖廟之南直抵城南門，其北直抵城北門，東西數仞之牆，則面字中心兩直筆也；面字之首畫，為城北門外之孔林；自孔林至北門，為極長之輦道，蒼松夾路，匝地成陰，則面字之第二撇筆也。入聖廟大成門，以南為奎文閣，舊藏圖書，史晨、孔宙諸碑斜封地方官朱籤，禁摹搨焉，長松大柏無數。大成門內東偏，為孔子手植檜，其北為杏壇。大成殿供孔子像，旁坐四賢十哲，其上諸帝所上額，自聖祖至德宗，大都為「德齊幬載」、「聖協時中」字樣。大成殿東偏為詩禮堂，其後有孔宅。故井旁為魯壁，則魯恭王壞宅處也。詩禮堂前唐槐一本，古幹如鐵。大成殿之西偏為金絲堂，陳樂器數十事。孔廟祭田凡三千六百頃，租稅所入悉以歸衍聖公，其田亙曲阜全縣之半，緜延及於他縣。孔廟樂舞生三百人，當科舉時代，每科挑秀才四人充之，朔望及丁祭則分班入值，無俸給，蓋廟中子弟以有事為榮，而藉此亦得以列於衣冠，免其徭役。自科舉廢，變考試為保舉，於是目不識丁者濫竽泰半矣。<br />
　　<b>糊塗廟</b><br />
　　萬全縣北十里許有名糊塗廟者，不知所始，或云縣與山右接壤，廟祀晉大夫狐突，音訛而為此，理或然也。宣統間廟額則曰「胡神」，鬚蝟卷而狀獰惡，絕類波斯胡。其廟踞山坳，前三楹供神，後則廟祝居之，雜樹毿毿然。<br />
　　<b>趙雲廟</b><br />
　　正定為漢南粵王趙佗及漢順平侯故里，城中有趙雲廟。塑像極工，以手指心，示不忘漢室也。<br />
　　<b>焦山海西庵</b><br />
　　焦山海西庵，屋宇清潔而無偶像。丹徒焦樂山以焦處士為其遠祖，因塑處士像納之於庵。而焦山之主廟為定慧寺，寺有古物，若商周彝器及楊椒山字《痤鶴銘》皆在焉。<br />
　　<b>四賢祠</b><br />
　　王文簡公士禎嘗為揚州推官，提唱風雅，極一時之盛。後盧雅雨為兩淮運使，在平山堂篠園築三賢祠，祀歐、蘇兩文忠，配以文簡，四方遊客，每來謁祠，輒有微辭，以文簡不稱與歐、蘇同祀也。旋復移三賢祠於桃花菴，又以汀州伊墨卿太守附入為四賢祠。<br />
　　<b>完顏公廟</b><br />
　　伊通州石碑嶺地方有古塚一處，光緒末曾被日本人私掘，得石棺二具，中有金玉古器六件，銀兜鍪一件，重四十餘兩，塚旁有完顏公廟一座，中供木主，書「金故開府儀同三司左副元帥金源壯義王完顏公」等字。<br />
　　<b>丹達神廟</b><br />
　　丹達神廟在西藏丹達山麓，極靈異。神為明雲南參軍葉某，監餉晉烏思藏，過此墮雪窖中，迨春夏雪消，猶僵立鞘上。土人驚異，因奉其尸而崇祀焉，凡過山者必禱之。<br />
　　<b>松鶴菴</b><br />
　　松鶴菴，在京師宣武門外響閘，為明楊忠愍公繼盛故宅。乾隆丁未，胡雲莊司寇季堂會諸僚友醵金立祠繪像，及同事諸公神位。地甚湫隘，有古槐一株，猶忠愍手植也。<br />
　　<b>顯忠祠</b><br />
　　盛京金州旅順島，有顯忠祠焉，乾隆中，詔建以祀明季死事諸臣黃龍、李惟鸞等者也。越百餘年，為光緒乙酉，吳武壯公長慶之部將提督黃仕林、【江西人。】總兵張光前【字仲明，安徽廬江人。】分統慶軍六營，戍守其地。庚寅六月，聿新祠宇，以崇祀事，朱曼君孝廉時為張軍記室，為撰顯忠祠碑文，遒壯悽婉，措辭得體，茲節錄之。碑文云「迨夫飛龍戰野，其血玄黃，月靈在東，厥魄生死，一則士崩瓦解，一則東征西怨。亦有黆黆介士，斤斤將軍，雍丘軌於李由，鉅鹿隕於蘇角。田橫之客，盡於海島之中；欒氏之臣，殲於短垣之下。直節動天地，英聲激河海。故以勒感孝之頌，齊永平之元年；樹比干之碑，魏太和之甲歲。上以追揚忠孝，下以顯融臣軌。何有吠堯之犬，與刑天同誅；逐日之父，與后羿共殛；京觀十仞，不別於貞詖；燎火一原，莫區於蘭艾者哉！顯忠祠者，祀皇贈左都督故明登州鎮總兵官遼東黃龍，及游擊李惟鸞，部將項祚臨、樊化龍、張大祿、尚可義。【乃平南王尚可喜同族昆弟。】在今盛京金州旅順之島。天聰七年六月己卯，命貝勒岳託、德格類率右翼洽格里、左翼伊爾登、昂阿喇及石廷柱、孔有德、耿仲明等甲卒萬人，取明旅順，遂以翼月甲辰攻下其地，實明崇禎六年七月也。龍既伏劍，鸞亦隕首，一軍如墨，闔門同盡，皇情載軫，廟卹有加。都督之官，仍沿明號。乾隆四十三年其月庚戌，有詔諭大學士九卿等，明代殉難諸臣三千六百餘人，專諡通諡，及應列入忠義祠之議。於是龍諡忠烈，惟鸞諡烈愍，其餘四人並從祠祀，頒勒祠額，題曰『顯忠』。故夫君子聞磬，則思死封疆之臣；王者式蛙，所以厲勇士之節。雖復刻木為信，遺像微茫，入廟瞻逵，精靈綿邈，要使魯人結慕於展惠，秦士凝痛於子車」云云。<br />
　　<b>烈皇廟</b><br />
　　山東萊州府有烈皇廟，神即明思宗也。康熙初，有一士人青巾白衣，猖狂至此，獨力營建，云神能護一方田稻。故小家農民奉之者眾，靈感甚著。<br />
　　<b>鄭成功祠</b><br />
　　鄭成功世居福建泉州府南安縣，其先潮州人也。初名森，字大木，成功乃明隆武賜名。生於明天啟甲子年，至丙戌起兵年二十三歲，卒年僅三十九。士人愛戴，建為祠宇，世尸祝之。沈文肅公葆楨撰鄭成功廟聯云：「開千古得未曾有之奇，洪荒留此山川，作遺民世界；極一生無可如何之遇，缺憾還諸天地，是創格完人。」外又一聯云：「由秀才封王，支持半壁舊山河，為天下讀書人別開生面；驅外夷出境，自闢千秋新世界，願中國有志者再鼓雄風。」聞上聯為唐景崇所擬，屬對者丘倉海也。<br />
　　<b>王義娘廟</b><br />
　　福建同安之廈門，瀕海險徼也。世祖入關後，舉師南下，時廈門為明遺民鄭錦所守，順治壬辰，大隊進薄鄭營，悉掠附近村堡子女而還。有一騎士挾一婦人於馬上，色頗豔，士人婦也。過同安東郭時，大隊猶未至，騎士乘隙下馬擁婦，時同行者各據地媟狎所掠婦女。婦睨道旁有古井，紿騎士曰：「願壯士念久遠，勿效他人旋亂旋棄。」騎士首肯，遂乘間落井，騎士大憤，窺井而詈，臨去連發三矢，中婦肩。越十餘日，有鄉民薛姓者經此，因拯其尸焉，顏貌如生，迺為之拔箭整衣，殯而埋之，其地去井丈餘，前臨官道。月餘，薛夢婦求立廟，乃於次日舁運磚石築小廟，並以瓣香酬賽而肖像其中，題其額曰「王義娘廟」。<br />
　　<b>賢良祠</b><br />
　　雍正庚戌，詔建賢良祠，祀開國以來滿、漢大臣勛德卓著者。<br />
　　<b>四神祠</b><br />
　　大內太液池北岸大西天寺，有四神祠，狀貌偉然，甲冑峙立，乃瓜爾佳直義公費英東、舒穆祿武勳王揚古利、鈕祜祿果毅公額亦都、瓜爾佳公勞薩四像，孝莊后篤念舊勳，塑像立祀。乾隆戊寅，寺火，太監等往撲救之，急扶四像出，得無恙。<br />
　　<b>定南武壯王祠</b><br />
　　定南武壯王祠在京師阜城門外，春秋遣太常寺卿祀享，順治辛卯，孔殉節桂林時所建也。嘉慶間，祠宇頹壞，榱桷傾折，丹青堊艧，無請修葺者，歲修祭田亦為祠官所侵蝕。<br />
　　<b>雍和宮</b><br />
　　京師喇嘛最多，皆在雍和宮、東黃寺、前後黑寺，而雍和宮在北新橋北，為世宗潛邸，登極後升為宮，乾隆初，莊嚴法相，以喇嘛守之。宮內法輪殿塑男女裸體佛像，謂之歡喜佛，蓋從蒙古俗也。<br />
　　<b>棗花寺</b><br />
　　京都祟效寺花事最盛，順、康時以棗花名，乾隆中以丁香名，光緒中以牡丹名，然都人士皆呼之為棗花寺。<br />
　　<b>花之寺</b><br />
　　京師花之寺，曾經曾賓谷重修，俗呼三宮廟，壁懸賓谷詩幀，花木盈庭，寺以南皆花田也，春時芍藥尤盛。<br />
　　<b>護國寺</b><br />
　　京師護國寺為元時脫脫丞相府，內有土殿，無磚石，元建築物也。相傳脫脫死後，奉敕即其府建廟，後祀佛。<br />
　　<b>天寧寺</b><br />
　　京師天寧寺，即元魏之光林寺也，地在金代南城內，古名紙坊，寺中樹林甚多，春秋佳日游事稱盛。<br />
　　<b>旃檀寺</b><br />
　　京師有峰檀寺，寺建於明武宗時，本以備李妃離宮之所，順治間，始以奉旃　佛像。此像傳言由于闐至龜茲，復由龜茲至內地，最後奉之於寺。寺之殿瓦本悉用黑色琉璃，俗因有黑老婆殿之稱。光緒庚子，聯軍入都，寺被燬，後雖稍事修葺，而當日崇皇閎麗之觀，終不可復睹矣。<br />
　　<b>大佛寺</b><br />
　　正定府有大佛寺，佛以銅為之，高十餘丈，為樓五層，上有匾曰「調御丈夫」，云是梁武帝所書。又有碑曰風動碑，風起時輒搖搖欲墮，而片石寒陵，至今無恙，惜碑文為風雨所剝蝕不可辨。光緒庚子，德宗奉孝欽后西狩，寺僧亦雲散，有竊寺中小佛售諸西人而致富者。辛丑迴鑾時，孝欽駐蹕寺中，欲復舊觀，以估工五千萬而止。<br />
　　<b>札什倫布</b><br />
　　灤陽札什倫布，譯言須彌福壽之廟，為黃教喇嘛諷經坐牀之所，廟後第七層供高宗御容。<br />
　　<b>延壽寺</b><br />
　　瀋陽城外十里，四周各一塔，下有佛寺，建於崇德八年。西關一寺顏曰「延壽」，則祈天永命為太宗祝禱地也。【是年癸未太宗賓天。】佛殿外碑亭翼然左右峙，碑文為弘文院內學士劉林撰，備滿、蒙、漢、唐古特四體，鐫碑之兩面，文凡數千言。<br />
　　<b>靈谷寺</b><br />
　　江寧朝陽門外十里有靈谷寺，相傳即梁時同泰寺，山門前橫刻「天下第一禪林」六字。自山門至大雄寶殿，一路喬松，兩行皆枝柯森鬱，莊嚴若蹕道。殿後梁時遺宇在焉，頹垣片瓦，沒於荊棘。轉行至右側，臥一短碑，字裏行間不能盡識，惟一碣尚可辨讀，詞曰：「春風浩浩，春日遲遲，黃鶯啼在百花枝。個中無限意，消息許誰知。」殆明時僧人所作也。<br />
　　<b>妙相庵</b><br />
　　江寧城中北門橋之妙相菴，即粵寇石達開之府第，石封翼王，俗稱為翼園者是也。<br />
　　<b>寒山寺</b><br />
　　寒山寺在蘇州楓橋之麓，面對獅子山，虎阜踞其西北隅，登樓一望，恍然於吳諺所謂「獅子回頭望虎邱」者，為絕妙一幅天然圖畫。寺經蘇撫陳夔龍、程德全先後重修，其景為曲廊數折，樓閣三重。遊者出閶門經楓橋灣而至寒山寺，清溪一道，衰草長堤，至近寺門而止。倘於春秋佳日過此，則嫩綠裙腰，秋風馬耳，在在皆有詩情畫意也。<br />
　　<b>龍華寺塔</b><br />
　　上海建築物之最古者，首指城南龍華塔，相傳為南北朝時所建。南朝四百八十寺，寺建四百八十塔，此其一也。<br />
　　<b>岱廟</b><br />
　　山東有泰岱，五嶽之宗也。巍巍冠諸山，山麓多寺觀，岱廟其最大者，秦所築也。廟中正殿為嶽神殿，構造宏壯，罕與倫比。殿之前面，列太湖石九，布置錯綜，各具肖形，石空其中竅，滑澤可愛，一撫摩之，知由來已久。太湖石東旁為炳靈宮，宮庭樹二柏，高十餘丈，已枯槁，皮剝落，大幹盤屈而上，小枝卷曲，作虯形，相傳西漢時所植。石之西旁為環詠亭，翼然覆壇上，雖代事修葺，而傾圮殊甚。亭前矗立一大槐，槐根中空，可容兩人坐而弈其間，則斯槐之大當十圍不止，蓋唐槐也。嶽神殿前為外殿，東西墀對立宣和、祥符兩大碑，其高不可仰讀；西偏又有大碑一，則圓形無字，隱約見雕鏤文，頗似華表。正殿之後為道院，院西牆嵌李斯碑，刻石已焦爛，斯之篆文字畫如僵蟲，古篆也，碑下有短碣，歷攷斯碑出沒轉徙之史甚悉。<br />
　　<b>大石佛寺</b><br />
　　邠州西門外二十里至大石佛寺，俗名大佛寺，乃唐之慶壽寺也。唐貞觀年間鄂國公尉遲敬德建。依山鑿石，毫無罅隙，就石埋像。大佛法身高八丈五尺有奇，四維琢龕，加以廊楹。躡石磴入寺，寺依山建，上中下凡三層，大佛巋然嶽峙其間，年深尚無所損。山長凡數里，下臨汭水，緣山間丈許，輒鑿佛像一軀，大小不侔，咸加彩飾，貌皆溫篤，藹然有見道之容。<br />
　　<b>相國寺</b><br />
　　開封相國寺，建於北齊，乾隆時重修，光緒中復破壞，大雄寶殿及八角琉璃殿尤甚，旋募集多金，鳩工重修。惟寺中殿宇修造奇麗，河南能匠缺乏，不敢悉行拆造，惟拆一段修一段，拆一角修一角，略仿舊式而已。<br />
　　<b>塔爾寺</b><br />
　　塔爾寺在西寧西南五十里之塔山，為西藏黃教之祖宗喀巴瘞胞衣地，其徒自西藏分支住此，兼守護其遺物者也。領衣單口糧者千餘人，而食指嘗逾萬，附寺所居熟番倚其舉火者又數千戶。梵宇皆僧舍，悉因山勢高下疊甃而成，平地寺院之大者瓦鍍黃金，故又名金瓦寺。金玉寶石佛像無數，金佛皆嵌珠粒，巨者如豆，銀佛像更積累盈龕，有迎自西藏者，有頒自內廷者，富室大賈祈疾求福必鑄一像，媵以緞繡衣幔。歷代寶器充牣炫目，商民復矜奇鬥富以輸實之。田地周二百餘里，貲產難以數計，甘肅之精華萃於僧寺，塔爾寺又繁富之尤者也。羅卜藏丹津之亂，寺中大喇嘛被其煽誘從之以叛，雍正甲辰，川督年羹堯平青海還，欲盡屠之，鎮海堡千總某時服役於年，年詰以廟眾逆跡，某力白其誣，且泣稽顙，代為乞命，年乃戮八人，餘眾皆得赦。某以一言保全數千生靈，寺僧感之次骨，設位生祀，歷年重有餽貽，沿以為例。嗣後凡本堡千總至寺，寺僧猶設供張，迎送盡禮，如奉其父師焉。<br />
　　<b>東科寺</b><br />
　　青海有東科寺，地土之廣，田租之多，佃戶之眾，凡青海蒙旗、番族，皆無其富庶，每年在丹噶爾廳署納地稅銀，在青海大臣署納番貢銀，數目不及民糧之什一。喇嘛入冊者，亦領衣單口糧，每名每歲，祇領青稞倉斗一石六斗，定額五十一名，共領八十一石六斗，上經官吏折發，下經胥役需索，實領不及五六成。彼輩視之若有若無，全無重輕，專賴田土租稅人民差徭之供，為一寺衣食及供奉藏差之用。蒙、番承種寺田者，即歸其香錯管轄，其催科擾民無異衙蠹，其挾勢牟利甚於市儈，苛虐刑罰，權埒官府，冤橫尤過之。而蒙、番迷信佛教，黠者遠颺而終不敢犯，弱者飲忍而卒不敢發，僧官之威乃無求而不遂。漢、回之迷信性稍殺，其抗拒力頗堅，故不樂用漢、回。寺中僧額有限，而徒眾盛至百數十人，皆以近寺之兔爾干、克素、藥水、白水各莊之三頁卡佃戶子弟充之。寺僧得以本宗弟姪輩為弟子，繩繩相繼，以私霸其財產，藉寺院為專利之藪。其呼圖克圖雖為寺院地土之主，而財產出納惟香錯攬其大權，眾僧官及喇嘛之有勢力者分其餘潤，香錯任事無年限，非年老請退則終身不易，專利數年，家貲累千萬金，富雄一鄉矣。故東科寺之富，上不歸呼圖克圖，下不歸眾僧，惟中飽於香錯及其下數人而已。會集香錯眾僧官，令自擇牧廠，具立交地印結，寺中游牧無多，僅擇留寺前荒灘一區，以外各處山壑酌留作眾佃戶之畜牧場，其餘除森林外，概呈公家開墾。惟熟地堅不肯報，欲照牧廠之例，永不起征。<br />
　　<b>拉布郎寺</b><br />
　　拉布郎寺在循化境內，距城百數十里，青海極富之寺也。<br />
　　<b>拉布寺</b><br />
　　寺在玉樹，近通天河。<br />
　　<b>昭</b><br />
　　蒙古僧寺之大者曰昭，可容喇嘛千餘人，其布置則經堂、法臺、說佛堂、唐王殿、唐公主殿、堪希舍、各喇嘛舍，所供神像則有泥塑、木雕、金身、銅身、彩畫之別，而彩畫又有幅軸、油壁二種，寺內壁牆概係彩畫，寺外壁牆刷以赤白土或紅色之土。神像種類最多，大都為釋迦、地藏、觀世音、韋馱、四天王、土地、山神及邊藏上古之神，或舞爪而張牙，或人身而獸首，像獰惡。此外更有一神，紅髮青臉，血口銅牙，赤身裸體，毛如釘豎，項下懸人頭一，抱一女神，容貌娟好，作男女交合狀，蒙人呼為歡喜佛。<br />
　　<b>內宗寺外宗寺</b><br />
　　多倫諾爾北約一二里，地名喇嘛廟，內有二大廟，一為聖祖駐蹕後敕建者，為內宗寺，規模宏敞，類太和殿；一為蒙古王公合力建造者，為外宗寺，尤宏大。又小廟十餘，為蒙古各旗所建，名曰倉口。有山，周圍約二三十里，曰風水山，禁人牧採，謂恐壞風水。喇嘛廟東北約二百里，地名經棚，又東北二百里，入內蒙古界，商人非有護照不得入，否則輒被土人殺死。無業華人，恆不敢入內，故其地無盜賊之警。【護照領於多倫諾爾廳，具漢、蒙二文，有領之部中者，則名大單，沿途不復完稅。】<br />
　　<b>布達拉大昭【一作招又作詔】寺</b><br />
　　西藏布達拉有大昭寺，相傳為唐時藏王曲結松贊噶木布所建，已歷二千餘年，坐東向西，樓高四層，上有金殿五座，闌干殿宇，皆銅底鎏金，宏敞壯麗。中殿供釋迦牟尼佛，乃唐公主自中原攜至者，左廊有唐公主、藏王松贊噶木布、巴勒布王女拜木薩之像，其中神佛萬計，樓頂東南隅有拜拉穆像，土人敬畏之。內藏上古軍器，鳥槍長八九尺至一丈，與九子礮同，弓靫箭袋亦甚長大。廟前大碑，為唐文武孝德皇帝御製，碑文與贊普聯甥舅之誼，所謂《甥舅聯盟睥》是也。高約一丈五尺，厚約三尺，寬約四尺，多剝蝕，僅存百餘字，相傳為唐褚遂良書，鉤畫蒼勁，以木欄環衛之。碑前有海眼，以鐵錮塞，上有石砌。碑側古柳二，老幹蟠屈，傳為唐代所植。大殿有明萬曆太監楊英所立碑，前壁上繪唐玄奘法師求經師弟四人像。<br />
　　<b>小昭寺</b><br />
　　大昭寺北半里許曰小昭寺，樓高三層，上有金殿一座，為唐公主建，工程稍差，然喇嘛悉能清修，有佛像，名墨珠多爾濟，又有釋迦牟尼佛、彌勒佛諸像，或云塑像內有唐公主肉身，座上書「默寂能仁」四字，其南即頗羅奈舊宅。寺前柳林一院周匝，牆內大樹叢雜，根邊各有一石，喇嘛棲止之，寒暑不稍移，雨雪不稍避，較他處喝搶食肉之喇嘛霄壤矣。<br />
　　<b>拉木喇嘛廟</b><br />
　　拉木，一名納木，又名南摩，人稠地廣，頗稱肥沃，有大喇嘛廟，極壯麗，所奉佛像皆狀貌猙獰。屋中排列弓矢刀矛諸兵器，云係舊時藏王之物。<br />
　　<b>光孝寺</b><br />
　　廣州光孝寺為漢虞仲翔故宅，在唐為法性寺。內有風旛堂，堂前有池，池畔有菩提樹一株，相傳為梁天監元年有智藥三藏自西竺移植者，且云百七十年後，當有肉身菩薩在樹下演大乘法，度無量眾，聯語所謂「靈根不二」者此也。菩提樹猶存，光緒間，粵吏有議毀寺以為學堂者，某君移書力爭之，得免。<br />
　　<b>海幢寺</b><br />
　　廣州自元旦以迄上元，遊春之地以河南海幢寺為最盛，寺在珠江南岸，即南漢千秋寺故址。明季，邑人郭岳龍購為別業，順治初，天然和尚之徒阿字始建屋於旁，曰海幢寺。阿字故與平南王尚可喜善，康熙壬子，展拓寺基，可喜自建天王殿，福晉舒氏建大殿，總兵許爾顯建二殿及後閣，巡撫劉秉權建山門，寺用綠色磚瓦，均福晉所施。初，兩藩營造府第，咨請部示，懇照王貝勒制式，得用琉璃瓦以及臺門鹿頂。嗣奉部駁：「民爵與宗藩制異，察平靖兩藩，均由民身立爵，所請用綠色磚瓦之處，礙難准行。」時營辦磚瓦皆成，而未敢擅用，乃盡施諸佛寺，至粵秀山之觀音寺、大佛寺、武帝廟，亦皆此種磚瓦也。寺之香積廚、大齋灶亦螭磚砌成，後為骨董家易去殆盡矣。殿東有鷹爪蘭一株，猶是郭氏園故植，蔓條作幹，高出簷牙，歷劫二三百載，而芬芳如故，亦靈卉也，寺僧壘石為臺，架欄護之。<br />
　　<b>湧泉寺</b><br />
　　福州東門外三十里許之鼓山，有唐代敕建之湧泉寺，寺有暍水巖、屴崱峰、靈源洞、國師巖、忘歸石、天風海濤亭、水雲亭，避暑最宜。山北約七八里之鼓嶺，有西人所築避暑屋宇。<br />
　　<b>清真寺</b><br />
　　清真寺在長安者有八，其在西關內學習巷路西者為最初之清真寺，而江寧之清教寺次之。唐中宗時，築此寺於新興坊，名清教寺，玄宗時，改唐明寺，元中統間，更名回回萬善寺，明為清淨寺，國朝則為清真寺。寺有明嘉靖癸未所立劉序撰《重修清淨寺記》，用漢文及土耳其文，又有咸豐丁巳所立《敕賜清淨寺碑記》，嗣屢經重修，較前尤壯麗矣。<br />
　　<b>祠廟聯語</b><br />
　　聖祖遊少林寺，御書一聯云：「大地山河歸寶掌，中天日月繞金輪。」孫夏峰題孫高陽祠一聯云：「真宰相不愧科名，千古文章，爭光日月；大將軍有勞社稷，一門節烈，潤色河山。」又大梁有專祀孟子廟，曰遊梁祠，沈春祥題聯云：「千里而來，何必曰利，亦有仁義而已矣；百世之下，莫不興起，況於親炙之者乎。」又百菊溪於杭州送子觀音廟題聯云：「我本是一片婆心，抱個孩兒給你；汝須行十分好事，留些陰隲與他。」後人又有一聯云：「上帝本好生，求我與以兒女，不求我亦與以兒女；下民須自愛，為善報在子孫，為不善亦報在子孫。」當塗太白祠，吳山尊聯云：「謝宣城何如人，只憑江上五言，教先生低首；韓荊州差解事，肯讓階前尺土，許國士揚眉。」又有吳桂卿聯云：「薦汾陽再造唐家，並無尺土酬勳，只落得采石青山，供當日神仙嘯傲；喜妃子能讒學士，不是七言銜怨，怎脫卻名繮利鎖，讓先生詩酒逍遙。」又落鳳坡龐士元廟，粟穗聯云：「造物忌多才，龍鳳豈能歸一主；先生如不死，江山未必許三分。」又廣州南珠江之中有孤島，曰海珠，島上雙忠祠祀張忠武、關忠武，皆粵人，以名將死事者也，祠有聯云：「無命復何如，徒令上將揮神筆；未捷身先死，長使英雄淚滿襟。」又濟南張曜祠，宮子行用宋人句作聯云：「新祠民祭祀，舊債帝償還。」又江寧莫愁湖觀音閣東壁懸明徐中山王像，以清涼山在對面，王墓在焉，故供養於此閣，聯云：「湖山舊是女兒家，稽首慈雲，願佳麗盡生西土；圖畫今留元老像，翻身苦海，看英雄竟付東流。」又安慶城隍廟聯云：「任憑你無法無天，到此孽鏡懸時，還有膽否；須知我能寬能恕，且把屠刀放下，回轉頭來。」署欵係彭剛直撰出句，吳竹虛撰對句。又越秀山觀音閣楹帖云：「現大士化身，問誰仙佛因緣在；弔越王遺蹟，從古英雄感慨多。」又濟南大明湖鐵公祠聯：「一盞寒泉薦秋菊，三更畫船穿藕花。」又漢口息夫人廟，楚人稱之為桃花夫人，聯云：「息宋興亡隨逝水，死生恩怨問桃花。」又蜀丞相祠之「日月雙懸出師表，風雲長護定軍山。」聖帝廟之「吳宮花草埋幽徑，魏國山河半夕陽。」又「怒同文武，志在春秋。」東嶽廟之「帝出乎震，人生於寅。」湯陰岳忠武廟之「懍懍生氣，悠悠蒼天。」蜀中桓侯廟之「春雨樓桑，無限落花悲帝子；秋風劍閣，有人釃酒弔將軍。」又同安陳忠愍公化成，以江南提督督軍，禦英人於吳淞，中礮陣亡，敕建專祠，熊觀察一本題聯云：「昔時未讀五車書，雅量清心，溫如玉，冷如冰，是大將實是大儒，使天下講道論文人愧死；此日竟成千載業，忠肝義膽，重於山，堅於石，忘吾身不忘吾主，任世間寡廉鮮恥輩偷生。」又彭剛直公玉麟建水師昭忠祠於湖口之石鐘山，門聯云：「忠臣魂，烈士魄，英雄氣，名賢手筆，菩薩心腸，合古今天地之精靈，同此一山結果；蠡水煙，湓浦月，潯江濤，馬當斜陽，匡廬瀑布，挹南北東西之勝景，全憑兩眼收來。」<br />
　　<b>昭陵</b><br />
　　昭陵為太宗之陵寢，在奉天城北十有餘里，陵外繞以紅牆。自西便門入甬道，兩旁古松一千二百六十五株，橫觀側視，行列分明。大門內兩旁有石獅、石象、石馬等六對。院之正中南向，則高豎《大清昭陵神功聖德碑》，乃康熙戊寅年所建，御撰文述金武神功，右為漢文，左為滿文，碑長三十六尺，厚二尺許，碑陰無字，碑腳四角下凹，每角以石砌成龜蝦魚蟹各一，若值天雨，凹處輒潮潤。馱碑之石高六尺有半，長十八尺有奇，色白如玉，產自蜀中，其時海運未通，轉輸不便，歷十二年之久始得運至。後因碑身太高，碑頂無法安置，朝廷特懸重賞，有吳大力者，舉而加諸碑上，酧以重金，不受，遂賞給世襲四品官，然其子孫凌夷久矣。碑亭之後為隆恩門，正面為隆恩殿，殿外以黑金方石砌成，側視之金石瑩瑩，質尤堅，殿四圍欄杆，皆以一色青金石砌成者，東西有配殿。隆恩殿之後有石製香爐等，緊逼陵下者，有一石壁。陵形圓，高二丈餘，周圍約十餘丈。陵後有土山一，作新月形，陵上有巨碑一，上署《太宗文皇帝之陵》七字，中為滿文，左為漢文，字皆金色，而碑則紅漆，想亦以紅招魂之意也，殿門外亦紅色。<br />
　　<b>慕陵</b><br />
　　宣宗萬年吉地故在東陵之寶華峪，舊制，地宮下起龍鬚溝兩道，防積水也。宣宗性儉，工程費限二百萬兩，慮起溝費鉅，以詢承修大臣松筠、戴衢亨，二人體上意，謂不修亦可。工既成，一日，行圍過此，遣人啟地宮入視，既出，靴底濕矣。宣宗大怒，承修大臣以下俱得罪，乃舍故地，而就西陵之龍泉峪卜吉焉，即慕陵也。陵無大碑亭及石人石馬，殿廡不藻飾，無方城明樓，猶崇儉敦樸之初志耳。殿後石坊有石刻御題文，曰：「敬瞻東北，永慕無窮，雲山密邇。嗚呼！其慕歟，慕也。」凡十九字。<br />
　　<b>醇賢親王園寢</b><br />
　　醇賢親王園寢在距都城十餘里昌平州所屬之妙高峰，其上本有佛寺，曰法源，寺有極古銀杏樹兩株，大可數抱，然已一枯一菀矣。樹後即為奉安龍穴，方廣約數十丈，則全以山石挖空鑿平，再用方磚鋪砌者。其龍穴結脉之處，約長一丈六尺，寬一丈，築有石室一間，中央砌石床，即為停放金棺之所，南向設石門兩扇，外建八角亭樓，周圍如城，北向設鐵門兩扇，奉安後，即下千斤石錘封鎖。其對面則有朝北饗殿五楹，旁置配殿，俱用綠玻璃瓦。東偏更有殿宇三百餘間，茶座膳房悉具，以預備醇王府中四時祭享在此暫住。後更添設皇太后、皇帝駐蹕之所，並建造祠廟。統計前後所費帑銀，約銀一百四五十萬兩。<br />
　　<b>八枝箭</b><br />
　　八枝箭在朝陽府，為公主園寢所在地。公主為世祖之母文皇后之姪女，下降台吉蘇克多爾，薨後葬於其地。康熙間，曾以八個佐領賜蘇克多爾，每佐領有一枝箭，故其地又名八枝箭。至嘉慶時，蘇克多爾已無後，其財產遂為守護園寢之箭丁所有。<br />
　　<b>蒙人保守成吉思汗陵</b><br />
　　蒙古伊克招盟中，有所謂埃錦赫牢者，成吉思汗陵也，為鄂爾多斯人所假託，東南距神木縣一百八十里，榆林府三百里，值郡王府之南，加薩府之東，又為東勝縣治之東南。陵基幅<img src=http://open-lit.com/mpf/l/LBRBC.BMP align=absmiddle border=0>凡三百里，四周皆沙陀，近傍為淤泥河，蒙人名曰忽幾爾圖溝，其上有廟，亦名忽幾爾圖招。守陵之官曰居陵掌，設有陵戶五百家，號稱特爾罕，此特爾罕對於蒙旗有特權，一切徭役皆弗與，又以時持冊出募，若遊方僧道然者，而所至蒙旗，必以牛羊布施之，不敢吝也。然必輪番而出，常以七八十戶居守之，居無室廬，或韋帳，或柳圈中。成吉思汗之陵亦無寶城，無享殿，以白質大毳幕覆之，兩幕相接，前幕供特性，後幕隔以錦幛，中供石匣，成吉思汗遺骸也。歲三月二十一日為上陵期，先時即東北偏廣場樹大幄，以白馬白駝恭舁石匣出，奉安其中，前陳弓矢馬蹻，設牲酪，拜奠如儀。是日也，凡近地王公台吉皆躬親灌降，遠而漠北，河西，亦遺官賚祭物，不遠千萬里跋涉而來，內而燕，晉、秦、隴諸商人，則挾財貨馱茶布什物，以貿蒙人之馬牛，露天列幙，盤亙十餘里，坌涌霧積，日常數萬人，歷時七八日，始各交易而退，亦煌煌乎大觀矣。達拉特王且引申其說曰：弓矢馬蹻，皆元成吉思汗所親御。弓矢度之神幄中，馬蹻遺於準噶爾境之沙阜上，屆祭期，乃敬舁之往，冀以親其手澤焉。白馬白駝，則由七旗輪供之，老乃一易，易時先延喇嘛僧唪經數壇，別製銀牌，結其鬃而繫之，居恆縱之草地，無與牧者，先祭三日，則自來，祭畢則自去，方祭之殷，則竟日植立幄外氍毹上，不拴繫，不嚙飲，亦自咆嘶走動也。<br />
　　<b>頑兒塚</b><br />
　　出諸城東門三里有小邨曰許莊，許為邨中著姓，自元明來聚族於此，邨以是得名。邨尾有頑兒塚。邨中子弟有不率父兄之教者，父兄輒行厭勝術，夜半，乘子弟熟睡，斷其髮數綹，潛瘞於塚，則頑劣者可易而為循謹，故老相傳，謂有奇驗，故信之者彌篤云。塚傍山麓有古碣為識，剔抉莓苔字畫尚可辨，碣之陽題曰「頑兒許大榮之墓」。其陰有銘，辭曰：「升木猱，出柙兕，緊何人，許氏子。吁嗟乎，禽犢之愛有如此，凡為母者可鑒矣。」下署「乾隆己酉，諸城縣訓導沈圻題此數語以儆邑人」。<br />
　　<b>香冢</b><br />
　　京師南下窪之窰臺，在陶然亭東，其地有香冢、鸚鵡冢，相傳香冢為張春峐侍御瘞文稿處，鸚鵡冢則瘞諫草處也。香冢銘云：「浩浩愁，茫茫劫，短歌終，明月缺。鬱鬱佳城，中有碧血。碧亦有時盡，血亦有時竭，一縷煙痕無斷絕。是耶非耶？化為蝴蝶。」又詩云：「蕭騷風雨可憐生，香夢迷離綠滿汀。落盡夭桃又穠李，不堪重讀瘞花銘。」<br />
　　<b>閩中墳墓</b><br />
　　墳墓之制，各地異俗，大率葬平壤者多簡率，葬山陵者多堅緻。如閩中墳墓，其營造猶近古制，而異其習尚，他處僅夫妻有合墓之義，閩中土大夫之家，常合祖孫父子數世為一墓。其俗以三世計，約幾何人，即就山鑿一深穴以為壙，廣大如屋，中一石榻，如其家三世共十人者，則此石榻可容置十棺，穴口就石鑿三門，含有機括，封固即不可復開。穴上則用磁粉油泥等，築一或圓或長方之墓形。其第一世棺入壙後，即封其墓之中門，右一門本虛設，左一門留以啟閉，子孫歲時入而灑掃。俟三世棺均入壙，則并左一門亦封之，即永不得開矣。故閩中古墓，雖歷時至久，均復存在，縱經兵燹，從無伐墓之舉，以其堅不得開也。<br />
　　<b>外蒙古人不知墓</b><br />
　　自過外蒙布音圖河，山灣往往有石柱對峙，上有龍紋及日月象，率已剝蝕，蓋元時顯官歸葬以誌墓者，外蒙人尚焚尸火葬，不知有墓也。志伯愚嘗過其地，詢之臺官，則以天下石柱為答，固不知為墓也。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>清稗類鈔 - 　門閥類</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>門閥類</font></h4>
			　　<b>族長</b><br />
　　合族之法，因其地而異。山西尉遲氏，自唐至今，未嘗分家。其法：於族中選有才行者為族長，有事則至宗祠理之。有公案，有鈐記，凡族中事，皆聽其一言為進止，無敢違。繼任者即由前族長自舉，他人不得干預。既舉，定三日受事。又蘇州范氏為文正公後裔，巨族也。向推一人為族長，設公案，聽斷一族之事。有鈐記，死或他故，則更以鈐記授後任。交替時必著公服，一若官之受代者然。<br />
　　<b>連江黃氏六世同居</b><br />
　　黃成富者，連江農家子也，六世同居，男女六十餘，雍睦無間言，子弟各執其業。每出作田間，眾婦俱往，留一婦視家，臥兒於筐，飢則乳之，不問為誰兒也。懸衣於桁，出則脫之，入則衣之，垢則澣之，不問為誰衣也。遇客至，供具飲食，家長主之，家中不聞有爭言。<br />
　　<b>九經孟家</b><br />
　　山東章邱有九經孟家者，其家法：祖遺產業不得分析。每添男丁，由族長月致所應得之錢。婦喪夫者，必先問其志願，若欲嫁，則備奩具一份，由族中為擇大家嫁之；若經三年不嫁，則贈以鴉片煙具一份，吸否亦聽之，月致金如故。男子令識字，讀《四書》，取粗通文字，不令作帖括，惟許武試，然亦得武舉而止。倘必欲仕宦者，亦聽其自由，惟不得分金。族人有小過由族斷之，犯大惡，即令出族而聽官處置。<br />
　　<b>崑山鉅族</b><br />
　　崑山鉅族，明時推戴、葉、王、顧、李五姓，迨入本朝，則徐氏兄弟貴，而前此五姓少衰矣。邑人因為之語曰：「帶葉黃瓜李，不如一個大荸薺。」以「帶」音同「戴」，「黃」音近「王」，「瓜」音轉「顧」，「薺」音近「徐」故也。<br />
　　<b>萬氏門風之雄</b><br />
　　萬履安，名泰，充宗、季野父也。舉明崇禎丙子鄉試，入國朝，服道士服，隱居不出，文行為通國模楷。有子八人，師事餘姚黃梨洲，各執一藝，務令精熟。梨洲嘗歎曰：「浙東門風之雄，莫過萬氏。」八子名斯年、斯程、斯禎、斯昌、斯選、斯大、斯構、斯同，世稱萬氏八龍。斯同名最高，崑山徐氏之《讀禮通考》，華亭王氏之《橫雲史稿》，皆其所著，而為徐、王所攘也。其解經論史之書，未經刊布者尚多。斯選，字公擇。沈潛理窟，師法梨洲，兼紹蕺山、陽明之緒。年六十卒，梨洲哭之慟，曰：「甬上從遊，能振蕺山之絕學，公擇一人而已。」斯大，字充宗。志操介持，邃於《春秋》之禮學，明張忠烈公煌言及父執陸符死，充宗皆持服葬之。李杲堂鄴嗣嘗言：「說經無雙，名擅八龍，昔有慈明，今見充宗，斯構，字允誠。明劉宗周殉難，其遺書皆允誠為之藏寄，全謝山稱為蕺山之功臣。斯年，字祖繩。少從錢忠節公學，俄逢喪亂，劍戰弧矢，遍於城市，讀書不輟。既而避地屢遷，家具盡棄，悉載書卷以行。晚歲主教桃源書院，隨學者資性分經授之，由是來就者日眾。祖繩於二黨皆恩有意，忠節死海外，收其文集，為之立嗣。斯程立學攻醫，當黃宗炎行刑日，父泰與高斗魁等畫策，潛載死囚代之，負宗炎冥行十里者，斯程也。斯禎，字正符。孝友性成，精研《周易》，旁治《毛詩》、《春秋》，書宗北海，詩有風人之致。斯昌負才早歿。<br />
　　<b>西林覺羅仕宦之盛</b><br />
　　滿洲西林覺羅氏，自步軍統領鄂拜曾官祭酒後，鄂拜姪鄂爾奇、姪孫鄂容安、玄孫潤祥，皆相繼長戍均。潤祥字補臣，有《四世司成》詩卷。西林氏自從龍入關，重侯累相，武達文通，在豐沛故家中，遣澤最遠。第一輩：福倫，一等男爵；鐵寶，副都統兼一等男爵；鄂爾泰，大學士一等襄勤伯。第二輩：天保，襲一等男；烏金，內閣學士禮部侍郎；鄂實，副都統，征葉爾羌陣亡，諡果壯；鄂容安，進士，官至兩江總督，征伊犁陣亡，諡剛烈。第三輩：鄂岳，散秩大臣一等伯；鄂津，伊犁領隊大臣。其餘中外一二品官不可勝紀，如後之盛京將軍都興阿，察哈爾都統三等男爵勇毅公西凌阿，江寧將軍穆騰阿，皆其族也。<br />
　　<b>范氏四世顯貴</b><br />
　　漢軍范文肅公文程，首建人關之議，贊襄洪業，爵為宗臣，列祖呼為老祕書。文肅子為忠貞公承謨、尚書承勳、侍郎承烈，孫為總督時崇、侍郎時紀、尚書時綬、都統時捷，曾孫為尚書宜恆，皆著名績。<br />
　　<b>陳氏一門九列</b><br />
　　陳文簡公娶長洲宋文恪公女。康熙間，文簡由吏部侍郎巡撫廣西，賓客入賀，宋夫人獨愀然不悅者累日，曰：「一門群從，咸列清華，我夫子乃出為粗官，令我慚顏於娣姒矣。」蓋其時陳氏一門，宗伯清恪公、司空文和公、丙齋司寇、匏廬少宗伯，皆官九列，而夫人之姊妹夫太倉王相國、海寧顧侍郎、合肥李宮詹、長洲繆宮贊，亦同時以巍科清秩，比踵朝端，故夫人云然也。<br />
　　<b>安溪李氏功業</b><br />
　　國初，功業之隆莫若安溪李氏，而族中尤以李文貞公光地為最。文貞初生，族人即以偉器期之，然忌者亦時時有毀聲。族中某，與劇盜李金梁通，密糾黨與，據祠宇為巢穴，且時與文貞父兆慶為難。金梁以距城遠，四路通達，便於遁徙，欣然從之。盜入李祠後，知為族某所為，因集族眾善為辭謝。時文貞方九齡，隨其父立稠人中，金梁適見之，趨摩其頂而愛之，笑謂兆慶曰：「我遷此，本無去意，今觀此孩好骨相，倘讓我，我便率眾去，永不相犯。」兆慶訝其言不類，正詫異間，而族眾乃懇兆慶許之，曰：「舍一兒以保一族，即此子他日貴達，仍當復歸生我，奈何不通權以濟變乎？」兆慶無計，姑以問文貞，文貞謂惟父所命。盜躍起曰：「公子言如此，事諧矣。」於是熱紅燭，設厚宴，讌文貞父子及其族人。族人即強兆慶領文貞行父子禮，時金梁與其婦已高坐廳事，下鋪紅氍毹矣。兆慶無奈行之。金梁受禮後，復出其所生子與文貞相見。盜子少文貞僅一歲，亦白皙文雅，不類綠林所產。酒闌，金梁命從者以肩輿送兆慶歸，留文貞偕返故地，與其子伴讀，並令文貞此後同以父稱，弗從，盜曰：「翁在已從，何忽改也？」曰：「父在從父，不在奚從？」金梁怒，閉之暗室，日給一餐，使人覘之，文貞殊無苦。如是餓凍殘虐者十數日，而恬靜如恆，若弗覺也。其婦謂盜曰：「我相此子骨幹厚，福命不淺，一切困苦，人固不忍，天亦不容，盍招其翁來，領之歸，即以我子寄養。諺云『沒有強盜活八十。』假有不幸，我子以同族關繫，或可藉延一線，春秋超薦，若敖之鬼，其不餒爾也。」金梁然其說。越日，以柬延兆慶來，領還文貞，末以撫領己子諄諄懇請，翁慨諾之。不數日，金梁即統眾盜去。頻年秋末，胥有金餽兆慶，報撫子之德，兆慶皆峻卻，一介弗受。未幾，金梁以案發伏誅，時文貞已得科名，曳朱紫矣。盜子以附文貞故，得免於禍，遂亦以安溪世其家。迄今安溪李族，其譜系中有另支附後者，即盜裔也。<br />
　　<b>杭州宦族</b><br />
　　杭州閥閱，徐氏之外則有汪氏。汪氏在乾、嘉間極清華之盛，而學術亦一郡翹楚也。次為許氏。許氏世居橫河橋，其先有為粵督幕僚者，以平一大獄，活千餘人，自知當大其門，厥後果科第赫奕，一榜眼，一傳臚，其門嘗懸七子登科額。至為幕僚者，即學字輩之先德，嘗以「學乃身之寶，儒為席上珍」十字為子孫命名次第。尚書乃普、巡撫乃釗，其第二輩也。尚書庚身，其第三輩也。之、寶二字輩寡顯者，然科第未嘗絕。其有留居番禺者，後亦顯貴，尚書應騤、布政應鑅是也。次為吳氏。兩世宦蜀，而子修提學慶坻，炯齋侍講士鑑，父子入詞林。次為高氏。高氏世居雙陳巷，科名亦盛。家素封，好施，治家有法，自乾隆至宣統，家業未嘗稍替也。<br />
　　<b>杭州徐氏</b><br />
　　杭州徐氏，自康熙間文敬，文穆父子以科甲起家，冠蓋相望，名德清門，著稱於浙。文敬公名潮，官至吏部尚書。文穆公名本，官至東閣大學士。文穆有弟<img src=http://open-lit.com/mpf/d/DRU.BMP align=absmiddle border=0>，則任西安巡撫；有子以暄，則任內閣學士。他如翼燕、景憙、紹堂、紹基、昺、暲，亦皆奮跡科第，餘不悉數。且有以異途進者，如承恩之以監生官安徽巡撫，尤為當時所僅見。及經咸、同兵燹以後，戶口既希，科第亦稍替，僅有印香舍人名恩綬、花農侍郎名琪兩叔姪及舍人之子仲可名珂者，登第未久，而且廢科舉矣。至其前於文敬、文穆而為士林所宗仰者，則曰元薦，以處州府教授分校福建辛酉鄉試，信為同考官中之向所罕有者也。<br />
　　<b>父子祖孫宰相</b><br />
　　本朝父子調羹之盛者，指不勝屈，如阿文端公蘭泰子為傅文恭公明安，阿文勤公克敦子為阿文成公桂，張文端公英子為文和公廷玉，劉文正公統勳子為文清公墉，皆父子宰相。馬文穆公齊姪為傅文忠公恆，文忠子為福文襄王康安；高文良公斌子為高文端公晉，文端子為參政公書麟；溫文端公達孫為溫相國福，福子相國伯勒保；尹文恪公泰子為文端公繼善，孫為相國慶桂：皆三代持衡，為昇平良佐也。<br />
　　<b>兄弟子姪宰相</b><br />
　　東武陳氏，為一邑鉅族。康熙朝，實齋相國清恪公以科第起家，其弟文洵，子文勤，相繼入閣。故時諺有「一門三閣老，五部六尚書」之稱。<br />
　　文勤為清恪側室所生。文勤通籍，生母尚未貤封即謝世，以側室不得由正門出喪，雖文勤力爭，未能通融允行。最後文勤乃言曰：「將來我死，應由何門出喪？」家人咸云必出正門無疑。文勤乃躍登母柩，堅臥不起，卒由正門而出。文勤生母棄養時，清恪夫婦久已安葬。是以文勤為其生母別卜牛眠，第有母不可無父，因又為清恪公鑄一金像，具衣冠，合葬於城東鄉之三水橋，俗稱為金爺坟。<br />
　　<b>世為河督</b><br />
　　父子為河督者：乾隆朝錢塘吳嗣爵、嘉慶朝子大學士璥。乾隆朝錢塘姚立德、道光朝子祖同復署總河。三世為河督者：雍正朝無錫相國稽文敏公曾筠、乾隆朝文敏子相國文恭公璜、嘉慶朝文敏公姪孫二泉承志。乾隆朝漢軍李宏、子奉翰，嘉慶朝奉翰子亨特復任。叔姪為河督者：雍正朝長白相國高文定公斌，乾隆朝文定姪相國文端公晉。<br />
　　<b>父子同官</b><br />
　　王文靖公熙以順治丁酉擢弘文院學士。時文靖父文貞公崇簡適任國史館學士。世祖曰：「父子同官，古今所少，以爾誠恪，特加此恩。」<br />
　　<b>曾李一門節鉞</b><br />
　　同、光間，漢人之一門節鉞者，以湘鄉曾氏、合肥李氏為最。曾氏則文正公國藩、忠襄公國荃，李氏則筱筌制軍瀚章、文忠公鴻章而外，又有猶子經羲。<br />
　　<b>端方家世</b><br />
　　端方為托活絡氏，家世貴盛。其伯父正色立朝，有聲同、光間，即內務府大臣桂清也。桂於同治中任內務府大臣，能以法制裁抑近倖，群小側目，爭齮齕之，乃謝病去。其同列文錫、貴寶，始導穆宗微行，竟遇疾上仙。光緒初，某御史上疏，言：「上方初政，內府為本原之地，當遠小人，親君子。小人謂誰？則文錫、貴寶是。君子謂誰？則前任大臣桂清是。」其疏一出，傳誦徧都下，孝貞、孝欽兩后乃褫文、貴二人職，而溫旨起用桂。卒稱病不出，人益高之。端藉其餘廕，弱冠後，起家乙科，納資為郎，分工部。六曹風氣，惟工部最腐敗，以所司無關軍國要計，滿洲世祿子弟趨之若歸壑，車馬衣服酒食徵逐之外，無他好也。端在部，獨以博聞彊記、踔厲風發冠其曹列，不數載，遂躐登清檔房總辦。工部優差，皆遍歷之，當時輦下為之語曰：「六部三司官，大榮小那端老四。」大榮為浙江布政使榮銓，小那為大學士那桐也。光緒戊戌之夏，端以京察一等，簡權霸昌道。於時德宗發憤變法，百廢俱興，端適以其時上疏，言考工事，上得疏，大稱賞，乃設農工商總局於京師，俾端領其事，開去道缺，加三品卿銜。同列二人，則吳京卿懋鼎、徐京卿建寅也。開局未幾，即有八月之變，總局旋撤銷，端危疑甚，旋以他事獲解。自後，孝欽后意始大愜，命以臬司候簡。未幾，授陝西按察使以出。<br />
　　<b>彭氏甲科傳家</b><br />
　　蘇州彭氏有南畇者，以孝友稱。其孫大司馬某復中魁，祖孫狀元，世所希見。司馬之子紹觀、紹升、紹咸，孫希鄭、希洛、希曾，曾孫蘊輝，皆成進士。科目之盛，為當代冠。<br />
　　<b>同祖兄弟三十一人應試</b><br />
　　桐城姚元之嘗於嘉鹿朝奉命督督浙中，按部湖州，歲試烏程。鈕氏廩增附與試者三十一人，皆同祖兄弟也。姚問送考教官何如此之盛，答曰：「除已登科出仕者外，本年大魁及拔貢入都朝考，皆同祖者。」因問究有若干人，答曰八十餘。其祖生子八人，子之子或十餘，或八九或七八不等。<br />
　　<b>兄弟翰林</b><br />
　　灌陽唐氏薇卿名景崧，文簡公名景崇，禹卿名景崶，當同治朝，同懷昆季，先後入翰林。其封翁懋功猶應禮部試屢下第，輒憤懣無已。每值考試試差，封翁設几於門而坐焉，尼公子輩毋許赴試，恐其分校會闈，親父須迴避也。未幾，遇覃恩，膺誥命，封翁則盛怒，【凡膺封誥者，毋得鄉、會試。】索大杖杖三太史，亟走避，並浼鄉人數輩為之再三緩頰，廑乃得免。<br />
　　<b>裴氏兩世以貲郎致貴</b><br />
　　曲沃裴<img src=http://open-lit.com/mpf/h/HOYIJ.BMP align=absmiddle border=0>度由附貢捐納主事，雍正間，官至江西巡撫。子宗錫，由監生捐納同知，乾隆間，歷撫安徽、雲南、貴州。兩世均以貲進也。<br />
　　<b>阮文達門聯</b><br />
　　阮文達公元退歸後，初署門聯曰：「三朝閣老，一代偉人。」下句蓋敬錄天語，非自誇也。然文達終恐涉於炫耀，遂改對語為「九省疆臣」。<br />
　　<b>珠子王家</b><br />
　　京師隆福寺，每月九日百貨雲集，謂之廟會。有王翁攜十歲幼孫往遊，孫見一紫檀界尺，愛之，強翁買歸玩弄。偶擊几上，劃然一小抽屜脫出，中藏東珠十枚。翁狂喜，驟獲珠價，加以營殖，遂成巨室，都人呼為珠子王家。<br />
　　<b>金頭朱家</b><br />
　　無錫朱氏，先世業農，偶掘地，得一人頭，乃金所鑄成，不知何代物也。【古時武臣效命疆場，或喪其元，往往以重寶為首，配合軀體禮葬，鑄金琢玉皆有之，朱氏所得其殆是耶？】朱氏因居積致富，族姓綦蕃，號為金頭朱家。<br />
　　<b>吳氏各房輪值典當</b><br />
　　江西豐城白馬號吳家，其所開典當之帳簿，以千字文編號，每月用一字。凡用千字文一周，則必大設酒食，請族人及諸司事會飲，已二百數十年矣。蓋吳氏祖制：凡當，皆不得分析，每房以次輸值一月，周而復始。值月者以時促，不能虧空作弊，故久存也。<br />
　　<b>史可法孫</b><br />
　　《明史》可法殉節時尚無子，遺命以副將史德為之後。及雍正初，聊城鄧東長宗伯督學江左，時有童年四十餘，視其卷，署祖名可法，詢之，即其孫也。蓋督師赴揚，寄孥白下，有孕妾，滄桑後生一子，延史氏之脈，因家焉。鄧遍詢諸老生，對無異詞，閱其文，疵纇百出。鄧曰：「是不可以文論。」錄之邑庠，而刻石署壁，以記其事，是史閣部固有孫矣。<br />
　　<b>宋王之後</b><br />
　　宋荔裳卒後，止一幼女，祝髮中山為尼，名道啟。王漁洋裔孫某，當嘉、道間在新城縣署為皂隸。南昌諸生尚鎔賦詩哀之曰：「當年赤幟樹騷壇，賓樹盈庭尚可觀。名盛久如明七子，孫微今似魯三桓。誰將斐豹丹書爇，曾使華泉後裔安。寒食不須頻上墓，鶴歸華表恨漫漫。」<br />
　　<b>江焦之後</b><br />
　　江慎修名永，婺源大儒也。其居處名江灣，地極秀異，而其裔設豆腐店。焦里堂名循，甘泉大儒也，其後人亦以賣餅為生。或云此亦公羊賣餅家。<br />
　　<b>熊賜履無子</b><br />
　　熊文端公錫履，漢陽人。相聖祖先後幾三十年，忠清剛介，崇尚理學，號為賢相。薨時，家無儋石，賴族人本立治喪，始葬。暮年，始生子，名志契，文端甚鍾愛之，然才智庸劣，幼失怙恃，無訓迪，目不識丁。聖祖眷念舊輔，召見志契，欲賜科目，問曰：「汝何所慕？」志契童騃，遽曰：「我欲策蹇驢遊都市中。」上嗟嘆曰：「賜履無子矣。」因命歸。乾隆甲子，授翰林院孔目，命上駟院賜驢一頭，以遂其志。志契官四十餘年，以孔目終其身，丙午始卒，年七十餘。<br />
　　<b>福康安後嗣不振</b><br />
　　福康安薨，封郡王，其子德麟，襲封貝勒，吸鴉片，日在京師南城娼家住宿。白晝貪睡，屢誤差使，仁宗命內侍在乾清門外痛打八十對頭板逐出內廷，終於淫蕩而死。孫慶敏，襲封貝子，亦游蕩，吸鴉片，奉旨革去職任。<br />
　　<b>海蘭察有子</b><br />
　　乾清門侍衛安祿超勇公，海蘭察長子也。嘉慶己未川楚教匪之役，追賊陣亡，上深為憫惻，諭稱「安祿埔至軍營，即能奮不顧身，海蘭察於九泉下亦當自喜有子」。並命將安祿新生一子賜名恩特赫默扎拉芬，即襲公爵。而其弟安成，襲騎都尉世職，卹忠之典，與大員殉難相同。蓋仁宗追念安祿之殊功懋伐也。<br />
　　<b>和坤門楣衰替</b><br />
　　和坤賜死後，門楣衰替。子豐紳殷德，號天爵，善小詩，俊逸可喜，尚和孝公主，初賜貝子品級，因父獲罪，降散秩大臣。中年慕道，與方士輩講養生術，卒致喘疾，號數旬死，年未不惑也。坤弟和琳，有子名豐紳伊綿，號存谷，初襲宣勇公，嗣降襲其祖廕輕車都尉。善堪輿，貴家爭延致之，間有驗者。後以癆瘵終，惟餘一幼子，年甫四齡。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>清稗類鈔 - 　農商類</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>農商類</font></h4>
			　　<b>我國之農商</b><br />
　　吾中華以農業立國，為歐美所稱道，吾人亦自認之。然以無農業教育之故，不用機器，不能合群，豈惟不能為大農而已，即以小農言之，視義大利之農人，猶有慚色。至於商，則雖有以信義為外人所贊許者，亦以未受商業教育，於國際貿易，不能與歐美各國之商人競爭於世界也。<br />
　　<b>牛太初且耕且賈</b><br />
　　國朝定鼎，高平牛位坤棄諸生籍，混跡博徒酒人間，絕不復言科舉事。嘗慕宋陳同甫之為人，晚年慕孫太初，因以太初自號。乃葺一亭，顏曰六宜，偃臥其中而讀書，且耕且賈以自食。<br />
　　<b>董邃學業農服賈</b><br />
　　董邃學名懷書，穎悟絕人。年十一，瀏覽《左》、《國》、《史》、《漢》諸書，輒捉筆為文，勃勃有奇氣。尋丁父艱，以貧故廢學業農，兼服賈。伯兄某出百金命往潤州貿易，數月傾其貲，垂橐而歸。兄大怒，邃學雅不屑意也，然緣此益窘。會值旱蝗，幾不能自存，乃更折節砥行，發篋陳書，晨耕夕讀，帶經而鋤，或采樵山中，高歌秦、漢人文字，尤嗜韓昌黎文，吟誦不少輟。里中課藝，常荷鋤以往，援筆立就，輒冠其曹，名震一邑，文士乃爭與為友。於是輟耕教授生徒，而所得脩脯輒沽酒，至隨手立盡。<br />
　　<b>農業</b><br />
　　農業，農人之所有事也。栽種畜養有用之動植物，以產生人類所必需之物品者屬之。而土地、勞力、資本三項，其最要者也。<br />
　　春耕夏耘，秋穫冬舂，固為農人四時之所有事。然勤於農功者，一歲十二月，無不有事，且男女同任之，亦云勞矣。致力多而獲利少，固莫農人若也。今就寶山農人所述，而參以武進顧鐵僧之言，略述如下。雖耔種、氣候、人力各地不同，然亦可略見一斑矣。稻與棉花相間而種，以息地力，惟麥菜則頻歲可種也。<br />
　　正月，棉花地翻泥。【或以人督牛，或人自為之。】<br />
　　二月，麥田菜地施肥料，種紫荷花草。<br />
　　三月，撈水中草泥，【撈時置之舟中。】加泥於田塍，種菱養魚。<br />
　　四月，穫麥，稻田布種，【俗曰種秧田。】種棉花，種芋。<br />
　　五月，插稻秧，耘稻，【人立於田中或跪，以手拔去其草，毛或有套。】稻田車水，棉花地削草。豆地削草，種黃豆，種芝麻。<br />
　　六月，盪稻，【盪，器名，一長方之木板也。其意義則移行也，動也。人持一器，立於田中，以器盪之，使泥悉平，有直盪橫盪之別。】稻田施肥料，【豆餅菜餅及人畜糞也。如酷暑須加石膏。】稻田戽水，棉花地削草，穫瓜。<br />
　　七月，擱稻，【此與陶朱公書所謂稻田立秋後不添水，曬十餘日，謂之擱稻者不同。擱稻之法，有盪扒之別，扒，器名，其形略如梳，以梳之。】稻田戽水。<br />
　　八月，穫稻，穫棉花，穫綠豆，穫豇豆，穫芝麻，種竹，稻田有戽水者。<br />
　　九月，穫稻，穫稷，種麥，種蠶豆，稻田有戽水者。<br />
　　十月，穫稻，種麥，種菜。<br />
　　十一月，捕魚，樵薪，墾桑地。<br />
　　十二月，樵蒹葭，樵綠柴，【為染料之用。】種薹菜。<br />
　　<b>農業有狹義廣義之別</b><br />
　　我國古時之所謂農者，專言耕種之事業。《漢書》闢土植穀曰農，蓋此為農家主業，實狹義之農也。然農之分類頗多，往往有以餘地餘時兼營他業者，為農之廣義。栽培蔬果、蒔種花卉曰園藝，種植林木曰林業，飼養家畜曰畜牧，而養家禽，養蠶，養蜂，養魚等亦屬之。或取農家收穫物，加以人工，製為精品曰農產製造，而釀酒及製茶，製糖，製藍等亦屬之，凡此，皆農家之副業也。園藝、畜牧諸業。視地方之狀況而定，不皆以一身兼營之。如地近廛市，宜於園藝；山陂荒瘠，宜於造林；平原曠衍，宜於畜牧是也。然此等地方之農民，不事耕種，而轉以副業為主業者亦甚多。<br />
　　漁夫獵人大抵不復業耕，然此二事，亦所以增殖天然之利源供給人類之需用者，性質相同，故亦屬於農。<br />
　　<b>男女並耕</b><br />
　　常言男耕女織，又言夫耕婦饁，似種植之事非婦女所與聞，則是未嘗巡行阡陌考察農事之故也。男女並耕之俗，廣東、廣西、福建最多，江蘇、浙江、江西、安徽亦有之，且有見之於湖南者。蓋其地之婦女皆天足也，常日徒跣，無異男子。世或視女子為廢物，謂其徒手坐食者，實讆言耳。<br />
　　<b>稼穡艱難</b><br />
　　大內太和門丹墀左之石闕儲嘉量，丹墀下之石匱儲米穀。每值大駕出宮，鹵部中之象負寶瓶，中儲五穀，蓋欲使聖子神孫觸目有稼穡艱難之警也。<br />
　　<b>孝欽后從事植牧</b><br />
　　孝欽后時以養花種菜為樂，躬自督課，園蔬成熟，輒命宮眷以小翦刀翦之，而監視於旁，勤者得賞。<br />
　　孝欽又喜養雞，宮眷及妃嬪亦各有所豢，日須自飼之，清晨，則以所生之卵獻孝欽。天日晴和，孝欽恆游於廣場，監視太監在田工作。旱春時遷移荷花，先去老根，哥以新根種於活土。雖在湖西淺處，太監則有時須行深水中，水及其胸。孝欽坐於玉帶橋上指點之，或至數小時，約三四日而畢。<br />
　　八月，園中斫竹，孝欽命宮眷鐫字畫於竹。<br />
　　孝欽最愛菊，必先期移植菊花。日必率宮眷至湖西移植於盆，栽畢，日灌溉之，整理之，雨則覆以席。<br />
　　孝欽又愛植葫蘆，離宮別院，蔓延遍地。至秋，則結實纍纍，有大於五石者，有細如指頂者，兼收並蓄，以為玩具。都中遂有依樣晝葫蘆之諺。<br />
　　<b>德宗隆裕后勸農</b><br />
　　春為農事開始之時，德宗必祭先農壇，親耕耤田，以為天下之勸。隆裕后親養蠶，日往視之，至夜，則有宮妃看守。及成絲，理之成束，呈孝欽后，其事始畢。蓋向例皇后必詣桑園，【園門在金鼇玉蝀橋北，門南嚮，與蕉園門相對。】親祀先蠶西陵氏之神，妃嬪二人，公主、福晉、命婦七人隨從釆桑，皇后有事，或遣妃恭代。<br />
　　<b>色侍衛栽花</b><br />
　　色侍衛，滿洲人。少曾駐防粵東，性嗜花卉，凡南方草木異種皆致以歸。老而退閒，深諳栽植之法，所居有精舍數椽，佛桑、茉莉、建蘭之屬，環繞其旁。又多取蝶蛋養之奩中，冬月梅花盛開，輒下簾放蝶，千百為群，飛舞花間。<br />
　　<b>傅壽髦日樵於山</b><br />
　　陽曲傅青主布衣山有子曰眉，字壽髦，能養志。每日樵於山中，置書擔上，休擔則取書讀之。中州有吏部郎者，故名士，訪青主，既見問曰：「郎君安往？」青主答曰：「少需之，且至矣。」俄而有負薪以歸者，青主呼曰：「孺子，來前肅客。」吏部頗驚詫。抵暮，青主令壽髦伴之寢，則與敘中州之文獻，滔滔不置，吏部或不能盡答也。詰朝，吏部謝青主曰：「吾甚慚於郎君。」青主故喜苦酒，自稱老蘗禪，壽髦乃自稱曰小蘗禪。青主偶出游，壽髦輓車，暮宿逆旅，仍篝燈課讀經、史、騷、選諸書。詰旦，必成誦始行，否則予杖。<br />
　　<b>藍理濬天津水田</b><br />
　　天津城南五里，有水田二百餘頃，號曰藍田，因田為康熙時總兵閩人藍理所開濬也。河渠圩岸，周數十里。藍嘗召閩、浙農人督課其間，津人稱為小江南。<br />
　　<b>洮南農事</b><br />
　　奉天洮南，居民不滿七萬人，業種植者較多，畜牧次之，工商尤居少數。宣統時，已放荒地凡五十萬晌，【每晌十畝。】熟者僅四萬餘。蓋頻年荒旱，而近河之處又時被水災也。惟北境土壤膏腴，然領荒者多不開墾，必俟地價增漲時轉售。而農人自領之地，亦以貪多務得，無復餘財以充常年經費，故開墾之熟地絕少。植品以元豆、高粱為大宗。其月亮泡之魚，每年可值銀二十四萬圓。<br />
　　<b>俞又申督僮治田</b><br />
　　俞又申名綰，好學，嘗帶經抱史，行吟高歌。督家僮治田甚勤，盛夏日卓午，輒戴一笠，巡行畔間，呼咤指揮，汗如雨，不倦，山居十餘年。康熙壬子，遘疾幾斃，秋稼被畝，螟食其心，公稅私用無所出，乃至鬻產以給朝夕。<br />
　　<b>濰縣有小植物</b><br />
　　光緒時，山東濰縣某生自歐洲考察農業而歸，乃發明一種植物法，使各種花果樹木，皆可令其生機，縮小。芭蕉桃李各樹，最長者三寸餘即能生花結子。尤奇者，有如彈丸大之西瓜，如橄欖大之佛手，且可以酒盃種蓮花，小盆栽垂柳。<br />
　　<b>孫夏峰躬耕蘇門</b><br />
　　容城孫夏峰徵君奇逢居蘇門夏峰村，清泉嘉樹，映帶茅衡，一觴一詠，翛然物外，躬率子弟耕耘其間。及門甚眾，亦授田使治，蓋謀道而兼謀食也。<br />
　　<b>顧亭林以墾田累致千金</b><br />
　　萊州黃氏有奴告其主者，多株連，以吳陳濟生所輯《忠義錄》指為顧亭林作，首之。顧赴山東，自請勘，訟繫半年，獄始白。自是往還河北，卜居陝之華陰，置田五十畝供晨夕，餌沙苑蒺藜而甘之，曰：「啖此久，不肉不茗可也。」顧既負用世之略，所至每小試之，墾田度地，累致千金。<br />
　　<b>李雪木耕讀於郿</b><br />
　　李雪木茂才柏，陝之郿人也。少讀書，且讀且耕。一日，負鋤出耘，家人饋之食，則見其依隴樹而誦《漢書》。又一日，驅羊出牧，則背日朗讀《晉處士集》，亡羊而不知。<br />
　　<b>左文襄闢荒於新疆</b><br />
　　左文襄公宗棠督師西征，既出關，駐哈密最久。其時白彥虎已逃，天山南北路一律肅清，文襄恐兵士逸居無事，筋骨懈弛，乃仿趙充國屯田之法，責令開闢荒地，播種雜糧，並於駐節處闢菜園二十畝，躬自督之。天甫明，即往菜園眺望良久，然後回營接見屬員。七時早膳，膳畢批閱各處公事，至午後六時，又往菜園督看澆灌。勤者獎之，怠者訓之，每見青青滿隴，輒欣然有喜色。又在關外設立蠶桑局，教民養蠶桑。故駐節數年，漢、回之民皆仰之如父母，於其去也，至有痛哭失聲者。<br />
　　<b>新疆回人知蠶</b><br />
　　回人惟在和闐者知蠶繅，他處桑樹雖多，食椹而已。<br />
　　<b>青海耕稼</b><br />
　　青海風氣簡樸，治生道嗇，雖土厚水深，無有以耕稼為生者。如植物類穀產一宗，前有大麥、青稞、粟、豆、菜子【柞油之種。】等種，後惟近東一帶耳，蓋蒙、番與漢人同化，亦知屯田樹藝也，穀產尚繁。北境與甘肅、新疆接壤處，已不多覯，自青海而西，則無復寸苗發見矣。<br />
　　<b>青海獵戶</b><br />
　　青海瑪沁雪山，東接車山、滂馬山，西接哈爾吉嶺、查哈噶順山。一帶高嶺，不惟產礦，且以林木森蔚，兼產珍貴之野獸。獵考攜械裹糧，巖棲穴處，山谷為滿，春夏秋三時常打散圍。散圍者，人各自獵，所得鳥獸私有之。朝出暮歸，或隔宿而歸，甲歸乙出，乙歸甲出，更迭守帳以造飯。冬令燒荒，則打大圍，糾合數十人，少或十餘人為一支，張網設穽，以半合圍於外，其餘分入搜捕。此時鳥獸常蟄居一處，出不意掩之，所獲必多，無論居守者、出獵者皆均分之。歸帳不能限期，甚至兼旬始歸，歸則熊、犀、麝、鹿、狐、兔、雉、雕肩挑馱負，不可勝數。剝其皮而醃其肉，以待商人收買，有時獵者亦自運入關也。<br />
　　狩獵之技，不僅在能耐風霜辨獸跡精槍法而已。習是業者，先練目，次練步。獵師教其徒，命人披獸皮伏於東，復繫一真獸伏於西，日變其形，令其晝夜遠望辨之，能辨者許出，否則恐誤傷人也。又命其徒日行於柯萁之上，至無聲為度，能行者許出，否則恐驚散群獸也。學成者，槍把各有標記，老獵戶驗明，方許入山。無標記，則當眾試技，技不精，則群毆之去矣。其技備難，其規綦嚴也。<br />
　　<b>青海獵鹿</b><br />
　　獵鹿者規約極嚴，山林樹幟為界，越界者格殺勿論。如甲戶用紅旗，乙戶用藍旗，丙戶用黑旗，紅圍擊傷之鹿而逸入藍圍者，甲戶不准越界往捕。俟乙戶獲鹿，而與甲戶均分之。其或被傷於紅圍，又逸過藍圍而入黑圍者，丙戶能獲，即與甲戶兩分之，乙戶不得過問。稍有違言，輒以槍械從事。<br />
　　又有所謂盜獵者，此種盜戶必附獵者以行，亦標一色旗為號。驗之鄰圍有鹿，黠而捷者，伺間探知口號。夜深，匍匐而進，尋得鹿穴，亦無力捕其生，蛇行入，力握鹿角而截之，負以還。途遇邏者，惟前奔，無返顧。出界，同伴擁之以去，其或力盡而踣，則一人先解其角，歸繫於桿而旋轉之。<br />
　　<b>蘇女賣花</b><br />
　　蘇州花圃，皆在閶門外之山塘。吳俗，附郭農家多蒔花為業，千紅萬紫，彌望成畦。清晨，由女郎挈小筠籃入城喚賣。昔人謂金陵賣菜傭亦帶六朝煙水氣，而吳中賣花女郎，天趣古歡，風姿別具，亦當求諸尋常脂粉之外。上海亦有之，則率為移居之蘇人，賃地而自種自賣者也。<br />
　　<b>太湖有漁戶</b><br />
　　漁戶以船為家，古所稱浮家泛宅者是也。太湖漁人日居舟中，自無不肌粗面黑。間有生女瑩白者，名曰白囡，以誌其異，漁人戶口冊中常見之。其船亦延師課子，每四艘而延一人，脩儀必具白金二三鎰，船各供膳三月，所食皆為水產品，極四時之鮮美。欲遊洞庭山之七十二峰者，必須就館於漁船三年，始能徧歷。康熙己卯四月初四日，聖祖駕幸太湖，漁戶蔣漢賓網銀魚以獻，賜銀二十七兩，漢賓子孫，珍為世寶。<br />
　　<b>盆景</b><br />
　　蘇、揚之藝圃者，取梅、柳、梓、柟、松、柏諸樹栽之盆盎間，長者屈之短，大者削之小，或膚寸而結果實，或咫尺而作龍鱗。閒庭小院，高下羅列，襯以碧玉之苔，蔭以綠油之幕，能使書齋為園林。此始於唐之平泉、宋之艮岳，蓋已古矣，元人所謂些子景者是也。<br />
　　<b>顧鐵僧耕於毗陵</b><br />
　　顧實，字鐵僧，武進諸生。光緒中葉，嘗客授上海之愛國女學校，學淹博，有文譽於時。足微跛，大布之衣，大帛之冠，四時不易也，而嘗自稱為識字耕田夫。飲食異常人，珍錯滿前不下箸，惟以豆佐餐。晨起，必浴於冷水。家有田，其在鄉時，嘗雜傭保力作，雖擔糞戽水之事，亦樂為之。且耕且讀，聞隴畔有樵夫之歌聲，牧童之笛聲，興到時，輒大聲吟誦，與之和答，怡然自得也。<br />
　　<b>陳璞完耕於海門</b><br />
　　陳朝玉，字璞完，江蘇崇明人。壯膂有異力，幼不守繩墨，贅於劉。劉為邑豪族，蓄奴甚多，見陳貧，且日事飲博，咸不禮陳。一日，陳出，奴踞坐不起立，乃返語婦曰：「奴輩輕我，我不可一日居。汝為我婦，能共貧賤，則偕我去。」婦曰：「此吾願也。雖然，當白於翁媼。」翁固薄陳，許之。媼私以二百金與其婦曰：「婿負氣出門耳，其家無寸田尺宅，不久必自還。汝今不能獨居此，此金可作緩急助也。」明日，陳偕婦去婦家，盡斥奩具，挾敝衣數襲，負織具與犁鋤數事，慷慨上道。婦家之人，下及奴輩，皆匿笑曰：「去必復歸，否則寒餒死。」乃陳行數日，賃一椽以居，終日僵臥而已。婦乃出母所貽金，畀陳營生計。陳攫金，即入飲博場，不數日復蕩盡。婦逐語陳以母別時所語，陳慨然曰：「吾家固無寸田尺宅，然吾有力，足自給，汝姑待，吾且作富家翁。」<br />
　　時海門之地初出於海，斥鹵沮洳，事佃種者稀，陳乃請於某願為佃。某父子俱孝廉，在鄉里以健俠稱，待佃甚苛。既許陳以佃，每歲徵所入踰常農。陳初亦俯首下之，久乃積不平，與某訟，遂繫獄。成其獄者，為某之管租人，蓋言於縣，以陳逋租不償，當繫獄也。陳是時積貲亦小康，乃密告婦，析產之半，易金送獄中。復置酒，徧餉獄中人云：「吾罪本不應繫獄，訟了吾即出，故治具為一日懽。但吾有請於諸君，吾今夜須一還家，期以明晨返。」獄中人素感其惠，竟諾之。陳乃出獄，市刀，夜刺殺管租人，如時果復返獄。其刺殺人時，且大言曰：「吾陳某也。」既而管租人之家以殺人為陳某，控縣令。然陳之離獄，縣令未之知，又殺人之地，離獄數十里，雖善走者，一日夜不能往還。久之，陳出獄，事稍洩，然囚出獄復殺人，縣令亦當獲罪，故屢訊陳，無確供，且曰：「吾即自承，恐縷首者不僅我。」縣令慴宜言，獄遂寢。陳與某訟事後亦解。陳乃還所居，復造某氏家，乘隙挾某之父，潛登屋山，歷訴某虐佃之罪，曰：「殺管租人者，我也，今汝當為之繼。」又曰：「吾繫獄年餘，訟竟如何？」某之家人環請貸其死。陳乃曰：「吾可貸其死，然所佃之田當歸我。」某既為陳所挾持，乃呻吟俯語家人曰：「此當如約。」陳遂騰折由屋而下，立文契如法，拱謝而去。某父子雖健俠，懾陳有大力，且曲本在己，故亦不敢再訟陳矣。<br />
　　自是陳治其田，日益闢，夫耕婦饁，恂恂如常人。鄉閭貧而無告者咸爭歸之，在其鄉儼若為地主。陳猶未厭，則時時侵據其鄰之田。故事，鄰田必以石鑿字為界，埋土中。陳每於夜中潛易其址，負石卻走，至力盡，復埋於土。即鄰以爭界訟，但驗履跡皆倒行，雖訟，亦不得直，鄰皆憚之，不敢稍拂其意。陳亦折節，不復作少年跳踉狀。所生子，皆聘儒生為之師，故其曾孫碩甫太史奐以明經聞於時。陳膚色黝漆，臍窪若臼，環腰有白文，其圜中規，且有黑痣，纍纍若聯珠。<br />
　　<b>林確齋耕於寧都</b><br />
　　林時益，字確齋，明宗室，名儀霶，與彭躬庵同里。國初，江淮間數被兵，兩人謀卜居。躬庵與魏叔子一見定交，極言金精諸山可為嶺北耕種處，乃變姓名，攜家往。先是，父統鐼以明崇禎丁丑進士令江夏，卒於官，嘗支帑金數萬修城，黠吏匿其籍。確齋覼縷追憶，條寫而目算之，無纖毫爽，然自是得嘔血疾。比遷寧都，已盡破其產，結廬冠石，傭田而耕，非其力不食。子楫孫，門人吳正名、任安世輩皆帶經負鋤，歌聲出金石。冠石宜茶，確齋以意製之，香味擬陽羨，所謂林岕者是也。<br />
　　<b>吳興錢氏善植菊</b><br />
　　吳興錢氏善植花，兼精盆盎小景，一石一樹，宛有邱壑佳致，虎邱花園所售皆不及也。每歲蒔菊數本，尤得異法。有一本，根株較常菊大數倍，旁枝叢茂，大可百倍，高可一丈許，廣可圍六人，置之室中，一室為滿，其花類世所稱金寶相者。開至六七百朵，遠望之，僅見花，不見有葉，儼若一大華蓋然，誠稀覯也。或喜而謂之曰菊樹。<br />
　　<b>力醫隱樵於陶江</b><br />
　　力醫隱，名鈞，嘗官郎中，閩之永稫芹漈人，與葉損軒先後居陶江。幼苦貧，隨父至李家山下，拾林中樸樕歸，供炊爨。顧有大志，語父曰：「異日若置田於此，至足樂也。」父呵之。時山下之田，皆為陳氏數百年產，旋歸於葉，其後二十餘年，葉亦中落，遂悉為力氏所有，人皆謂其力田逢年也。<br />
　　<b>臺番農事</b><br />
　　臺灣歸化既久，有生番，有熟番。熟番頗知以稼穡為重，杜中之地，皆芟刈草萊，加以墾闢。有慮其旱澇者，效漢人築圳【音酬，田畔水溝也。】之法，自內山開掘，疏引溪流，以資灌溉。片隅寸土，悉成膏腴，所謂開圳也。耕田之事，以女任之。蓋番俗以女承家，凡家務悉以女主之，故女倡而男隨焉，且有襁褓而負子扶犁者，男則饁餉而已。<br />
　　插秧在三四月。先日，獵生酹酒，祝空中，占鳥音吉，而後插種，親黨饟黍往饁焉。番地土多人少，所種之地一歲一易，故穎栗滋長，薄種廣收。其稻七月成熟，集通社，鬮定日期，以次輪穫。及期，各家皆自蠲牲酒以祭神，遂率男女同往，以手摘取，不用鎌銍。歸即相勞以酒，酕醄醺醺，慶豐收焉。<br />
　　<b>臺番種芋</b><br />
　　臺灣內山生番不知稼穡，惟於山間石罅刳土種芋。熟則刨地為坑，架柴於下，鋪以生芋，上覆土為竅。數日取出，芋半焦熟，以為常食，行則挈以為糧。<br />
　　<b>周竹卿耕於南海</b><br />
　　南海周竹卿司馬炳麟既舉於鄉，遂納資為令。光緒中葉，曾宰浙之餘姚。少時以家貧力田，帶經而鋤，吚唔不輟，與耦耕者之田歌相和答。久之，輟耒而歎曰：「大丈夫安能胼手胝足，終日勞苦，而猶不足以養妻孥耶？吾他日果為官者，當致君澤民，加惠於農夫耳。」遂入塾，攻制藝。不數年，秋試果捷。<br />
　　<b>桂人惰於農桑</b><br />
　　桂人惰於農桑。咸、同間，涂宗瀛任桂撫時，讓勸蠶織，以課吏治，黠者乃購買野繭綢獻之，得優獎，桂人傳為口實。光緒時，倪豹岑中丞文蔚曾議由邊關左近先辦屯田，以助軍儲，兼為招撫游匪之計，卒以乏材中止。<br />
　　<b>醴陵農事</b><br />
　　湖南醴陵農事甚勤，隙地皆墾，無棄壤，田所宜。惟稻有早晚兩種，歲兩熟，山阿之地以氣候寒冷僅一熟。其蒔稻也，早不過立夏，晚不過芒種，晚亦兩種夾蒔。早稻縫中者曰亞禾，別蒔，早稻穫後者曰翻子。農人終歲勤動，視他邑之歲一熟者尤勞苦。山谷則種藷、芋、豆、粟等雜糧，並植茶、麻以資食用。<br />
　　穀稱石稱斗，不稱畝。有丈種，有時種。【時種七八斗即為一石，俗呼喊種。】價則視田之肥磽及穀之貴賤為低昂，佃亦視種之多寡、田之上下以納租。<br />
　　<b>湘苗農事</b><br />
　　湖南之苗人，男女並耕，山多於田，宜穀者少，燔榛蕪，墾山坡，種芝麻、粟、米、麥、豆、包穀、高粱、蕎麥雜糧。既種三四年，即棄而別墾，以墾熟者磽瘠故也。棄之數年，地力既復，仍墾之。腰背負籠，出入必具。其籠以竹為之，旁有兩繩貫於兩肩，秋成以穫雜糧，平時以負柴薪。負重致遠，則先用背杠。背杠以木板為之，形如半枷，置於項後，著於肩，貫繩以繫其首，然後背籠負物，肩與首並用共力。<br />
　　婦亦知飼蠶，惟不知育種。春時俟漢人所育之蠶出，輒結伴負籠以貨物易之。育成，上簇成繭，抽絲染色，製為裙被之屬，作間道方勝雜文。第不如永順、保靖峒錦作鶴鳳花鳥之更工緻也。亦能績苧織布。其機矮，席地而織，布亦堅厚耐久。<br />
　　耕之外，亦事牧畜，牛、馬、犬、羊、豕、雞、鴨之類最多。所重者牛，恆為人所盜，然不用以耕，惟供口腹、資貿易而已。<br />
　　<b>雅州耕牧</b><br />
　　雅州以南，居民業農者多，男女均服田力穡，日出而作，日入而息。耕作法類與內地同，惟水田少而山地多。稍有產業者，喜畜馬、牛、羊三種，畜養多者則雇牧童，少者則數家共之。每日晨起，牧童以笳角一鳴，各家之馬、牛、羊均出，隨牧童入山以自牧，及夕則又以笳角一鳴，咸聚一處，隨牧童以歸。<br />
　　<b>道孚種植</b><br />
　　川邊之道孚童山平原，一望無際。初冬之際，已冰凝雪積，莖草俱無。及夏，雖有種麥種青稞者，而僅十之二三。於是廣陌沃土，在內地規為腴田者，居民概以石田棄之。其原因有三：一、地廣人稀也。合一家男女十餘人，併力以治，已覺有餘，而耕難遍。人煙寥落，無人可傭，故與其騖廣而荒，不若近求諸己。二、差徭太繁也。抽丁按戶，不分男女，日惟運粟輸械，以補西北之缺陷。三、三年兩種也。間歲耕植，始獲收成，非盡人功未施，亦由地力不足也。耕耨之法，不用耰鋤，惟以鐵器淺挖之，薄耨之後，編竹樹條為耒耜，上壓以石，用牛二頭左右輕拖，使泥稍平，隨即播種，澆肥使沃者別絕無聞焉。九月，麥稞登場。<br />
　　植木以松柏占多數。松林口縱橫八九十里，有大十餘圍者，有合抱者，惜轉運維艱，不能暢銷於內地耳。園蔬亦夥，大蔥若水晶，與京郊所產者相伯仲。菌白者最佳，味勝蘑菇，然以出產少，故購食頗難，桑麻尤稀。<br />
　　<b>黔人豢虎耕田</b><br />
　　黔多山，重巒深谷間時有虎跡。山居之農善捕虎，捕必生致之，以術豢養使之馴，能代耕牛之役。捕時，多設陷阱，誘以餌，使入。既得虎，縛其足而柙之，日按時投以食，食多穀類，稍雜以肉。虎初不欲食，飢甚，始稍稍食之。積數日，如其力已疲，乃以鐵錘敲其牙，去之務盡，復剪伐其爪，使平貼如牛蹄。遂緩其縛，而柙則如故。日仍按時給以食，久之漸習，而食有加。察其狀，至食盡若有餘求，別故弛柙門而縱之。虎既去，不三日，必復來，蓋爪牙既去，不能攫獲他獸；即攫獲，亦不能啖食也。<br />
　　農見虎之復至也，初不與以食，虎搖尾乞憐，乃以索繫其頸，以曩食食之。惟就食之地無定所，或屋前，或屋後，或屋左，或屋右。錫虎以名，每食，輒指置食方向，呼而與之。久之，虎與人習，解人意，偶訓之以簡語，則狀若傾聽，意若領會，前後左右各知其方。苟執名而呼之曰：「某來前。」虎即趨而進。曰：「退後。」虎即慴而退，左之右之，固無不宜之矣。於是架之以犁，使習耕，初猶須人之董率也，繼惟坐而叱使之，無不如命。且力強而性奮，無牛之惰，有牛之功，故農不畏之而轉喜之也。日之夕矣，牛羊下來，耕虎雜其中，于于偕行，牛羊與虎，固耦俱無猜也。<br />
　　<b>蒙古種植</b><br />
　　蒙古雖有沙磧，然僅一小部，餘均肥沃，宜於耕植，張家口附近五百里久已墾闢。光緒時，田每畝值銀五錢，所產以油麥、小麥為大宗，稻及雜糧亦能成熟。油麥每畝可出六斗至一石，小麥每畝可出五斗至八斗，稻每畝所產在一石左右，惟粒較小。<br />
　　農事甚簡，僅五六七三月。四月南風至，堅冰初解。五月驟暖，苗生盈尺。六月而花，七月而實，一歲之功，畢於此矣。八月以後，肅霜殺草，九月節有冰雪，綢繆牖戶，為禦冬計。至明春，方可耕作。且亦以農功簡於內地，故耕田而外，能兼牧事，則一歲之間，無廢時矣。開墾者多晉人，終歲辛勤，尚有盈羨。居數年，恆率族偕來，成村落者已不少矣。<br />
　　<b>蒙人種田靠天</b><br />
　　蒙古土民不講耕作，既播種，四出游牧，及秋乃歸。聽其自生自長，俗云靠天田。<br />
　　<b>河套墾務</b><br />
　　朝廷之防閑蒙人，無所不用其極，既提倡喇嘛以減其生殖，又遮絕交通以封蔽其耳目，故蒙地雖廣漠，而定制不准其私自開墾。於是口內貧民時時有溢出者，大抵漢旗蹤跡之至河套，始於乾隆時，至道、咸間而極盛。自光緒時，將軍貽穀奉命督辦蒙旗墾務，而墾務乃大壞。凡民墾之地，一切奪之入官，其放而租之民者，又各加以重租。於是蒙人失地，漢人失租，故漢、蒙皆反抗之，貽卒以敗。其後承譌襲謬，益復變本加厲，民力不支，往往棄地而逃。而天主教士遂乘機而起，各擅據地權以佔領之。計河西之地，有教堂四所，後套有教堂五所。賀蘭山東有市鎮名三道河者，則其總匯處也。合鎮皆教民，資力雄厚，雖蒙王亦俯首聽命。其主教常駐榆林，以時巡視諸處。諸處教堂各領蒙地數千百頃，有由蒙人租借者，有因鬧教賠款以地作抵者。築室耕田，宛成都邑，其徵發期會，皆由教士自主之，儼然為無數之小獨立國焉。然套中輿論，每樂耶穌教人和易可親，而深憤天主教之專橫，至有謂其把持渠利，強奪民田者，其是非難以一言定也。<br />
　　宣統季年，河套已墾熟地，不及半數，彌望皆荒草。居民十之八九皆山西北部人，河之南岸則多榆林、神木、府谷諸縣人。每隔十數里乃見一家，其執業亦多半耕半牧。<br />
　　<b>王同春墾蒙地</b><br />
　　王同春，邢台人。性任俠喜事。少時家赤貧，隨父覓食塞外，轉徙至河套，受傭於蒙人，助工作。其人眇一目，身雄偉，膂力兼人，勤於事，以是得稍稍積工資，乃賃蒙人牧地自墾之，河套界山河間，地層沖積，赤埴中兼雜白沙，得河水浸之，乃異常滋潤，水所不及，皆荒磧也。同春能識水脈，登高而望，即知畎澮所宜。又或馳馬巡行，凡山原高下，工程多寡，輒了了然不差累黍，雖精於測算者不如也。故其墾地歲穫滋多，乃益出資租蒙地，蒙人益信賴之。自南河沿岸以達北河，南北四百餘里，東西六七百里，凡鑿幹渠四道，寬深皆與大河相等，支渠旁達無數。晉、秦、燕、豫貧民爭趜之，日操畚鍤者常數萬人，歲穫穀類至巨萬，饋運口內，不可勝計。茫茫荒野，至光緒未，村落雲屯，富庶過於壯縣矣。<br />
　　豫人陳四者，先同春至河套。豪俠尚氣，與同春埒，徒眾亦歸之。乃起與同春為虞芮之爭，兩家械鬬，時有殺傷，同春遂坐繫薩拉齊獄中。廳官文鈞視同春無大罪，遽縱之去。已而陳四之黨迭上告，文因以落職，年老無子，退居綏遠城，無過視者。一日，忽來壯士數十人，急舉之去，不知何所為也，繼知同春所遣迎者。既至家，同春則跪陳曰：「大人實生我，我即大人子矣，大人何用子為？」遂奉養之終身，過於孝子焉。蒙古諸王公聞之，愈益多同春之義，蒙旗有違言，得同春片語，無不立解。居久之，將軍貽穀奉命督辦蒙旗墾務，如蒙人弗善也，乃羅致同春，欲以開導蒙人。同春既進謁，適陳四為人殺於路，風傳同春實使之，貽穀從吏合謀借是以斃同春，分其產。乃勒令同春盡獻墾田，且誑之曰：「如此，則為爾消案，不則私墾蒙地有罪，殺人有罪，兩罪並發，禍且及子孫矣。」遂出一紙迫之畫諾。同春不知書，手印之，其田盡沒，然終以陳四案囚繫之獄。宣統辛亥秋，北方騷動，獄中諸犯且謀越獄為亂，同春密告之，得以無害。將軍堃秀嘉其忠，遂釋之，令往河套為靖邊計。同春既歸，乃建大旗，使人周走而呼曰：「王老子出獄矣，且奉將軍命，為若練鄉團，禦寇盜也。」於是漢、蒙之人爭集，旬日，部署井然，聲威重一方。<br />
　　<b>蒙古漁業</b><br />
　　塞外多山水，而產魚之澤僅有三區，要以外蒙古京朋北克泊河為最。周八百里，茫茫無垠，所產<img src=http://open-lit.com/mpf/n/NFTMJ.BMP align=absmiddle border=0>子魚，肉肥刺細，大者盈尺，小者半之，味甚美，惟不能釣。漁人張網須在春秋二時，恆有數百人併力合作，所得無算。冬則水深冰结，臨流而羨，多有空手回者。沿河一帶，蟹渚鳧汀相錯雜，居民半業漁。兩岸山形環合，延接數十里，煙鬟梳曉，媚態向人，夕照明霞，殊不減輞川圖畫也。<br />
　　<b>多倫諾爾海之漁</b><br />
　　多倫諾爾東北二百餘里有水曰海子，頗寬廣。春時聚而漁者數千家，咸以篾席數片支於岸上以為家。魚甚多，故一尾才售錢十餘文，鯉鱠尤夥，惟鯽魚不食。有得魚少者，輒棄業為盜。<br />
　　<b>漢人牧於蒙</b><br />
　　漢人之業畜牧者，蒙旗草地，皆可任便縱牧。歲由蒙宮收水草租錢，計牛馬一頭各約三百文，羊約三十文。又有分配於蒙人使代牧者，惟圖食其乳酪，不給工資，且自認為佃戶。主人至其家，婦女必盛飾以迎，老幼皆尊禮之。<br />
　　<b>青海蒙人重牧</b><br />
　　青海蒙、回生計以牧為主，牧以群名，或百為群，或數百及千為群。有牛羊者，往往自炫其富，互相競勝，牧產幾何，商本幾何，問之必告。隱匿者，人輒非笑之，且亦不屑自為隱匿。蓋銀錢秘藏，禾畜顯露，人之德性，視所操之業而異也。殷實之戶，動曰有羊若干群，牛若干群。<br />
　　蒙、回人之於畜牧刻不去懷。家主晨起，必呼曰：「多藍藍務拉。」家屬應之曰：「拉囌。」多藍藍務垃，乃畜牧平安之謂。拉囌者，是之謂。賓主相見問答，亦然。<br />
　　<b>阿里克牧務</b><br />
　　阿里克牧務之盛，青海為最。牧戶殖產，率以畜之多寡計，牛羊馬駝以群為名。少以數十為群，多則千，巨室更以谷量牛羊。歲出皮毛毳革，豐腴光厚，推為番產良品。其游牧之法較他處為優，畜種之良劣，水草之美惡，休養孳生之種種習慣，雖婦孺亦知之。<br />
　　其言游牧之法曰：牛群可無羊，羊群不可無牛。羊得秋氣。足以殺物。牛得春氣。足以生物。羊食之地，次年春草必疏。牛食之地，次年春草必密。草經羊食者，下次根出必短一節，經牛食者，下次根出必長一節。牛羊群相間而牧，翌年之草始勻，牛羊馬駝性質不同，而食草之宜不宜則一，低地土帶鹹質，草含鹼性，食之肥。高地土質堅實，草莖粗軔，食之壯，春夏宜低，秋冬宜高。然草貴有鹼性，而牛羊馬所飲之水味不宜鹹。鹹水惟駝為宜，柴達木駝種最佳，以水鹹耳。其餘畜種不及近邊之肥腯，亦地氣水味使然。故選擇水草，必當審之又審，為游牧者所宜亟知者也。<br />
　　<b>西藏農業</b><br />
　　藏中農務，地卑而氣候溫者，歲產莊稼二次，如巴塘、鄉城、鹽井。河口、馬巖等處僅可種植雜糧菜蔬。地高而氣候寒者，如裏塘、德榮格、甘孜、三巖、江卡、乍了、昌都等處，則盛產藥材之屬。至於紅米，則巴塘產之，他惟產竹而已。<br />
　　<b>商業</b><br />
　　商業，商人營利之業務也。凡買賣業，賃貸業，製造業或加工業，供給電氣、煤氣或自來水業，出版業，印刷業，銀行業，兌換金錢業或貸金業，擔承信託業，作業或勞務之承攬業，設場屋以集客之業，堆棧業，保險業，運送業，承攬運送業，牙行業，居間業，皆是也。<br />
　　<b>商業內部之三期</b><br />
　　我國閉關時代之商業，其內部大勢可析為三。一、商業養育期，為康熙時代。蓋聖祖承世祖之後，務在與民休息，而革除一切病商之弊，如罷抽稅溢額議敘例，嚴禁各關違例抽稅，嚴禁商賈過關故意遲延掯勒是也。二、商業繁盛期，為乾隆時代。蓋版圖生齒倍於雍正，且承平日久，內部少兵革而營業興。是以民力饒裕，工值廉，物價平，富商大賈滿於海內。三、商業衰退期，為嘉慶、道光時代。蓋內亂漸作，湖北、四川教匪起，蔓延湖北、陝、甘，且十九世紀外人之膨脹力，方疾趨而東也。<br />
　　<b>商行為</b><br />
　　商行為者，法律名詞，為物品運轉之媒介，而藉以營利之行為也。其範圍甚廣，為此行為之人，是商非商，皆不置問。例如賣買即商行為之一種，其他若運送，若兌換，若保險，若躉積，若代存，若作工，若服勞，若借貸，凡藉此以營利者皆是。質而言之，賣者為商人，買者亦為商人，如販夫之所為，固商行為，即賣者為商人，買者非商人，如購物者之所為，亦商行為。其他各種以此類推。<br />
　　<b>信義通商</b><br />
　　我國商賈，恆以缺乏商業道德為外人所詬病。然以信義通商四字自揭櫫於木牌者，所在有之。<br />
　　<b>商店</b><br />
　　交易之所曰商店，種類甚多，今略舉之。一、食料店。如米行，米店，雜糧行，豆行，蜜餞店，糕餅店，點心店，鹽棧，糖行是也。二、飲料店，如酒行，酒店，醬園，油坊，茶葉店是也。三、燃料店。如香店，燭店，爆竹店，柴行，煤炭行是也。四、染料店。如靛青行是也。五、建築用料店。如竹行，木行，磚瓦行，石灰行是也。六、衣飾店。如衣莊，帽莊，襪店，靴鞋店是也。七、妝飾店。如首飾店，珠寶店，香粉店，梳篦店，鏡子店是也。八、織物店。如棉布莊，夏布莊，綢緞莊，綿綢莊，顧繡莊是也。九、玩物店。如骨董店，幼稚游戲品店，象牙雕刻店是也。十、金類店。如金店，銅器店，鐵行，冶鐵店，銅絲鐵絲店，剪刀店，洋鐵器店，錫器店，錫箔店是也。十一、毛革類店。如羊毛行，雞鴨毛行，皮貨店，牛皮行，皮梁店是也。十二、繭棉絲麻類店。如繭行，棉花行，絲行，線店，麻行是也。十三、畜牧漁撈及種植類店。如豬行，豬肉店，羊行，羊肉店，醃臘店，火腿店，雞鴨行，鮮味行，海味行，水果行，蔬菜行，水旱菸店，藥行，藥店，參號，漆店是也。十四、文房具及書籍書畫類店。如筆墨店，硯店，紙店，書坊，碑帖店，書畫店，裝演店，顏料店是也。十五、竹木籐及其他製造類店。如竹器店，木器店，籐器店，瓷器店，大小缸罈店，樂器店，眼鏡店，燈鋪，蓆店，傘店，毯子店，枕墊鋪，箱子店，秤店是也。十六、雜貨店。如京貨店，廣貨店，洋貨店，北貨店，南貨店，山貨店是也。<br />
　　<b>商品</b><br />
　　我國商品甚多，大別之則有七。一、農產品，為米、麥、豆、高粱、棉花、麻、茶、果品、藥材、藍靛、漆液。米產地以兩湖、兩廣為大宗。麥、豆、高粱產地以奉天、直隸、山東、山西為大宗。棉花產直隸、山東、山西、河南、江蘇、江西、浙江、湖北、雲南。麻產奉天、安徽、江西、福建、湖北、廣西、貴州、四川。茶產安徽、江西、浙江、福建、湖北、湖南、雲南、四川，而綠茶以安徽之徽州、浙江之杭州為著，紅茶以福建之武彝為著。又有製作磚形者曰磚茶，出江西之九江府、福建之福州府、湖北之夏口廳。果品產南北各省，而直隸以蘋果著，山東以梨著。福建、兩廣以荔枝、龍眼著。藥材產南北各省，而吉林以人參著。藍靛產奉天、浙江、福建、廣西、雲南。漆液產安徽、浙江、兩湖、雲、貴。陝、甘、四川。二、林產品，為竹、木、樟腦。竹產地南北不一，而紫竹則產江西之瑞州府，方竹則產浙江、湖南、廣西、雲南、貴州，棕竹則產四川之敘州府。木產地南北不一，而楠木則產廣東之肇慶府、貴州之銅仁府、四川之嘉定府瀘州府，花梨、紫檀則產廣東之廣州府，烏木、蘇木則產廣東之瓊州府、雲南之元江府。樟腦產福建。三、水產品，為魚、海味、珊瑚。魚產瀕海瀕江及多河流之各省。海味產南北瀕海各省，而海參產奉天之鳳凰城、廣東之廣州府。魚翅產福建之福州府。珊瑚產廣東之廣州府、高州府、廉州府。四、畜產品，為羊毛、駱駝毛、雞鴨毛、皮貨、牛皮。羊毛、駱駝毛產山西、陝西、甘肅及直隸之張北縣外。雞鴨毛產地南北不一。皮貨產直隸、山東、山西、陝西、甘肅、新疆。牛皮：黃牛皮產河南、陝西、四川；水牛皮產湖北、湖南。五、蟲產品之大要，為介蟲產品、卵蟲產品。介蟲產品為珠與玳瑁。珠產吉林、廣東、雲南，而東珠則產吉林。玳瑁產廣東之連州、高州府、廉州府。卵蟲產品為蜜與白蠟、黃蠟。蜜產湖北之安陸、廣東之潮州府。白蠟產山東、福建、湖南、雲南、貴州、四川，黃蠟產山西、福建、廣西、貴州。六、礦產品之大要，為金屬品、非金屬品。金屬品為金、銀、銅、鐵、鉛、錫、銻、鎳、錳、鋅、水銀、硃砂。金產直隸、奉天、吉林、廣東、廣西、甘肅、四川。銀產河南、廣東、廣西、貴州、甘肅。銅直山西、福建、湖北、廣東、廣西、雲南、陝西、四川，而白銅以雲南著。鐵產直隸、山西、福建、湖北、湖南。鉛產安徽、湖南、廣東、廣西、雲南、貴州、陝西、四川。錫產湖北、湖南、廣東、廣西、四川。銻產湖南及廣東之廣州府、貴州之大定府。鎳產四川之會理州。錳產直隸之天津府、江西之袁州府、湖北之武昌府。鋅產四川。水銀產湖南、廣東、甘肅、貴州、四川。硃砂產湖南、廣西、貴州、四川。非金屬品為玉、寶石、大理石、金剛鑽、瑪瑙、琥珀、水晶、磠砂、硝、硫黃、礬、石英，石膏、石棉、石墨、煤、煤油。玉產陝西之西安、雲南之澂江、新疆之莎車和闐州。寶石產直隸之宣化府、新疆之和闐州。大理石產雲南之大理府。金鋼鑽產雲南之順寧府。瑪瑙產直隸、山西、湖北、陜西、甘肅、四川。琥珀產山西、陝西、雲南、四川。水晶產直隸、湖北、廣東、貴州。磠砂產甘肅之蘭州府、新疆之庫車廳。硝產山東之青川、新疆之精河廳。硫黃產山西之太原府、湖北之施南府、陝西之西安府。礬，白礬產山西之解州、安徽之太平府；綠礬產山西之大同府、湖北之宜昌府；青礬產山西之太原府、湖南之衡州府。石英，紫石英產浙江之紹興府、貴州之安順府；白石英產浙江之嚴州府、廣西之梧州府。石膏產湖北全境及山東、山西、浙江、甘肅、雲南。石棉即石絨，一名石灰木，產直隸之承德府宣化府、山東之登州府、山西之潞安府及四川。石墨產江蘇之鎮江府、江西之吉安府、廣東之南雄州、陝西之鳳翔府。煤產直隸、山東、山西、湖南、四川，而以山西為第一。煤油產山西、浙江、廣東、陝西、甘肅、四川。七、工產品之大要為紡織品、書寫品、製造品、消費品。紡織品為布、絲、綢、緞、絹、紗、羅、綾、錦、鏽貨。布產南北各省，而江西、廣東以夏布著，福建以葛布著。絲產江蘇、安徽、江西、浙江、湖北、湖南、廣東、雲南、四川。綢，繭綢產直隸、山東、河南；綿綢產山東、河南、安徽、四川；縐綢產河南、浙江；寧綢、紡綢產江蘇、浙江；而潞綢則產山西之潞安府；甌綢則產浙江之溫州府；巴綢則產四川之保寧府；盪綢則產新疆之疏勒府。緞產江蘇、浙江，而巴緞則產四川之成都府，盪緞則產新疆之疏勒府。絹產直隸、山東、山西、河南、江蘇、浙江。福建、廣東、四川。紗產江蘇、浙汪、廣東。羅產江蘇、浙江、四川。綾產江蘇、浙江、湖北、四川。錦產江蘇、浙江、四川。繡貨產京師及江蘇之蘇州府、浙江之杭州府、湖南之長沙府。書寫品為筆、墨、硯、紙。筆產浙江之湖州府、湖南之長沙府。墨、硯產安徽之徽州府。紙產江西，浙江、福建、四川，而宣紙則產安徽之寧國府。製造品為竹器、木器、籐器、皮器、漆器、瓷器、玉器、金銀器、象牙雕刻器、燒料器、琉璃、玻璃、爆竹、錫箔、扇、草帽緶、毡、毯，席。竹器產江蘇之嘉定縣、浙江之溫洲府及江西者佳。木器產江蘇之蘇州府上海縣、浙江之寧波府者佳。籐器產山東之德州府及廣東、廣西。皮器產關外及貴州。漆器產安徽、浙江，而以福建為尤佳。至嵌銀漆器則產山東之萊州府，嵌竹漆器則產江西，嵌螺鈿漆器則產廣東。瓷器產江西之景德鎮者佳。玉器產江蘇、浙江。金銀器產江蘇、浙扛、廣東。象牙雕刻器產江蘇、廣東。燒科器產京師。琉璃產直隸之順天府、山東之青州府，雲南之永昌府。玻璃產山東之博山縣、江蘇之徐州府、湖北之夏口廳、廣東之廣州府。爆竹產廣東及湖北之夏口廳。錫箔產浙江。扇產江西之建昌府、浙江之杭州府、廣東之潮州府。草帽緶產直隸之滄州及山東。毡絨毡則產直隸之宣化府、新疆之和闐州；紅毡則產河南之開封府及山西，毛毡則產陝西之延安府、甘肅之秦州府。毯，花毯則產山西之沁州；毡毯則產山西，陝西、甘肅；毛毯則產江蘇之唯亭鎮。席產江蘇之揚州府及滸墅關、浙江之寧波府及廣東。消，費品為酒、菸、油、鹽、糖。酒，高粱酒則產奉天之牛莊、直隸之天津府；汾酒、潞酒則產山西之汾州府潞安府；紹興酒則產浙江之紹興府；葡萄酒則產山東之煙臺、山西之太原府、新疆之吐魯番廳。菸產直隸、福建、廣東、甘肅。油產南北各省，而豆油則北部為多，茶油、菜油則南部為多。鹽產直隸、江蘇、浙江、河南、雲南、四川。糖產福建、廣東、四川。<br />
　　<b>市招</b><br />
　　商店懸牌於門以為標識廣招徠者曰市招，俗呼招牌，大抵專用字，有參以滿、蒙、回、藏文者，有用字兼繪形者，更有不用字，不繪形，直揭其物於門外，或以象形之物代之，以其人多不識字也。如賣酒者懸酒一壺，賣炭者懸炭一支，而麵店則懸紙條，魚店則懸木魚，俗所謂幌子者是也。<br />
　　<b>公司及機器</b><br />
　　倡導為凡事進步之母，外人之商務膨脹於我國，而吾人營業有保守無進取，利權喪失，何可勝言。晚近商智漸開，大資本家之思想知非保守兼進取不可，於是以外人之營業為倡導，而新發現於商界者如左。<br />
　　一，組合公司。公司者，外人之均利主義，日本人稱為會社者是也。公司合資、附股，【合資，數人合資。附股，眾人附股。】性質不同，而皆有無限有限之別。【無限者，資本無限也。有限者，資本以若干為限也。】我國所組合，多係附股而屬有限者，至其宗旨，則在抵制外人，而以收回利權為目的。今大別各項公司，為製造商品公司與非製造商品公司二種。<br />
　　製造商品公同。一、服用品製造公司，為紡紗、織布、繅絲、呢、革諸公司。二、食用品製造公司，為麵粉、紙煙、罐食、榨油諸公司。三、需用品製造公司，為瓷業、玻璃、燭、皂、火柴諸公司。四、建築品製造公司，為鋸木、磚瓦、洋灰諸公司。五、教育品製造公司，為圖書、儀器、印刷、造紙諸公司。<br />
　　非製造商品公司，為鐵路、輪船、礦務，墾務、樹藝、電話、電燈、自來水、水火保險、人壽保險諸公司。<br />
　　二，機器之使用。機器發明於外人，我國近有各公司之發現，使用種種機器，可謂有進步矣。顧皆購之外洋，無能出意匠以自造者，是利權之猶為彼所攬也可知。然則我國商業之發達，其必在機器學大興時乎？今姑就各公同製造商品機器與非製造商品機器備列之。<br />
　　製造商品機器。一、服用品製造者，為紡紗、織布、繅絲、織呢、製革、軋花、製麻、織巾、縫衣、織襪機器。二、食用品製造者，為磨粉、捲煙、榨油、碾穀、打米、軋豆機器。三、需用品製造者，為玻璃、燭、皂機器。四、建築品製造者，為鋸木、磚瓦、洋灰、鉋木機器。五、教育品製造者，為印書、造紙機器。<br />
　　非製造商品機器，為汽車、汽船、采礦、開荒、挖泥、電話、電燈、電報機器。<br />
　　<b>商標</b><br />
　　以繪畫圖樣作商品之標識，依法律於官署註冊，禁人假冒者曰商標。既經註冊，有冒用之者，得依法律懲罰。<br />
　　<b>商會</b><br />
　　商人組織之團體，省城商埠及其他商務繁盛區域皆得設立。設會長、副會長各一人，會董若干人，經費由會員擔任，無定額。各省城並設商會聯合會，以全省各商會舉出之代表組織之。<br />
　　<b>商董</b><br />
　　商會之會董及各項商業中公舉之董事，皆謂之商董。<br />
　　<b>客幫</b><br />
　　客商之攜貨遠行者，咸以同鄉或同業之關係，結成團體，俗稱客幫，有京幫、津幫、陝幫、山東幫、山西幫、寧幫、紹幫、廣幫、川幫等稱。<br />
　　<b>商用簿記</b><br />
　　西人簿記有學，其簿記法分單式、複式，【謂單記式、複記式。】但原理非可以一言罄也。總之，簡單之帳單式為宜，繁複之帳複式為宜。我國素無簿記學，而商人之司帳者又無特別智識以改良之，以故商業簿記未盡完全，至一般所用之簿記則如左。<br />
　　各商店普通簿記，一曰暫記簿，記未決算之帳也。一曰流水簿，記每日帳也。一曰進貨簿，記進貨若干也。一曰出貨簿，記出貨若干也。一曰存貨簿，記進出存貨若干也。一曰總清，記已勘定之帳也。<br />
　　我國簿記，以銀錢各業為重要，以此業乃市上銀錢之所流轉，而其出納帳項亦甚繁雜，較之各商店精密為過之。【以下所列，雖各業略有不同，然大率增減之間而已。】<br />
　　銀錢各業簿記，一曰銀錢登記。為查洋，為查銀，為洋匯，為銀匯，【每日入滾存簿，即流水簿。】為洋草，入洋總。為錢草，入錢總也。為行情，逐日鷹洋折息數目也。為日記，銀行市面及仙令行情也。為便查，為零併，為找頭。一曰往來銀錢登記。為往來送摺，送摺，立摺留底也。為往來送銀，同業送銀也。各號送銀，送元寶留底，元寶進水，元寶出水，元寶加水也。為往來劃帳收解，遠期劃帳，各路劃帳，到期收解也。為往來信底，各路信底也。一曰夥友銀錢登記，暫記也。一曰銀錢生息登記，子金也。此外尚有各項月結，各項歲結，即總清也。<br />
　　其抵代現銀而與簿記相關聯者，則為銀錢各業發行之票，頗能為社會所信用。一曰銀錢各業發行票，為本票，本店票也。【此票各商店亦有之。】為來票，本地及各地來票也。為匯票，本店匯出及各地匯來之票也。為拆票，拆用銀行及同業餘銀之票也。為長期票，商店預計價款不足，欲得若干貸出金而立此票，以六個月為期也。【此票為商店所立。】為短期票，五日十日不等，期至，可取銀也。為即期票，即日取銀之票也。<br />
　　以上所論簿記，欲加整理方法，非研究複式不可。且我國組織公司日多，尤宜採用西國簿記法也。<br />
　　<b>商業有花紅之獎</b><br />
　　花紅，本果名，林檎之屬。林檎之別有六，花紅亦林檎之一種耳，而俗呼林檎曰花紅。又移作獎勵金之別名，例如營業有贏餘時，取其一部以獎勵出力者，俗稱花紅。蓋因我國舊俗，人有喜慶事，插金花披紅。其有功者，亦以此獎之，以表其榮譽。亦因宋張叔夜招安梁山濼榜文，有拏獲宋江者，賞錢萬萬貫，執雙花紅；獲李俊義者，賞錢百萬貫，雙花紅；獲關勝、呼延綽、柴進等者賞錢十萬貫，花紅有差，是花紅之名所由來也。花紅，亦稱紅利。<br />
　　<b>國內商務</b><br />
　　京師固為百貨所集，而各省都會之貿易亦盛。其他水陸通衢，及有特別大宗物產之地，亦皆商賈所爭集也。<br />
　　<b>三十六行</b><br />
　　三十六行者，種種職業也。就其分工而約計之，曰三十六行，倍之，則為七十二行；十之，則為三百六十行；皆就成數而言，俗為之一一指定分配者，罔也。至三百六十行之稱，則見於宋田汝成《游覽志餘》，謂杭州三百六十行，各有市語也。<br />
　　<b>閉關時代三大商</b><br />
　　運鹽者曰鹽商，開質庫者曰當商，售木材者曰木商，此三者之在閉關時代，皆為大商。<br />
　　<b>鹺業招牌</b><br />
　　凡鹺業，必以招牌貿鹽鬻販。道光以前，每塊值六七百金，可販鹽五六十引。【每引為二包，每包為二百斤，加包索二十七斤。】<br />
　　<b>典質業</b><br />
　　典質業者，以物質錢之所也。最大者曰典，次曰質，又次曰押。典、質之性質略相等，贖期較長，取息較少，押則反是。所收大抵為盜賊之贓物也。<br />
　　<b>骨董業</b><br />
　　骨董，古物也，亦稱古董，蓋即古銅之音轉。凡設肆列攤以古物出售之人，杭人嘗目之曰鬼。錢塘梁晉竹孝廉紹壬謂其將贗作真，化賤為貴，而又依附權勢，憑藉貴人，以鬼蜮之謀，行鬼狐之技，往往創為不經之論。言彝器必商周，言磚瓦必秦漢，言字書必晉唐，謂之為鬼，誰曰不宜？且若輩所售，半皆邱攏中物，非人器也，鬼器也。<br />
　　<b>爐房</b><br />
　　爐房，亦稱銀爐，專鑄造馬蹄銀，京師、天津、上海、漢口均有之。亦兼營錢業，發行紙幣，流通市中，其效力與莊票同。自銀幣通行，爐房之業遂衰。<br />
　　<b>雜貨店</b><br />
　　有設肆陳列百物以待售者，飲食服用之所需，無論貧富皆有所宜，曰雜貨店，亦百一料店。大抵以僻左之村鎮為多。<br />
　　<b>信局</b><br />
　　自同治初粵寇亂平，而信局之業乃大盛。其主其夥大都皆寧波人，東西南北，無不設立。水路以舟，陸路以車，以急足。南北交通最早，故設局尤夥。大而都會，小而鎮市，皆有其足跡焉。書函之外，銀物方可寄遞，遺失者償之。至於資費，則每一函少則錢十文，多則錢五六百文，蓋視途之遠近通塞以定其多寡也。<br />
　　<b>森昌信局</b><br />
　　自設郵政以來，各省信局漸歸淘汰，間有存者，郵局以民局目之。惟邊省如川、滇、黔、桂各地，商民寄遞銀貨，猶須借重信局，故各商埠之信業，得維持於不墜。其營業較盛者，當首推森昌局，以其於邊省僻區皆設有聯號也。<br />
　　<b>賣婆</b><br />
　　戶口繁盛之都會商埠，富貴之家，所在多有。雖珠寶首飾，列肆通衢，而輒有小家婦女，手挈箱篋，滿儲珍物，登門求買者，俗名之曰賣婆。往來巨室，常得婦女歡，奇珍寶物，皆可立致。蓋市上商賈利其為女流，易於出入閨闥，而恆樂與之，彼亦從中漁利，多有藉致巨富者，然奸邪之事，亦皆若輩為之媒介也。<br />
　　<b>京粵商肆善於交易</b><br />
　　京師、廣州各肆，凡值交易而不成者，亦怡悅其顏色以對之。如交易已成，則於買主臨行時，必致聲道謝，雖數十錢之微，亦然。其意殆謂吾既設肆以求利，則無論買者出錢購物之多寡，皆為我獲利之源，衣食之本，故雖一錢之貿易，亦不可不謝也。<br />
　　<b>圓明園有商店</b><br />
　　和孝固倫公主為高宗幼女，甚鍾愛之，以其貌類己，嘗曰：「汝若為皇子，必立汝為儲。」性剛毅，能挽十力弓。少嘗飾男裝，隨高宗校獵射鹿，其後下嫁和珅子豐紳殷德。未嫁時，公主常呼和為丈人。一日，上攜公主遊買賣街。買賣街者，設於圓明園福海之東，大小商店莫不具備，且有攜小筐售瓜子者，肆主人皆內監。上步行周衢間，顧以為樂，茶館有譁笑聲，飯肆有高呼點肴聲，上至前不避也。時售估衣者，有大紅呢夾衣一領，公主悅之，適和入直，上因語公主曰：「可索之於汝丈人。」和亟以二十八金買而進之。<br />
　　嘉慶己未，停止圓明園商店。<br />
　　<b>京師小市</b><br />
　　京師崇文門外暨宣武門外，每日晨雞初唱時，設攤者輒林立，名小市，與江寧之城南二道高井附近所有者同。又名黑市，以其不燃燈燭，憑暗中摸索也。物既合購者之意，可隨意酬值。其物真者少，贗者多，優者少，劣者多，雖云貿易，實作偽耳。好小利者往往趨就之，稍不經意，率為偽物，所得不償所失也。且亦有以數百錢而得貂裘，以數十金而得惡衣者，則以穿窬之輩夜盜夜售，賣者買者，均未詳審其物也。後由有司禁之，遂絕。<br />
　　<b>京師錢市之沿革</b><br />
　　光緒庚子以前，京師錢市通行之物凡四種。一、生銀。【銀錠、碎銀。】二、大個兒錢。【雖有當十字樣，實不過扺制錢二文。】三、銀票。四、錢票。蓋當時銀錢雖通行於津、滬間，而京師則以國庫出入俱用銀兩計算，雖有外人旅居，絕少商人，故於金錢上之勢力，甚為薄弱。銀錢二票，為票號、錢店、香蠟鋪【京師香蠟鋪亦兼兌錢，故得發行錢票。】所發行，其數多寡無定，而勢之所趨，咸以多發紙票為擴充營業之張本。幸而獲利者，其營業愈盛，而所發之票信用益著。一旦拙於調度，營業失敗，則受其害者，不知其幾千百萬矣，源豊、盛義、善源倒閉後之情形其最顯者也。錢店、香蠟鋪之資本大者，率在京松秤千兩左右，小者僅一二百兩，而發行錢票之金額往往以萬計。錢票寬二寸許，長約五寸，中記錢額，蓋方印，左角又蓋發行各鋪之圖記。票額至不等，都凡七種，有一吊者，二吊者，三吊者，四吊者，五吊者，六吊者，並有十吊者。【吊者，等於南方之所謂百。一吊合大個兒錢五十枚。】錢票充塞，奸商多藉此獲利，每屆年終或端午、中秋前歇業潛逃者，往往而有。雖其影響不如各票號濫發紙幣倒閉之甚，然於貧民，實有切膚之痛。當時每銀一兩，無論票銀或現銀，可易大個兒錢或與大個兒錢相等之錢票十三四吊。若易次等之錢，如俗稱沙巴兒者，【沙板錢也。】則十六七吊，是當時錢票，除因歇業潛逃外，與現錢固無差別也。<br />
　　自庚子後，外國銀行漸設分行於京師，南北交通亦便，而銀圓之勢力日漸膨脹。合銀行鈔票及新鑄之銅圓與銀圓附行之毛錢【銀角也，即小洋也。】並上述之四種銀錢紙票，而京師錢市，共有八種流通物。至宣統時，銀圓之勢力，幾駕現銀而上之。至於錢票，則因上述之弊端，且當政府濫鑄銅圓，日漸消滅。銅圓既充塞於市，大個兒錢、沙巴兒錢亦歸淘汰。致票號之銀票，雖有關兌匯，不能掃除，然既有銀行之鈔票，則其範圍亦自縮小矣。是時也，可稱銀圓與生銀、鈔票與票號銀票消滅之時代也。時每銀一兩，易錢十四五吊，銀圓一枚，易錢十一二吊，毛錢每毛一吊一百。【百者等於南方之十文。】京師最初通行銀圓時，站人式之價值最高。次為有鷹者，而龍圓價格最低，然相差亦僅三四十文耳。至通用龍圓，大率為北洋龍圓，若湖北、江南所鑄者，市不通用，偶有收用者，價較北洋差二三十文。毛錢以奉天所鑄為多，次之如廣東、吉林、湖北三省，他省所鑄殊不多見也。<br />
　　<b>京師四大恆</b><br />
　　京師某錢肆初無赫赫名，而營業日盛。四大恆忌之，乃散布謠言，謂某肆將倒，於是凡藏某肆錢票者，相率往取，如是三日，某肆從容應付，絕不支絀，謠言乃息。後某肆知四大恆之算己也，乃發巨金徧收四大恆票，四大恆聞之，懼，乞人關說，乃已。蓋某肆有實錢四百萬，每發一票，必貯一票之貲本於肆中，不出空票，故不為人所窘。四大恆則雖名震一時，而未盡實，故一聞某肆收票，即惴惴也。光緒庚子聯軍入京，車載其銀去，三日乃盡。四大恆者，京師有名錢肆也，凡四家，其牌號皆有一「恆」字。<br />
　　<b>京師書肆</b><br />
　　京師正陽門外有琉璃廠，以琉璃瓦窰為名，亦謂之廠甸，實遼時海王村故址也，東西可二里許。乾隆時，已為書肆薈萃之所。未入廠東門，路北一鋪曰聲遙堂，書皆殘破不完。入門為嵩□堂，名盛堂，皆路北。又西為帶草堂，同陞閣，皆路南。又西而路北者，有宗聖堂，聖經堂，聚秀堂。路南為二酉堂，文錦堂，文繪堂，寶田堂，京兆堂，榮錦堂，經腴堂，宏文堂，英華堂，文茂堂，聚星堂，瑞雲堂。二酉堂者，明代即有之，謂之老二酉。而其略有舊書者，惟京兆、積秀二家，餘皆新書，至其裝潢，紙劣而冊薄。又西而南轉至沙土園北口，路西有文粹堂。肆賈謝姓，蘇州人，頗精目錄之學。益都李文藻曾購多書，鈔本如宋《通鑑長編紀事本末》、《蘆蒲筆記》、《麈史》、《寓簡》、《乾坤清氣》、《滏水集》、《呂敬夫詩集》、《段氏二妙集》、《禮學彙編》、《建炎復辟記》、《貢南湖集》、《月屋漫稿》、《王光庵集》、《焦氏經籍》之屬。刻本如《長安志》、《雞肋集》、《胡雲峰集》、《黃稼翁集》、《江湖長翁集》、《唐眉山集》。又北轉至正街為文華堂，在路南，而橋東之肆盡矣。<br />
　　橋西賣書者僅七家。先月樓在路南，多內板書。又西為寶名堂，在路北，本售仕籍及律例路程記，忽購得果王府書二千餘套，列架而陳之。其書裝潢精麗，均鈐圖記。文藻於此，得梁《寅元史略》、《揭文安集》、《讀史方輿紀要》等書，皆鈔本。《自警編》半部，《溫公書儀》一部，皆宋槧本。《方望溪》原稿往往有之，更有鈔本《冊府元龜》及明憲宗等實錄。又西為瑞錦堂，在路南，亦多舊書。其地即韋叟之舊肆，本名鑑古堂，又西為煥文堂，文西為五柳居，在路北，舊書甚多，與文粹堂皆歲購書於蘇州者，船載而來。五柳居多潢川吳氏藏書，嘉定錢大昕言，即吳企晉舍人家物也。又西為延慶堂，在路北，其肆賈即韋叟，前開鑑古堂者也。韋頗曉事，而好持高價，查編修瑩、李檢討鐸日遊其中，紀文達公昀買其書，日費數十金。書賈之曉事者，惟五柳之陶，文粹之謝及韋。韋，湖洲人。陶、謝皆蘇州人。其餘不著何許人者，皆江西金谿人也。<br />
　　正陽門東打磨廠亦有書肆數家，皆金谿人賣新書者也。內城隆福等寺，遇會期，多有賣書者，謂之趕廟。散帙滿地，往往不全，而價值甚廉。朱豫堂日使子弟物色之，積數十年，蓄數十萬卷，皆由不全而至於全。蓋不全者，多係人家奴婢竊出之物，其全者固在，日日待之而自至矣。韋年七十餘，面瘦如柴，竟日奔走朝紳之門。朝紳好書者，韋一見，諗其好何等書，或經濟，或詞章，或掌故，能各投其所好，得重值，少減，輒不售。文藻性好書，朝食後即至廠，披覽至晡，或典衣買之。而積秀堂有楊萬里《洪盤二集》鈔本，索錢三十千，庋數日仍還之，而不能釋念也。又西為博古堂，在路南。其西為廠西門，門外無鬻書者矣。<br />
　　以上皆乾隆前之狀況也。後惟老二酉仍在，且自咸豐庚申以後，兵燹累遭，舊書散亡。而為值至廉，宋槧本所在皆是，洎同治後而漸昂。沿及光緒初，承平已久，富貴之家附庸風雅，群思蓄書，意謂築室藏書，既及身而得美名，又得傳貽子孫，并可如田宅之轉鬻。相習成風，價乃大貴，至以銀塊計值，宋槧本以葉計，葉五錢。殿板及孫、錢、黃、顧所刊，均以冊計，冊需銀一二兩。康、乾舊板亦以冊計，冊五六錢。其新梓各書之值，悉視板紙之美惡，道途之遠近以定之。甲午以還，降至戊戌，則新學大興，坊間遂多譯本矣。<br />
　　<b>京師書攤</b><br />
　　康熙朝，京官皆至慈仁寺買書，且長年有書攤。王文簡公士禎晚年名甚高，往訪者率不值，惟於慈仁寺書攤訪之，則無不見。<br />
　　光緒辛丑，孝欽后率德宗自西安回鑾，都中街市蕭條，惟琉璃廠出賣舊貨之書攤甚多。有以錢六十文得明《永樂大典》兩本者。又一攤，有一護書，製作精妙，二金龍踴躍面上，內夾秘戲圖數頁，活躍紙上，小角下方具有英玩二小字，或以錢二千文得之，群謂為李蓮英物，蓋皆聯軍入宮所刼以售之於市也。至甲辰，始稍稍有好古朝士，驅車至海王村坊肆而問書價矣。<br />
　　<b>京師文具店</b><br />
　　琉璃廠為文具總薈之所，舉凡書籍、紙、墨、文玩、骨董、碑帖、圖畫等類，文人學士之所需，率多取攜於是。而松竹齋寅生所鐫之墨盒尤精美工緻，入京者恆購以自用，或攜歸以作贈品。宣統朝，因百貨昂貴，而文具之筆墨各項，用者日以普通之品從事，精良者日稀矣。<br />
　　<b>京師藥鋪</b><br />
　　京師藥鋪之著名者為同仁堂。堂主樂姓，明已開設，逾三百年矣。外省人之入都者，無不購其磠砂膏、萬應錠以為歸里之贈品。東安門內有賣靈寶如意丹者，定價不二，先與銀，乃付丹。每以紋銀之重量若干，易丹如其數，錢則每百易丹一錢。治病神效，故人爭市之。屋僅一廛，懸額為青囊一卷，其人以此起家，傳數代矣。由是爭相仿效，或書清囊一卷，或誠囊一卷，或菁囊一卷，或精囊一卷，以此相混攘利，而不知其意義不通也。一巷之中，殆有數十家，門面宏敞，點綴鮮明。客至，殷勤延坐，奉茶奉煙，先與丹而後付值，銀不必紋，錢不必足，而丹不甚佳。青囊之門，客仍滿焉，其對客也，亦落落不為禮。惟關東豬販至，主人出櫃迎揖如不及，其人皆履關東履，俗所謂踢殺虎者。不襪而纏邪幅，泥漬沒脛，衣藍布大袖之衫，首戴鴨尾毡帽，腰纏整匹大布袋。面深墨，聲如牛如鵝，手指如木魚搥，握煙筒，長不盈尺而粗如棍，斗大如酒杯。迎入櫃，延上坐，主人執禮甚恭。手捧茶，自吸煙，一一遍奉已，客乃各解其腰纏傾之，則皆纍纍大白鏹，內外櫃皆布滿，為之目眩。蓋豬服丹則不病，故爭購之也。<br />
　　<b>京師雀兒市</b><br />
　　京師宣武門有雀兒市，珍禽咸集，蓋京人呼百鳥為雀兒也。百靈尤為人所嗜，以其能作各種鳥獸聲，然非馴養數年不可，與教八哥、【即鸜鵒也。】鸚鵡等。佳者一頭值數千金，宮人多蓄之。<br />
　　<b>京師鍼刀剪鋪市招</b><br />
　　京師前門有鍼刀翦鋪，門豎高坊，上大書三代王麻子。而外省多有冒之者，所懸市招，猶大出矢言，言「近有假冒者，男盜女娼」云云，而不知其實自道也。<br />
　　<b>緞子王名於京師</b><br />
　　乾隆時，京師有王翁者，初為丐，宿於雞毛房有年矣。一日，與同宿之旗人某結為兄弟，誓各圖生計。某歲元旦，分手去，王乃傭於典肆，以勤慎為肆主所重。是年除夕，主者核計簿，屢舛，王旁睨而笑。主者詰之，王曰：「此無難。」主者曰：「子試核之。」王持籌一核，符合。主者大喜曰：「吾不能早識子，屈子久，明年當令子司廟市。」廟市者，隆福、護國諸寺各有定期之市，典肆縑帛之屬，期滿弗贖，則設攤售之也。屆期，王售速而利三倍。<br />
　　有太監某往購貨，談甚愜，曰：「以子才，宜為大賈，何小就為？汝明日辭居停，我居東華門內南池子，汝來，我當與汝合為賈。」王曰：「諾。」歸，乞假於主者。交代晴理既訖，越二日，訪太監，太監畀以萬金，俾設緞肆於東華門。王雖驟得志，然不改其度。時乾隆乙未也，海外各國歲有例貢，一日，高宗問日本、高麗諸使臣曰：「汝觀我國風俗何如？」稽首而對曰：「中華沐大皇帝教化，不僅士大夫讀書明理，雖市賈亦知信義。如某緞肆王某者，陪臣與交易，海外遐荒，坦然賒與。且約觀劇，饋食物，厚意深情，有如無已，實大皇帝時雍之化所致，非海國所敢望其萬一也。」奏畢，復稽首稱賀。高宗大悅，以國體所係，默識王某之姓名矣。<br />
　　翌日，高宗召見王。王以布衣奏對，稱旨。越日，由內務府撥銀五十萬兩，命王司之。王辭太監，而自設緞肆。時內務府司員咸與往來，王亦極意交歡。越三載，郎中某向之借貸，偶未應，銜之。郎中司內務府緞疋庫，以庫存老緞五千餘箱，奏明發商變價，以付王。緞皆朽敗，實欲以害王也。啟箱，則緞色如漆，質如灰，惟每疋各捲金葉若干，蓋明代籍沒魏忠賢之物，當時大吏藉以媚魏者，閱兩朝，竟無人知也。王以此益富，業鹽於豫東長蘆，引地四十八處，鹺務中推巨擘焉。後王以查引地至河南，問巡撫為誰？則旗人某已以筆帖式洊擢而簡河南巡撫矣。其柬往謁，啟中門迎於堂。王與握手而言曰：「猶記在雞毛房語乎？」巡撫曰：「唯，不教忘。」各大笑，留讌數日而別。都人以王之起家由於開設緞肆也，因以緞子王稱之。<br />
　　<b>京師槓房</b><br />
　　京師有所謂槓房者，即儀仗店，專辦人家舉殯之事者也。有永利號者，其主人王姓，都人咸呼為槓王。顯宦出殯之事，皆槓王主辨，然所費殊不貲。相傳光緒時榮文忠公祿出殯時，耗萬金。李文忠公鴻章之喪，曲京運柩至通州，初索一萬九千兩，文忠之公子輩欲減一千金，槓王遂不承辦。徐相國郙柩由東城至長春寺，亦索價至三千兩。聞其值昂何以至是，則以靈柩由槓王主辦者，無論所經之路，有階級多少，其柩必兩端俱平，絕不斜側。柩上置水一碗，若傾其一滴，則不取值。<br />
　　德宗梓官奉移至觀德殿，相去雖不數里，惟宮廷地多級，且甚高，稍有傾側，即蹈大不敬之咎。先是，大興、宛平兩縣對於此事不敢率意，當未奉移前，先令習練數日，謂之演槓。至奉移時，可始終無失事。主辦者亦槓王也，而所費則五千餘兩。<br />
　　<b>京師逆旅</b><br />
　　京師逆旅有二種，一則備飯不備肴，肴須客自擇，別計錢，飯兼米麥而言之，無論食否，必與房資合算。一則僅租房屋無飯肴，即水錢亦須由客自給。李鐵拐斜街三元店，房屋甚多，茶水亦備，飯菜外喚。回、漢兩館，隨客所欲，故旅客多喜就之。是店本為回教徒所開，群呼為在教店。<br />
　　<b>京師紅果行之專利</b><br />
　　京師紅果【即山查紅也。】行僅在天橋者一家，以呈部立案故，他人不得開設。然乾隆時，有兩行，皆山東人，爭售貶價，各不相下。繼有出而調停者，謂：「徒爭無益，我今設餅撐於此，以火炙熱，能坐其上而不呼痛，即任其獨開，不得爭論。」議定，此設於天橋之主人即解衣坐之，火炙股肉。須臾，兩股焦爛，即倒地死，而此行遂得獨設，呈部立案，無異議。餅撐，烙餅之大鐵盤也。<br />
　　<b>京人爭牙行</b><br />
　　京師有甲乙二人，以爭牙行之利，訟數年不得決，最後彼此遣人相謂曰：「請置一鍋於室，滿貯沸油，兩家及其親族分立左右，敢以幼兒投鍋者，得永佔其利。」甲之幼子方五齡，即舉手投入，遂得勝。於是甲得佔牙行之利，而供子尸於神龕。後有舉爭者，輒指子腊曰：「吾家以是乃得此，果欲得者，須仿此為之。」見者莫不慘然而退。<br />
　　<b>爭燒鍋</b><br />
　　燒鍋者，北方之酒坊也。京郊有爭燒鍋者，相約曰：「請聚兩家幼兒於一處，置巨石焉。甲家令兒臥於石，則乙砍之。乙家令兒臥於石，甲砍之。如是相循環，有先停手不敢令兒臥者為負。」皆如約，所殺凡五小兒。乙家乃不忍復令兒臥，甲遂得直。<br />
　　<b>京師小販之打鼓</b><br />
　　京師細民有以打鼓收買敝物為業者，持小鼓如盞擊之，負箱籠巡行街巷中。無論破敗殘缺之物，苟有所用，即以賤值買之，而轉售諸肆，可得微息。然都中夙多巨室，所藏珍物每為奴婢所竊。更有世家中落者，不知愛惜，急於易錢，舊書古器，塊金礫珠，時或出售，打鼓者往往以薄值而得至寶。故京師語云：「怕甚苦，且打鼓。怕甚餓，日檢貨。」蓋相傳操是業者，歲必有一暴富者也。<br />
　　<b>京師達子館貿易</b><br />
　　京師御河西岸之南有達子館，蓋蒙古人年例入都所居，攜土貨於此，貿遷焉。賈肆櫛比，凡皮物、【裘褐之屬。】毳物、【氈絨之屬。】野物、山物、【雉兔之屬。】荋物、【茹茵之屬。】酪物【乳餅之屬。】列於廣場，而求售焉。冬來春去，古之鴈臣也。此為裏館，安定門外為外館，則更大於此矣。<br />
　　<b>范芝巖商於張北</b><br />
　　介休范氏有至剛者，明初，自城徙居張原村，七傳而至肖山，家大起，賈於邊城，以信義著。世祖聞之，召至京師，授以官，力辭，因命主貿易事，賜產張家口，即張北廳也。為世業，歲輸皮幣入內府。子德淵繼之，中歲感疾歸。孫毓馪代之，即德淵之子也。<br />
　　毓馪，字芝巖。卓犖瓌偉，忠實能任事。承租父遺業，諳悉邊地阸塞險易，蒙古諸部長往往知其名，謂為魁傑才。旗戚藉其衣食者，數十百輩，芝巖一見，悉知其人之敏鈍，程才而授之事，事無不舉。口授指畫，察虛實，燕、楚、兩粵諸大都會，數千里外無遁情。蓋坦肝膈示人，人樂為用也。<br />
　　康熙丙子、丁丑間，聖祖又親征噶爾丹。官軍餽餉率以百二十金致一石，且或後期，苦不繼。辛丑西征，官運視前值為準，芝巖熟籌之而曰：「三之一，足矣。」遂以家財運饟萬石，贍察漢廋爾軍。費一如所計，剋期至，無後者。<br />
　　雍正己酉，世宗以領侍衛內大臣三等公傅爾丹為靖邊大將軍，出北路；川陝總督三等公岳鍾琪為寧遠大將軍，出西路，往征準噶爾之噶爾丹策零。時籌餉孔亟，怡賢親王夙知芝巖運饟有成效，以芝巖名薦，立報可。感知遇，乃悉力良任。計穀多寡，差道路遠近，以次受值。曰洪郭爾鄂倫，曰鄂爾坤推河，曰塔木爾，曰查克拜達里克蒙古爾拖羅海，曰烏里雅蘇泰白格爾，曰察漢瘦爾，而以科卜多為最遠，其值自銀十一兩五錢至二十五兩有差。先後籌運米石，有請於察漢廋爾官倉所存，借支補運者，有請於直隸、山西州縣及湖灘河所倉粟支給而輸其值歸司庫。俾出陳易新者，有頓遞於羅鄂波沿途支給者。擘畫精詳，悉中機要，計臣如所請，不稍掣其肘，於是益自展布，車輸駝負，所需人工、牲畜、器具、資裝、芻糧、鞅靽，率先期集辦，臨時咄嗟應手，得經窮荒沙磧不毛之地，崇山沮澤，接軫銜尾，幕府所在，儲胥充裕，軍得宿飽。前後十年，運米凡百餘萬石，所節大司農金錢六百餘萬，較最先所定值不啻百億鉅萬矣。己酉，特恩優予太僕寺少卿銜，再加二級，章服同二品，前所未有也。<br />
　　辛亥、壬子間，寇犯北路，所失米十三萬餘石，牛馬橐駝稱是。世宗下詔責令據實報銷。芝巖以軍興亟，不可懸待，復補運如所失數，費白金百四十有四萬，不以上計部。至大兵既撤，所運科卜多米，胥改輸近地。計臣概以近值覈銷，運戶前所受遠值，當追繳。芝巖曰：「運戶悉寠人子，所受值，隨手罄，改運已無力，況追所受值乎？且追亦何可得也？」即如所改地，償其值，而代輸所應追者二百六十二萬餘兩。先以歷年應領米鉛價九十餘萬兩扣抵，餘立五限輸戶部。癸丑，以部案牽累，削職，而所供辦悉如故。<br />
　　乾隆戊午，奉命採辦洋銅，運京局，以抵分限應輸之數。又奉命採參烏蘇里綏芬，歷三年，所入視前為多，迄不敷成額。癸亥，部議以應折參價及所逋運值，凡百十四萬兩有奇。悉辦洋銅，輸陝西、直隸、湖北、江西、江蘇五布政司，備鼓鑄。銅產日本長崎，賈舶出沒洪濤嶕嶼中，日人居奇留難，承辦官羈十餘年，不得如額，視為畏途。芝巖曰：「吾受恩深重，此吾分也。」立遣人駕巨舟赴洋採辦。<br />
　　<b>營口銀市之變遷</b><br />
　　營口之爐銀，即過帳銀也，以爐房為過帳機關，故名。營口開埠之初，商界交易均用營平現寶。其後市面日盛，進出口貨交易日鉅，現寶求過於供，不敷周轉，特行此爐銀以代之。惟定每年三六九十二四個月朔為結碼變現之期，即曰卯期。到卯，凡有爐銀，一律變成現銀收付，商民稱便。相沿既久，遂成一種習慣。及小銀幣通用，營市金融為之一變，小銀幣日漸見多，現寶遂日漸見少。爐銀到卯變現，自不能不因時勢之所趨而隨與轉移。於是定有每爐銀一錠計重五十三兩五錢，到卯變為現小銀幣八十一元之價格。光緒庚子拳匪之變，甲辰日俄之役，奉天商號倒閉頻仍，皆由爐房藉口商業受損，任意操縱，到卯不能變現應付，以致爐銀信用漸失。雖歷經當道整頓，終未克規復八十一元之定格也。然爐銀一錠，市價尚在小洋六七十元之閘。<br />
　　<b>洮南商情</b><br />
　　洮南商務，輸入貨以布疋為大宗，土貨以懷德縣八面城之粳米，新城縣及索倫山之木，烏琛穆沁之鹽，暨棉花、茶葉、蔗糖為大宗。輸出之貨，每年元豆約六千石，牛馬皮二萬張，羊狗狐狸等皮二萬張，牛馬一萬七八千頭，牛馬往黑龍江省，餘銷奉天。城中有燒鍋三家，並無經過貨品，本地行銷各貨，日本占十之六，各國十之二，土產十之二而已。惟索倫之木，係蒙人之產，採伐無多，不能作為有定之林業也。<br />
　　<b>寧安人易貂以鍋馬</b><br />
　　魚皮韃子不貴貂鼠而貴羊皮，凡貂爪褂合縫鑲邊處，必以黑羊皮一線飾之。寧古塔【即寧安。】梅勒章京以下，皆著猞猁猻狼皮襖，惟帽則用貂耳。貂鼠喜食松子，大抵一松林中，或土窟，或樹孔，捕者以網布穴口而煙熏之，貂出避，輒入網中。又有縱犬守穴口，伺其出而嚙之者。色紫黑而毛平理密者為上，紫黑而理密者次之，紫黑而疏與毛平而黃者又次之，白斯下矣。康熙初，易一鐵鍋，必隨鍋大小布貂於內，滿乃已。後且以一貂易兩鍋矣。易一馬，必出數十貂，後不過十貂而已。馬良者乃十四五，亦不以上貂易也。上貂歲至寧古塔交易者二萬餘，而貢貂不與焉。寧古塔人得之，七八月間販以鬻京師者，歲以為常。京師往往賤挹婁而貴索【平聲。】倫，蓋以索倫貂毛深而皮大也，然不若挹婁之耐久。<br />
　　<b>呂晚村後裔商於龍江</b><br />
　　呂留良，字晚村，以文字之禍獲咎於世宗，時已死矣，猶發塚破棺，全家繫虜。其裔有曰重軒者，隱居黑龍江之齊齊哈爾，即後之龍江府也。世為商賈，不敢自言其家世。<br />
　　<b>龍江之市招</b><br />
　　同治以前，黑龍江南大街招牌皆用滿文，後無之。西站回民招牌必用回字，亦可見回民毅力之足以自存也。<br />
　　<b>汪長公主鹽筴於汴揚</b><br />
　　汪長公業賈，敗於汴，於揚，又敗於訟，由是金立盡。有吳某者知長公，委金累數千，俾主鹽筴。人言汪長公寠矣，奈何？吳不聽。長公為之經紀，卒以贏歸之。<br />
　　<b>山西多富商</b><br />
　　山西富室，多以經商起家。亢氏號稱數千萬兩，實為最鉅。今以光緒時資產之七八百萬兩至三十萬兩者，列表如左：<br />
　　姓資產額　　　住址　　　　姓資產額　　　住址<br />
　　侯七八百萬兩　介休縣　　　曹六七百萬兩　太谷縣<br />
　　喬四五百萬兩　祁縣　　　　渠三四百萬兩　祁縣<br />
　　常百數十萬兩　榆次縣　　　劉百萬兩內外　太谷縣<br />
　　侯八十萬兩　　榆次縣　　　武五十萬兩　　太谷縣<br />
　　王五十萬兩　　榆次縣　　　孟四十萬兩　　太谷縣<br />
　　何四十萬兩　　榆次縣　　　楊三十萬兩　　太谷縣<br />
　　冀三十萬兩　　介休縣　　　郝三十萬兩　　榆次縣<br />
　　<b>山西票號</b><br />
　　票號，以匯款及放債為業者，其始多山西人為之，分號遍各省，當未設銀行時，全特此以為匯兌。人以其資本雄厚，多以鉅資存放號中，深信之。給息存簙，甚有無息者，故獲利頗豐，後乃改依銀行之例矣。相傳明季李自成擄巨資敗走山西，及死，山西人得其資以設票號。其號中規則極嚴密，為顧炎武所訂，遵行不廢，故稱雄於商界者二百餘年。<br />
　　其法，集鉅資，擇信義尤著者數人經理之。出資者為銀股，出力者為身股，必俟基礎確定，而後從事開拓。且擇齒近弱冠之年少略知寫算者使習為夥，歷數載，察其可造，酌予身股，不給工資，惟歲給置備衣物之資。三年結帳，按股分餘利，營業愈盛，餘利愈厚，身股亦因之以增。以此人人各謀其私，不督責而勤，不檢制而儉。其發起之人及效力年久者，於其身後，必給身股以贍其家。子孫而賢仍可入號，未得身股以前不得歸。毫釐有差立擯之，他號亦不錄用，以是作姦者少。其在蒙古者通蒙語，在滿洲者通滿語，在俄邊者通俄語。每日昏暮，夥友皆手一編，習語言文字，村塾生徒無其勤也。<br />
　　<b>山西票號之沿革</b><br />
　　山西票號雖創於明季，乾、嘉以後，始漸發達，同、光間，則為鼎盛時代。宣統以前，姑置勿論，其在宣統時，票號凡二十二，此中有天順祥者，其主人為雲南幫，餘二十一皆山西幫。二十一家之中，又分為三幫，三幫者，祁、太、平是也，祁為祁縣，太為太谷，平為平遙。<br />
　　三幫之中，平遙為最先。其規章一切，亦較祁、太兩幫為嚴。試以存款論，平遙幫之存款利息至高三釐，祁、太兩幫可由三釐至四釐，甚且有得四釐半者。以放款論，平遙幫放出之款，多僅六釐，至多亦僅七釐而止，甚且有僅取五釐者。若祁、太兩幫，則往往多至一分，平均之數，亦七八釐。此其大較也。蓋山西票號向重信用，不重契據，不做押款，此為各幫所同。至以博取重息，懸為大禁，則為平遙幫所獨也。【祁、太兩幫亦非專取重利，不過就比較上言之耳。】就各幫之大端言之，其執事者種種固執不通之處，不勝枚舉，每因是而為世所詬病，然其所以能歷百年而不敗者，亦未始非固執不通四字之效也。<br />
　　祁、太、平三幫之中，祁幫六家，太幫五家，平遙幫十家。祁幫為大德恒、大德通、存義公、合盛元、三晉源、大盛川。太谷幫為錦生潤、志一堂【即志成信。】協成乾、大德川、大德玉。平遙幫為日昇昌、協同慶、百川通、寶豐隆、天成亨、蔚泰厚、新泰厚、蔚盛長、蔚豐厚、蔚長厚。其牌號之名，皆三字也。<br />
　　日昇昌為票號中之創設最先者。最初營業為顏料行，西幫人名之曰西綠。其在漢口、童慶等處者，尚售西綠，買賣批發，不忘本也。道光初，改匯兌業，至同、光間，營業遂為同行之冠。設立分號，有二十四處之多，各省幾無不有日昇昌招牌。其中堅在漢口，蓋亦經營於南而不於北也。<br />
　　<b>山西行商有車幫</b><br />
　　晉中行商，運貨來往關外諸地，慮有盜，往往結為車幫，此即泰西之商隊也。每幫多者百餘輛，其車略似大古魯車，【達呼利之車名。】輪差小，一車約可載重五百斤，駕一牛。一御者可御十餘車，日入而駕，夜半而止。白晝牧牛，必求有水之地而露宿焉，以此無定程，日率以行三四十里為常。每幫車必挈犬數頭，行則繫諸車中。止宿，則列車為兩行，成橢圓形，以為營衛。御者聚帳棚中，鏢師數人更番巡邏，人寢，則以犬代之，謂之衛犬。某商鋪所畜之犬尤猛，能以鼻嗅，得宵人蹤跡，遂以破獲。<br />
　　<b>陝有木廂</b><br />
　　陝西岐山三才峽，有木商集於老林，伐木作薪，貿易山外，謂之木廂，傭作者多無賴子也。<br />
　　<b>青海商務</b><br />
　　青海交易，以貨易貨，向不通行銀錢，亦不識銀色之真贗、銀量之重輕。漢人入境辦貨，無物不收，即非經商，而飲食之料，駝運之價，在在有其交涉，輒以貨物相抵。牛羊為此之所需，糖、茶、布疋為彼之所需，以物易物，事誠兩便。即以馱價而論，內地行程，每日每馱銀七錢，兩馱需一兩四錢，番地兩馱僅費二號茶磚，已足相抵矣。茶之重僅三斤，計價僅七錢，是兩馱僅發一馱之價也。至老販戶有以糖一斤抵一馱、粗布一疋抵數馱者，則又例外矣。倘不以物而以銀，雖數倍之，而猶視乎彼之願否。近邊一帶或有之，遠則絕無用處矣。<br />
　　沿途商人之收貨者，數人或十數人為一起，所在皆是，以最賤之布、茶、糖易其珍貴之金玉、毳革、茸角、香黃、藥料、材木、犛毛、良駟。蒙、番甘以利權相讓，而遐方遠陬，所入者僅衣食粗賤品，無銀錢分文之浸灌。至蒙婦、番婦頭耳之飾，鬬巧爭妍，寧以珍物易銀，不願以土產易銀。千百年來，習俗不變，適體養生之具，吉凶嘉賓之需，無不仰給於外來。窳惰偷生，脂膏罄竭，強賓奪主，生計益艱，番地之不能繁富，實以此也。<br />
　　<b>青海商隊</b><br />
　　青海層冰峨峨，飛沙布滿。有冰坎未合者，水勢淵然渟蓄，遇風即合。有疑結成阜者。或高或下，如蒼海之島嶼，冰山也。海中央之山，如琉璃屏，瑩然眩目，蓋峰巒已積雪矣。島番蔽地而來，牲畜隨隊行，有氣如霧以護之，蓋沍寒相迸人畜呼氣凝合所致也。窮目力之所及，覺蠕蠕然者，遠如蟻之陣，近如雁之陣，天然圖畫，瞬息千變，奇觀哉！及入口，迫而視之，有僧有俗，或騎行，或徒步，人持一竹，杖，蓋踏冰時必不可少之物也。初僅有東來者，一旬以後，有東來者，有西還者，至臘盡春來，僅有西還者矣。其形貌衣冠與常番無甚差別，特身材短小，鮮有頎而長者。<br />
　　島番數萬人，資游牧以生，竟有不穀食者，茹毛飲血，能終其身。若輩不輕上岸，其常入內地者，每至冬，結伴驅駝馬牛羊，使負島中物產，踏冰而渡，赴邊邑購買糧茶與布疋，足一歲之食用。行不攜鍋帳，自山口至岸邊，一日不能達岸，中途須露宿一宵，披毳衣，拳手足，倚牲畜而假寐。飢則啖羊脯牛馬吮冰而飲，無食也。不可一處宿，不敢通宵睡，且行且止，夜數易其臥處。每起，有一二熟地理識冰性者為前導，驗有水淺冰堅之處，令眾卸裝休息。相距務疏，占地務廣，有人更番巡邏。若遇冰融水淹。呼眾起，行一程，再息。否則人畜氣聚，冰塊易泮，不陷溺亦僵仆矣，否則牲畜因飢而橫逸，匪類乘機而伺竊。駝馬之常往來冰上者，亦識冰性，息片時，便仰首長鳴，驚人醒而他徙。如自內地還山，人畜負重，行程滯頓，或於冰上行三日而兩宿焉。還山之期，務在立春以前，遲則東風解凍，盈盈一水，不得渡矣。或於入口之後，貨物寄頓於歇家，先赴寺院朝佛，事畢，忽忽過冬而不能返者亦有之。斯時則寄食於寺院，否則行乞道路，流落一年而後得還。<br />
　　<b>羌海歇家</b><br />
　　羌海沿邊要邑，有行戶，曰歇家。蒙、番出人，群就之卸裝，蓋招待蒙、番寄頓番貨之所也。完納賦稅，歇家為之包辦，交易貨物，歇家為之介紹，漁利甚多，蒙、番安之。而寄居之漢族多與通聲氣，旅行出關，必令代辦駝馬，乃可沿途暢行，得其一紙護符，且可邀蒙、番之保護也。<br />
　　歇家之赴番地也，彼族待為上賓，不敢稍拂其意。其家屬能操蒙、番語，常衣蒙、番衣，亦有私相結婚者。其人在不蒙不番不漢之間，雜於毳衣革履中，指為蒙，若亦蒙，指為番，若亦番焉。丹城歇家都凡四十餘戶，若欲開設行棧，必得同業互相作保，青海辦事長官再給予執照。亦有與蒙人合股謀利者，戶口詞訟，由長官直接管理。故其挾制商戶，刻待遐氓，無所忌憚。向例，內地員役自青海入關，無論車馬騾驢，盡歸馱戶承僱，出關則由歇家代僱。馬騾鮮有出界，車行尤非所宜，惟健驢可送出境，而馱負又不過數十斤。行過界口，遇有插帳之蒙、番，即行交卸接替，易以駱駝犛牛，每馱重在二百斤以內。復送至下站之番帳，再用牛駝更換。沿途以次遞運，往返皆如之，馱價較內地幾昂兩倍，又必持有長官信牌，若輩始克承認。然長官信牌實不若歇家憑證之可恃，有其憑證，處處可得蒙、番優待，行程不致遷延，駝價不致昂貴也。<br />
　　<b>孫春陽設肆於蘇</b><br />
　　蘇人講求飲饌，無不推蘇州孫春陽店之小食為精品。孫春陽者，寧波人。明萬曆時應童子試，不售，遂棄舉子業，為懋遷術。始至吳閶，設一小肆，在吳趨坊北口，地為唐六如居士讀書處。有梓樹一株，其大合抱，僅存皮骨，舊物也。鋪中辦事分六房，曰南貨房，曰北貨房，曰海貨房，曰醃臘房，曰蜜餞房，曰蠟燭房。售者由外櫃給錢，取一小票，自往各房領貨。而總管者掌其綱，一日一小結，一月一總結，一年一大結。自明至乾隆間，凡二百餘年，子孫尚食其利，無他姓頂替者。吳門戶口繁盛，五方雜處，為東南一大都會。群貨萃聚，何翅數萬戶，而惟孫春陽著聞於海內。所售之物，歲入貢單。其店規之嚴，選製之精，合郡所未有也。<br />
　　<b>蘇有陸稿薦熟肉店</b><br />
　　蘇州熟肉店所售為豬、魚、雞、鴨之已熟者，其市招無一非陸稿薦。相傳陸氏之先設肆吳閶，有丐者日必來食肉，不名一錢，主人弗責償也。後且寄宿店廡，亦不以為嫌。丐無長物，惟一稿薦，一日，忽棄之而去。久之，店偶乏薪，析薦以代，則燔炙之時，香聞數十里，因以馳名。繼此凡營是業者，即非陸姓，亦假託其名以冀增重於時。<br />
　　<b>蘇人阿昭賣薰燒食物</b><br />
　　蘇人有售薰燒豬、魚、雞、鴨等物之名阿昭者，日持盤往來玄妙觀前之萬全酒肆，其所售豬魚精美異常，人爭買之。晡時便盡。然阿昭所作有恒度，或勸何不多作，日有贏餘，亦可經營致富。阿昭曰：「人之所以為人者，須有生趣。吾不多作，使得有餘閒，足以自娛。且於其時可承歡於吾母，得敘天倫之樂也。又天下生計，須天下人共之，何可恃己之能，奪人食耶？」噫！士大夫之能若是者有幾人耶？<br />
　　<b>蘇滬有雷允上藥店</b><br />
　　蘇州、上海有雷允上藥店，素以治喉疾之六神丸著名，行銷中外。檢查海關貿易冊，六神丸一項，每年出口價值銀數十萬元，蓋皆販運至日本者也。<br />
　　<b>葉成忠為滬上商雄</b><br />
　　葉成忠，字澄衷，商雄也。世居鎮海沈郎橋，六歲而孤，貧無立錐地。有倪某者，薦至上海法租界雜貨肆習業。時海禁大開，帆船汽船麕集放黃浦江，成忠每於黎明掉扁舟，就番舶貿有無，隆冬盛暑不稍間。歸則糞除炊爨，一以身親。如是者三年，肆主頗頹不治事，成忠思別就。而肆主又重其去，則靳其行囊以羈之，成忠卒辭去。獨駕一舟，仍就浦濱貿易作苦。一如在肆中時。久之，益與外人習，漸通其語言，默察商務盛衰之故，思有以收其利權。同治壬戌，始設小肆於裏虹口。是年冬，又移肆於外虹口。然資本既微，獲利亦薄，顧與人往來，一出以誠信，人故樂就之。嗣是規畫商業，日益擴張，其分肆殆遍於通商各埠，北達遼瀋，南暨交廣，東渡渤海，西極巴渝，凡滬上之雄於商者，群推成忠為祭酒焉。<br />
　　<b>上海金市</b><br />
　　我國之在漢時，黃金甚多，賜予臣下，動以斤計。自後或塗佛像，或製首飾，或造金箔，遂有種種之銷耗。明洪武乙卯，每赤金二兩，當銀四兩；乙丑，當銀五兩。萬曆時，漲至七八兩。崇禎時，漲至十兩。道光朝，當十三四兩。光緒初年，僅當十七八兩，嗣則繼長增高，不啻倍之，其故由於出洋之太多也。檢查海關貿易冊，光緒己丑之出洋者，值銀一百六十二萬五千餘兩。癸巳之出洋者，值銀七百四十五萬九千餘兩。甲辰之出洋者，值銀一千二百五十餘萬兩。外人以貨來，以金去，民安得而不困窮哉。<br />
　　<b>上海信義銀行</b><br />
　　光緒時，銀行業大興，私立者亦漸多。於是丹徒馬良、尹克昌等合同志，集巨資，創立銀行於滬。始惟發行兌換券，繼有公債票，他處亦設之，不數年，以破產歇業。其取名信義者，固欲以信與義昭示大眾也。<br />
　　<b>百印書坊始於上海</b><br />
　　石印書籍之開始，以點石齋為最先，在上海之公共租界南京路泥城橋堍。其石印第一獲利之書為《康熙字典》。第一批印四萬部，不數月而售罄。第二批印六萬部，通某科舉子北上會試，適出滬江，人購五六部，以為自用及贈友之需，故又不數月而罄。書業見獲利之鉅且易也，於是甬人有拜石山房之開設，粵人有同文書局之開設，三家鼎足，壟斷一時，誠開風氣之先者也。<br />
　　<b>夏粹方倡商務印書館</b><br />
　　我國書肆向無以鉅萬資本，且營印刷事業並延聘通儒編譯書籍者，有之，自上海商務印書館始，蓋青浦夏粹方觀察瑞芳所創也。粹方為上海清心堂學生，故通英文，知印刷業為文明發達之利器，而我國輒沿剞劂舊法，間有聚珍板，亦窳敗繁難，乃始以西字法式，施之國文，以日本為此事先導，躬往考察，歸而仿行之。光緒辛丑，德宗復行新政，廣設學校，粹方以國民教育宜先小學，而尤以教科書為亟，遂於印刷所外，復設編譯所，延聘通人主之，規畫宏遠，而教育界之受其影響者大矣。<br />
　　<b>商務印書館</b><br />
　　商務印書館為全國書肆之冠，始於光緒丁酉正月，創辦人自夏粹方外，尚有鄞縣鮑咸恩、咸昌二人。發行所在英租界河南路，印刷所、編譯所在閘北寶山路，各省皆設分館。戊申又設藝術學校，募集少年生徒，教授印刷繪畫彫刻各術。設商業補習學校，教授中外書算及貿易事件。又招募近地數百貧童，資以食宿，令習淺近之印刷裝訂。編譯所亦時招募生徒，供校勘、繕寫之用。丁未，創辦師範講習所，由編譯員擔任教授，並附設尚公小學，以備編譯員師範生實地試驗之用，並設養真幼稚園。今以丁酉至辛亥所已編譯出版之圖書計之，則圖一百數十幅，書一千二百餘種，為四干餘冊。<br />
　　其印刷、編譯兩所之分部辦事則如下：印刷所，設總事務部，校對部，中文排字部，西文排字部，紙版製造部，鉛印部，鑄字部，單色石印部，五彩石印部，鈔票印刷部，照相部，繪畫部，電氣銅版部，木版雕刻部，銅版雕刻部，鋼版雕刻部，凹凸版製造部，裝釘部，留影版製造部，機器製造部，儀器文具製造部，凡二十一。並附設木工廠，重要品棧房，書棧房，紙棧房，療病房，消防駐在所。<br />
　　編譯所，設總編譯部，國文部，算術部，理化部，政法部，辭典部，地圖部，英文部，東文部，小說部，雜誌部，出版部，交通部，庶務部，凡十四。並附設圖書館，收藏中外圖籍，額題曰涵芬樓。又有花園，曰懌園。<br />
　　<b>上海晝錦里之女舄店</b><br />
　　上海為我國商埠之首，市廛之盛，為全國所無，巨細精粗，百物具備。但就晝錦里言之，而市廛陳設物之良窳，足以覘社會之風尚，亦足以驗人民之勤惰。蓋商界貿易，全視社會之意思以為進退也。晝錦里在英租界，即山西路，由九江路口至漢口路口。自南至北，亦僅四十餘店，而出售婦女裝飾品者，自香粉外，以女舄店為首屈一指。初惟榮秀齋營業發達，繼遂有榮寶齋與之並駕齊驅。後則日盛一日，望衡對宇，已二十餘家矣。然趨之若騖者，初惟絲廠之女工，妓寮之女侶。一則鎮日繅絲，無暇刺繡，一則日夕侍客，難及女紅，適市賈履，猶是抱布貿絲以羨補不足之常情，於生計上尚無影響也。厥後則中人以上之家無不出資競購，以入市為尋常之事，以縫繡為不急之端，而女舄店逐日多矣。<br />
　　<b>上海土業</b><br />
　　上海販售煙土之華商皆潮州幫。蓋道光時，有隨同洋商初至滬販土之潮州郭姓者，能英語，又得洋商信用。來滬，初代洋商出售煙土，如洋行之買辦然。繼則設棧設號，作私人之營業，曰鴻泰號。又未幾而其親族同鄉亦均治土業，於是販土之人日夥。自光、宣間內地煙禁加嚴，而租界新開之土棧以鴻泰名者，不計其數，然十六七皆冒名也。<br />
　　<b>上海掮客</b><br />
　　上海商業有所謂掮客者，處於供給與需用者之間，古曰牙郎，亦曰互郎，主互易市物，日本稱之為仲買人者是也。不設肆，惟侍口舌腰腳，溝通於買者賣者之間，果有成議，即得酬金，俗稱用錢，亦作佣錢。其數之多寡，各業不等，大抵以百分之二為常，俗謂之二分用錢，有歲得數千金者，而以地皮。房產之掮客，為尤易獲利也。<br />
　　<b>上海洋行之買辦</b><br />
　　上海租界洋行所延華人總理其事者曰買辦，於商法實無確當之意義。蓋吾國海通以後，租界之一種特別職業也，英文譯音為糠擺渡。【一作剛白度。】咸、同間，名人筆記不知譯音之本難索解，乃就糠擺渡三字以國文為之解釋。謂買辦介於華洋人之間以成交易，猶藉糠片為擺渡之用，既以居間業許之，而又含有輕誚之詞。此實從前仇視外人因并鄙夷代外人介紹商業之華人之常態，作為未開化論可也。惟「買辦」二字究作何解，歷史上因何有此制度，則嘗聞之老於滬事者矣。<br />
　　西人之來我國，首至之地為廣州，彼時外人僅得居於船，不准逗遛陸地，【間有登陸居住者，則以澳門為安插地，明時即然。】而貿易往來，全憑十三洋行為之紹介。遇洋船來，十三行必遣一人上船視貨議價，乃偕委員開艙起貨。及貨售罄，洋人購辦土貨回國，亦為之居間購人。而此一人者，當時即名之為買辦，意謂代外人買辦物件者。蓋此係我國商號雇用，以與外人交易，與上海之所謂買辦完全受外人之雇用者，性質尚異也。惟買辦之名，則沿襲由此矣。洎上海開埠，外人麕集，彼時中西隔絕，風氣錮蔽，洋商感於種種之不便，動受人欺。時則有寧波人穆炳元者，【穆係英人，陷定海時被俘。及英艦來上海，則穆已諳悉英語，受外人指揮矣。】頗得外人之信用，無論何人，接有大宗交易，必央穆為之居間。而穆又別收學徒，授以英語，教以與外人貿易之手續。及外人商業日繁，穆不能兼顧，乃使其學徒出任介紹，此為上海洋商雇用買辦之始。然一宗交易既畢事，則雇用關係亦遂解除，猶延請律師辦案者然。最後，外人之來滬者日多，所設行號與華人之交往亦日繁。行號所用之通事西崽人等，對外購買零物及起居飲食必需之品類，支付款項及種種往來，頗嫌煩瑣。於是新開行號，每當延訂買辦時，并以行內瑣務委任之，而買辦與行號，乃遂有墊款及代管行事之職務矣。<br />
　　<b>上海小商</b><br />
　　吾國商人，雖無商業教育，而頗以信義著聞於時，為外人所稱道。然非所論於都會之小商，而在上海租界者為尤甚。蓋上海五方雜處，良莠不齊，且人人心目中視所居為傳舍，商賈尤甚。以為吾儕於此，小住為佳，何必作久遠之規畫，失目前之利益。於是遇有顧客，遂百出其計以欺之，攙售低貨也，高擡價值也，混用偽幣也，種種伎倆，匪夷所思。至禮貌疏脫、語言侮慢之怪狀，則尤數見不鮮。凡此現象，尤以花園、車行、戲館、西餐飯館、酒館、茶館、妓館為最。蓋若輩託跡租界，恃洋人為護符，偵探巡警，無不勾通。初至者尤易受欺，稍與齟齬，即遭詬詈譏諷，或且曳之送官，官惑於先人之言，無不曲直倒置，而深受其害矣。<br />
　　<b>張其煒鬻缸缶於青浦</b><br />
　　張孝廉其煒為崑山教諭，有氣節，遇事輒與縣令爭，積不相能，遂乞病歸。旋偕其婦流寓青浦，鬻缸缶為業，日持籌，夜運甓。有友訪之，或促坐，講《左傳》、《史》、《漢》文一二。則聲朗朗然，旁若無人。<br />
　　<b>鎮江江綢業</b><br />
　　江綢為鎮江出產之大宗，往年行銷於北省及歐、美、日本者，歲入數百萬。開設行號者十餘家，向由號家散放絲經給予機戶，按綢匹計工資，賴織機為生活者數千口。晚近銷路頓滯，號家歇業者已大半矣。<br />
　　<b>善子健以旗人而經商</b><br />
　　善康，字子健，京口駐防之蒙古旗人而商者也。定制，駐防旗人無故不得出所在地三百里外。嘉、道以來，駐防生齒繁，糧額少，欲治生計，輒為例所格。粵寇擾鎮江，善方七齡，隨母王夫人避地至江北。父春鳳池署丞元方佐幫辦江南軍務將軍魁玉幕，時以軍事至丹陽張忠武公國樑軍，因與陽紳荊某徒紳文某合營醬業於陽之金斗鎮，乃使善往習徒，未告以己家合股所設之肆也。在陽三年，勤苦倍至，雜傭保操作，於貨物之製造，材料之選擇，出入貿易之消息盈虛，靡不研究有得。久之，微聞合股事，歸以詢母，母以實告，不欲往，母諭之曰：「曩以爾年幼，故不告，慮汝惰也，且欲汝親知其中之商況耳。今學成，且將任大事，何不悅為？」乃再往，佐理會計。曉起夜作，事必躬先，執事諸人，無敢怠荒。未及數年，荊文諸股次第歸併，由是而鎮江之春懋、元源，江北之廣豐柤繼設立，復置市產十餘處，舉家婚喪日用諸費咸取資焉。光緒壬辰，以疾卒。有子四，長桂芳，字漱秋，浙江鹽大使。次桂城，字仲藩，宣統辛亥殉難於秣陵，賜諡剛愍。次桂琛，字獻侯，師範科舉人。次桂駿，字驥良，卒業於京師農商部高等實業學校。<br />
　　<b>溧陽潘鐵廬賣香筆</b><br />
　　溧陽潘天成，字鐵廬。年十三遭家難，與父母相失。就塾讀書，未卒業即出，求其父母，然未嘗廢書。既歸，無以為養，乃市香為業。往來荊溪、瀨水間，暇則讀書，歌吟之聲達於道路，人皆笑以為狂。已而以市筆為業，常手攜筆囊行村落中，叩鄉塾求售，每聞其塾師講解經書，輒側耳聽之。<br />
　　<b>揚州之場商運商</b><br />
　　揚州為兩淮鹽商薈萃之所，鹽商其總名也，有場商焉，有運商焉。場商由各場產鹽收聚集堆，以待票商運往引地銷售。場商所收之鹽，則堆集於十二圩，鹽船均停泊於此，淮鹽總棧亦設於此。<br />
　　運商并無鉅厚資本，亦惟憑票運鹽。先繳鹽價一小半，餘俟運至引地，銷售畢，始以全數算給場商。場商收鹽，必先給價與灶戶、故成本甚重，必賴市面之流通。及年終，運商必與場商算結清楚。場商收鹽款，乃存於錢莊，輾轉流通，此歷年相沿之辦法也。<br />
　　<b>吳雲翀恥為鹺賈</b><br />
　　吳雲翀，名瑞鵬，歙人。父以鹽筴起家，而雲翀恥為賈。性趺宕，不治生產，家遂稍落，無以為親歡。於是折節業鹺，然頗赴人之急，即質劑取母錢應之，亦無德色。桓太息曰：「士不得已而賈，寄耳。若齷齪務封殖，即一錢吝不肯出，真賈豎矣。」<br />
　　<b>安麓村為明珠鬻鹽</b><br />
　　國初有收藏家安麓村，名岐字儀周者，本相國明珠家僕也。查初白以康熙丙寅館於明邸，揆愷功兄弟皆從之游，時麓村尚給事書齋，躬執酒埽之役。初白後入翰苑，直南書房，數年，乞假南歸，而麓村已為明鬻鹽於淮南，聲勢赫奕，督撫監司莫不與抗賓主禮矣。丁亥，聖祖南巡，初白與弟查浦侍讀嗣瑮迎鑾淮上，道出廣陵，麓村聞其至，謁見於舟中，執禮甚恭謹。初白不為稍下，亦不命坐，但曰：「汝今發跡甚好，惟當小心貿易，勿在地方生事，為汝主人累而已。」麓村唯唯而退，初白僅起立頷首，亦不出送，而查浦則已潛遣人持眷弟刺往拜矣。故麓村餽初白僅三百金，而查浦則倍之，蓋銜其倨也。<br />
　　然麓村實恭慎守法，且以好士稱。江淮間文士之貧而不遇者，多依以為生，麓村始終禮遇之，不稍懈也。時鹽法沿自明季，麓村為商，以明之勢，多所更張，無掣肘者，積弊為之一袪，民困得少蘇，則其於淮鹽亦非無功者。廣陵新城內安家巷安公店，其故宅也。<br />
　　<b>甘泉李濱石習賈</b><br />
　　甘泉李濱石孝廉鍾泗少孤，從黃大令洙讀四子書，黃以其聰穎，甚愛之。忽棄而習賈。一日，以誤碎肆中玻璃，為主者所責，濱石大哭。黃適過之，曰：「所碎之器，我償汝值。主者遜謝。乃攜濱石歸，謂其母曰：「此子能讀，不能賈而使之賈，何哉？」母曰：「家貧不能供脩脯。」黃曰：「第從我讀，何脩脯為？」其後學大成。<br />
　　<b>楊舜華設肆於興化</b><br />
　　興化鉅富，首摧舜華楊氏。楊，句容籍。康熙朝，其高祖某遷興，無長物，寄居族姓家謀生。初販豆腐、豆乾等貨，設攤於北城外某南貨店門首。性儉約，積錢百文或數百文皆儲蓄於南貨店，歲終無所問，閱數歲，皆如是。適是店以虧累歇業，遂邀入與語曰：「汝所儲蓄，除利不計外，已達千金。汝雖不急於索償，然及今不給算，復俟何時？店中貨物用具，一切算給汝，汝為本店之主人可也。」某由是營南貨業。時乾隆甲子，至舜華已數傳矣。舜華藉先業，僅中人產，閱數年，幾不能自立。至粵寇亂時，江西之紙張、桐油各莊恐被蹂躪，悉先期豫約以賤值存萬順號。後路梗，附近鄰邑皆缺貨，價因以漲，利市逾三倍。舜華由是起家，累貲數十萬。舜華性沉靜，不苟言笑，終日默坐，肆中之同事一舉一動，均了了於心。初不出口，年事畢，即懸牌於肆，或存或去，無一不當者。然宅心仁厚，每歲慈善費且不下千餘金也。<br />
　　<b>周子固賈於通州</b><br />
　　貴筑周霽樓宰如臯，遂家焉。有女公子不笄而弁，出與士大夫修相見禮。本名貞，如木曰楨，字子固。長於綜覈，出納胥聽之。創建通州栟茶場掘港諸質庫，賓從奉令維謹。厥兄子迪方伯開藩閩嶠，既歸，子固尋歿，治喪如品官儀。<br />
　　<b>以一文錢二百錢商於南昌</b><br />
　　南昌有布肆，號一文錢。聞其創始之主貧甚，惟餘錢一文，乃以購麵糊，拾破紙雞毛於市，笵土為兒童所玩之雞狗等售之。久之，積錢漸多，乃漸作小本經紀。勤苦貯蓄，遂設布肆，以資財雄於會城矣。又傳有某商者，經營折閱，歲除，僅餘錢二百，而債主畢集，走叢塚間，欲自縊。見先有人在，知為與己同病者，急救之，相與慰勞。其人問商所苦，商告之故，其人笑曰：「異哉！有錢二百而猶覓死邪？」商告以無事可為，其人又笑曰：「子視世間若無事可為，此子之所以困也。二百文猶在囊乎？請以畀我，我為子經營，子但坐享其成可也。」又謂商：「請少待，吾為子販貨來。」乃持錢去。須臾，其人至，攜酒一甌，豚肉一方，小兒玩具數十事，拉商同至一古廟中，兩人席地飲瞰。天明，商寤，其人可先起，授以昨所購小兒玩具曰：「今月新年，士女相率嬉遊。汝持此向市上售之，遇大人來購者，廉之；其攜有小兒牽衣索市者，昂之。」商如言，獲利倍蓗，喜甚，返見某曰：「子策善哉！明日請再販小兒玩具售之。」其人大笑曰：「此子之所以折閱也。昨尚歲暮，市中玩具價較廉，故販售之，可以獲利。今已新歲，市中玩具價亦漲矣，吾儕成本無多，利貨速售，方足以資周轉，非若多財善賈者流，可居奇貨以待善價也。」<br />
　　<b>周輿則賈於吳越</b><br />
　　錢塘周輿則，名軾。性聰敏，小時了了，讀書輒數行下。以長兄輿載為師，輿載愛之，嘗語人曰：「吾家千里駒也。」輿則聞之，夷然不屑，曰：「大丈夫貴行其志耳！何事尋章句作蠹魚為？」會其父疾，中夜起，歎曰：「誰承吾業者？」輿則蹶然應曰：「兒請當之。」時十四歲，遂至蘇，治產居積。初婚七日，即繭足走沿山，輾轉吳越間。算緡精敏，狙儈不能欺。<br />
　　<b>杭州有朱養心藥室</b><br />
　　明天啟時，餘姚朱養心布衣志仁以醫游杭，外科所用膏藥至有靈驗，銅綠膏、雞眼膏為尤著。因倚胥山以構廬，設藥室放大井巷曰日生堂，即棲眷於中。其後子孫蕃衍，雖有以仕宦商賈外出者，晚歲歸老，無不返其故宅，聚族而居，歷三百餘年之久，且自天啟至光緒，未嘗析爨，實為海內所僅見。威豊庚辛間，粵寇擾浙，藥室毀焉。亂平，硯臣提舉大勛規復之，且令族姓仍居於內。營業之事，則各房輸日經理，無或紊也。<br />
　　<b>塘栖姚致和堂痧丸</b><br />
　　仁和有塘栖鎮，其居民姚氏，自明即設致和堂以賣痧丸，堂額為董香光書。蓋其先世得丸方，能治痧，累代製以施人，國初猶然。其後力不能繼，乃始取值，而塘栖姚致和堂痧丸遂名聞天下，南至閩、粵，北至燕、趙，無不購之。業益盛，舉族蒙利。乃規定章程，族人之婚嫁者，死喪者，孤寡失養者，皆有助。子弟能讀書，自入學至成舉人成進士，皆有贈。祖宗施藥不取值，而子孫食其利，逾數百年而未已也。<br />
　　<b>錢塘毛叔成學賈</b><br />
　　毛叔成，名應鎬，錢塘人。年十三而孤，其母張氏乃攜五百金，挈之以依宗長者學為賈。宗長者待叔成嚴，訶怒扑責隨所加，受之無怨言。數年，學成將去，母欲言向所攜者，叔成曰：「宗長者供我母子衣食，又婚我訓我，使知賈，是終身業我者也，遺金可復道耶？」即拜謝宗長者而去。<br />
　　<b>杭堇浦設荒貨肆於杭</b><br />
　　杭堇浦檢討世駿以言事罷官。高宗南巡至杭州，杭迎鑾，玉音垂詢里居何以自給，杭叩頭，以設荒貨肆對。上問荒貨云何，杭以收買破銅爛鐵對。即日御筆書「買賣破銅爛鐵」六字以賜之。<br />
　　<b>嘉興周簹谷賣米</b><br />
　　嘉興周簹谷布衣篔，賈而儒者也。丁時亂，棄舉子業，受廛賣米。有括故家遺書鬻於市者，買得一船，每日中交易，筐筥斗斛權衡堆滿肆，讀之糠<img src=http://open-lit.com/mpf/h/HDON.BMP align=absmiddle border=0>中。<br />
　　<b>鄭翁以煙葉致富</b><br />
　　鄭翁，鄞人也。幼失怙恃，孤苦零丁，行乞至餘姚。姚多木棉，棉熟時，主人雇貧家兒收花，鄭亦與是役，藉以餬口。棉田之左為市街，有煙肆焉。肆主為老者，常手煙管臨街坐，見收花之諸貧兒多有以其花易糖果者，惟一兒則採花盈筐即交主人，未嘗染諸兒惡習。肆主見之久，心嘉之，詢其里姓，曰：「汝願為吾肆傭乎？」曰：「吾一窶人子，有噉飯處足矣，傭云乎哉？」肆主喜，即招之入肆。<br />
　　鄭操作無懈，暇時常就主翁習書數及簿記法，主嘉其勤，亦樂教之。鄭質敏，未歲，即能代主司會計。主媼喜其勤信，欲婿之，謂主翁曰：「吾等衰年，僅有一女，宜贅二婿以養老。鄭某少年勤信，必非終貧者，可妻也。」翁善之，以語鄭，鄭不敢辭，翁媼皆喜，即擇日成禮，贅鄭。女亦善治生，翁媼以年老，肆中事均委鄭夫婦。鄭多心計，嘗運煙葉泛舟至某處，同業約遲日上山，使種煙家久待，得因以減價，違者罰演戲置酒。約定，眾煙客多為牧豬奴戲。鄭夙不習此，在舟中無事，乃獨行入山。人以煙商久未開市，見有一客來，皆歡迎之，咸問市情。鄭對以近來銷行不暢，煙客多停業，予以舊業，故勉為一行也。種煙者聞訊，爭以煙葉與鄭，大減其值，收之。及交易券定，諸客上山，則煙葉已盡為鄭有。不得已，向鄭轉購，責鄭違約，鄭以此時利市三倍。歸家後，即演劇置酒，延請同業以如約。由是業日益興，不數年，積資巨萬矣。<br />
　　<b>泉州有九如當</b><br />
　　福建水師提督李潤堂廷鈺既致仕，遂僑居泉州。年七十五歲，猶有九妾，生子十八人，女二十三人。九妾各出私蓄二千金，於泉郡東門內合設一當，名九如。各妾每月輪值管理一月，餘及閏月所得子錢，則充當中公用。故其讓利常至九月，蓋逐月爭期多當也。其名九如者，亦取《左傳》如夫人之義耳。<br />
　　<b>何心安為小販於閩</b><br />
　　台州何心安，咸、同間人。綜理縝密，有億中才。商於閩，至延平界，乘舟東下，欲趨福州。夜泊小村，盜忽至，舟人懾伏，何屏息艙中。盜搜括行李貨物既盡，叱何起，搜其身，得小荷囊，亦攫去。盜既遠，何檢視舟中，惟布被一，及外衣夾袋內小錢十餘而已。坐不寐，天明，至延平，捨舟登岸，投逆旅。<br />
　　是夕為除夕，旅客皆沽酒市肉，相約謀醉。何展衾欲睡，忽聞鄰房有悲泣聲，咽而悽，思其人殆亦流寓異鄉，感歲序而自悲淪落者。傾聽良久。忽動相憐之念，因叩門請見。則其人為范幼銘，徽人，亦舟行遇盜，昨夕來此者。范轉詢何，何亦自述所遭，二人患難相同，遂有親暱意。何問范何計，范曰：「吾此地絕無故人，今囊中僅餘一金，此金盡者，即吾生之末日至矣。」何曰：「君勿作拙計，吾此地豈無故人，然當此歲除，人方儲甘旨，擁妻孥，團聚為卒歲計。吾以難人投之，不斥為不祥，即謝不見耳。」范曰：「然則奈何？」何曰：「吾固不求人，亦不便遭難事久縈吾心，亂我計畫。吾適自念，身中僅有十餘錢，欲即於此錢中闢一生路，思之未得，故且少逸。若君尚餘一金者，事儘可為，何必自困。」范以與何同在難中，故接談之間，即吐胸臆。今聞其言，頗疑何，非大言欺人者，即欲攫此金，故作讕語耳。然觀其色至誠懇，又非妄言者，乃不疑，請畢其說。何曰：「君且移居吾室，君居守，吾出，將羅物事。若困倦者，請即安臥，恐今夕尚不得眠，明日出門易倦也。」范諾之，至何室，出金授何，擁衾而臥矣。<br />
　　范自遇刼後，憂思悲戚，通夕未眠，擁被即寐。既醒，不知何時，見何甚忙，烹肉治飯，案堆竹片竹枝及五色小紙無數。見范起，笑曰：「君睡足乎？飯將熟，請共食。俟飽吾腹，吾尚教君治藝也。」范亦喜，起助料理。既食，何拗竹為骨，以紙糊之，五采絢爛，作為雄雞形。復以竹枝為小笳，綴其尾，以口吹之，聲似雞鳴。范效之，終夜成三百餘頭，明日，分持入市，時民俗樸陋，奇伎淫巧之物，非居通商地者，幾於老死不一見。何所製雖未奇巧，然在當時，固足以覓利。笳聲吹動，小兒聞者爭出競購。不較值，日未晡，何所持者已盡先歸。少頃，范亦返。出錢數之，凡得七千餘，大喜。復製數百頭，約於未售處賣之。如是數日，何知購者已遍，不再變，人且生厭。乃至碎綢店，購雜綢，歸翦為人，實以棉，縫之。點畫眉目，意態生動，價視雞三倍。復售十餘日，得錢百餘千，二人共議，買舟東下。至福州，於南台臨衢地，列一小攤，賣洋貨。積二年，獲利千餘金，易為棧。其置貨，自與西人接，約期歸貲，不稍爽，西人信之，任其輦取，以故海外新至物，他棧所無者，何棧莫不具備。又數年，獲利數萬，起樓閣，置奴婢，迓其妻子來，兩家皆寄籍於閩，世為婚姻焉。<br />
　　<b>廣州市肆可入覽</b><br />
　　粵人之設肆貿易者，於營業之方法頗能講求。如國貨、綢緞、洋貨諸肆，均任人觀覽，不問為誰，皆可逕人，肆人組不加以白眼也。故著名之洋貨公司，自晨至夜，終日喧闐，游人極夥。蓋舶來品皆為奇技淫巧之物，必使人詳觀之，方足以引起其購買之興趣。苟珍襲櫝中，不令他人瀏覽，則人且不知某肆之有某物，又何論於購買也。吾國僑商之旅外貿易者，以粵人為最多，勢力亦以粵人為最盛。粵人之營業思想，固較勝於他省人也。<br />
　　<b>廣州銀角交易</b><br />
　　廣州之貿易，初用碎銀，其成圓者，亦皆鑿有小孔，如火爐之蓋然。亦有剷薄者，其重量大率為五錢八九分，六錢一二分。故用銀買物，分釐皆須計較。迨張文襄公之洞督粵，改鑄小銀角。售物品者，無論共物不及兩角、一角、半角之值，亦僅知索兩角、一角、半角之銀，市中幾無畸零之數矣。買物者又恐找換受虧，雖不必買兩角、一角者，亦買足兩角、一角矣。<br />
　　<b>南海伍氏以商致富</b><br />
　　粵東富人，有南海伍氏。先是，嘉慶時，廣州十三行有開怡和號之伍某，本閩人而居粵。故事，西人至廣州通商者，必由十三行交易，額定餉銀，皆由十三行承認，十三行有中落者，由他數家分認其餉。時諸行多衰落，伍獨巍然存。有伍敦元者，為其疏族，自閩來，伍之家長謂之曰：「汝來殊不幸，不能有以潤汝，姑居此可也。」<br />
　　無何，制軍阮文達公元以欠餉故，召伍入見，憚不敢入。敦元自請代往，乃入見。阮詰欠餉故，敦元曰：「非敢欠餉也，實以商業方疲，而上督餉益急，則力益不支，是官商兩困之道也。」阮曰：「既如是，免汝家數年餉，好自為之。」敦元歸，以報。時伍商既屢困、有厭倦意，乃悉收故業，而獨以商號畀敦元。敦元既得之以營業，業大進，不十餘年，可千萬，遂大富。<br />
　　敦元歿，傳業於子紫垣名崇耀者，富益盛。適旗昌洋行之西人乏貲，即以巨萬畀之，得利數倍。西人將計所盈以與之，伍既巨富，不欲多得，乃曰：「姑留汝所。」西人乃為置上海地及檀香山鐵路，而歲計其人以相畀。紫垣死，以其子子笙像寄西人，曰：「是乃吾子，以後金皆寄彼。」子笙死，又以子垣孫像寄西人，而屬其寄金焉。垣孫益奢侈無節。然西人既未寄交鐵路股票，又未以號數相告。已而旗昌倒閉，時某方為招商局總辦，私以崔某屬存局之銀存旗昌，旗昌既閉，某欲以被倒之款劃歸局，而某觀察不可。時局屋初租之於旗昌，乃掯不付租，旗昌西人曰：「局屋實伍氏產，久存案於英領事署，安得不付租？」乃使律師率數人往對其屋。某觀察乃令招商局南棧馬頭夫役數百人踰垣人，啟門而謂西人曰：「吾非不付租也，請以金存江海關道，訟畢乃付。」時英人已調兵船人黃浦江，兵已登舢板，而夫役在局前者數百人甚譟。西人之有識者，懼果啟釁，乃急止兵勿登岸。其後垣孫至香港，或嗾使延律師與西人訟，乃得反其產，旋仍以其地售與招商局及他人。迨垣孫死，西人金又不至，伍遂式微矣。<br />
　　<b>佛崗招牌</b><br />
　　佛崗之汾水舊檳榔街為最繁盛之區，商賈叢集，闤闠殷厚，沖天指牌，較京師尤大，萬家燈火，百貨充盈，省垣不及也。惟街衢狹窄，有僅容二人並行者。<br />
　　<b>潮人經商</b><br />
　　潮人善經商，窶空之子隻身出洋，皮枕氈衾以外無長物，受雇數年，稍稍謀獨立之業，再越數年，幾無一不作海外巨商矣。尤不可及者，為商業冒險進行之精神。其贏而入者，一遇眼光所達之點，輒悉投其資於中。萬一失敗，猶足自立，一旦勝利，倍蓗其贏，而商業上之揮斥乃益雄。<br />
　　<b>粵西商況</b><br />
　　粵西土產，以藥料為大宗。潯桂田三七，其最著也，餘如桂枝、桑寄生之類。大舟捆載，有同柴薪，分向廣東、湖南兩路而去。外則米糧接濟廣東，每年出境，約值銀二百萬兩，地方生計，賴以轉輸。凡日用所需之斤鹽尺布，皆由湖南、廣東二省販運。梧州一關，扼左、右江之衝，百貨往來，征榷極重。其市廛繁盛，帆檣林立，幾與湘潭、漢口相埒焉。<br />
　　<b>劉興泰勤於營業</b><br />
　　湘鄉劉興泰，初為窶人，未冠，喪父母，閉戶獨居。以織布自給，而甚勤，凡風晨雨夕，沍寒酷暑，常人所不能堪者，獨不輟。如是二年，竟積貲至百千，乃自經營一梁坊，其勤勞如平時。一二年，業大昌，夥友至十數人。劉持躬刻苦，而待人甚厚，每得利，與人共之，以故人樂為之盡力。又數年，支店至六七，擁資數萬，且素封矣，時年未三十也。顧仍不改其昔，冬夏常衣一布袍，飯粗糲，所居纔蔽風雨。嘗因事往寶慶，家去寶慶百三十里，天未明而起，飽餐以往，躡草屨，荷雨蓋，蓄冷飯一甌，巾裹之，手提以行。中道以一錢就村人沽勺湯沃之，食已復行，竟日即至。其往還皆如此，至老不倦。<br />
　　劉有子數人，皆誠樸如其父。子年既長，見父冬衣縕袍，為購一半裘以進。劉見而大怒，擲不受，且撻其子。性尤好義，嘗斥歲入十之七八投諸公共事業，以是業雖昌而家富不少進。素不識字，而知教育，於學校尤多輔助也。<br />
　　<b>朱紫桂業茶致富</b><br />
　　湘鄉朱紫桂，初赤貧，讀書村塾，三月而輟，以樵採營生。成童，執爨於米肆，甚勤。巨商劉某委之司店事，尤幹練。越數年，以所得薪資紅利自設一肆，積千餘金，遂業紅茶，歲盈萬金，時同治丁卯也。紫桂既小康，即以少年失學為憾，而補讀。既而逐歲貿茶，積資近百萬，湘皋、漢滸，幾無不知有朱紫桂名矣。<br />
　　<b>醴陵人缺市民性</b><br />
　　醴俗安土重遷，子弟難於耕讀，多習工藝及星卜等技。商賈出外貿易者少，間亦有揚帆外出者，然不久即歸，鮮流連。其富村民性而缺市民性者，亦地勢使然也。<br />
　　<b>辰苖交易</b><br />
　　辰州苖民與漢民交易，輒以牛馬馱載雜糧布絹之物，以趨集場。糧以四小碗為一升，布以兩手一度為四尺，牛馬以拳數多寡定價值，不計老少。其法將竹篾箍牛之前肋，定寬窄，然後以拳量竹篾。水牛至十六拳為大，黃牛至十三拳為大，曰拳牛。買馬亦論老少，比以木棍，至鞍處自地數起，高至十三牶者為大。齒少拳多則償昂，反是者為劣，統曰比馬。屆期畢至，易鹽，易蠶種，易器具，以通有無。初猶質直，後則操權衡，較錙銖，基於漢人矣。與親黨權子母，以牛計息，利上加利。歲長一拳，至八拳則成大牛，至數十年即積數十百倍，有終身不能清償者，往往以此生衅。雖父兄子弟伯叔甥舅，見利必爭，且有愛重賄而相賣，爭財產而相殺者。<br />
　　<b>川鹽官運商銷</b><br />
　　光緒已卯四月，從丁文誠公寶楨奏請，四川鹽務改辦官運商銷。初，文誠任川督，以川省鹽務積弊甚深，改為官運商銷。富廠灶戶以為不便，捏詞呈控。時尚書恩承、侍郎童華查事在川，遂擄以入告，諭令文誠確查具奏。文誠奏稱自上年開辦官運局後，本年奏銷核計各額引已全數銷清，復帶銷積引一萬餘張。所收稅羨截釐及各雜款至一百餘萬兩，商人從前一切無名使費悉予刪除。<br />
　　民皆食賤，私梟潛蹤，實屬商民皆便。旋恩承等又以弊少利多爭奏，乃命戶部酌核具奏。至是，戶部覆奏：「請飭文誠妥籌辦理。」因諭文誠：「官運商銷各事，悉心區畫，慎始圖終，不可動於浮言，亦不可操之過蹙。」蓋中旨頗利文誠變法之溢收，又不欲顯斥阻撓者。故為此調停之詞也。<br />
　　<b>打箭爐商務</b><br />
　　四川打箭爐為漢、夷雜處入藏必經之地，百貨完備，商務稱盛，在關外可首屈一指。常年交易，不下數千金，俗以小成都名之，惟繁華不及鑪城。關外商務銷品以雅州各屬所產大茶為大宗，因此茶為夷人日所必需之要物。哈達旗布【夷人印佛經於上，豎高杆揭之。】針、棉線、繭油、風帕、布疋、菸葉、水煙之屬，皆暢銷夷人者，至綢緞食品器具等，則售與旅邊之漢人，夷人亦兼購之，此皆內地之輸出品也。至輸入品，則以鹿茸、鹿角、麝香、黃白金、狐皮、羊皮、豹皮、冬蟲夏草、貝母及藏商輸入之紅花、藏香各食物等為大宗。漢、夷交易，或以金錢，或以貨物。關外各處市況，視鑪城行市之高下為標準，夷人惟以藏元重量為不易之標準。輸出者有漲疊，輸入者無貴賤，貿易關外者皆獲巨利，以是故也。<br />
　　<b>道孚商務</b><br />
　　川邊番夷嗜利，輜銖不遺，然貪細微而昧遠大，習商業者絕少。以道孚縣論之，惟販牛、羊，毛革與買換茶葉之商賈為鉅。茶店設鑪城，夷人攜土產或重資赴鍋莊，莊主介紹與雲南暨雅各、雲天諸茶棧相交易，以篾包裹，或用皮箱護其外，雇烏拉運回，其利可三四倍。至麝香、鹿茸、沙金、狐皮各項，因收採不宏，故出口者較他縣為少。惟販蠻鹽暨貝母、冬蟲夏草諸藥品，隨收隨售，則由資本不充也。<br />
　　道孚漢商頗多饒裕，皆陝人。當爐文君，罔非蠻婦，匪特樂爾妻拏，兼賴交通蠻僧耳。綢緞、布尼及海味、麵酒、洋貨、燭煙運自關內，且有開設大餐館、酒館與衛生茶館者，然夷人不入也。<br />
　　<b>大理商業</b><br />
　　大理北控吐蕃，西界驃國，東有若水，南扼昆彌，一大都會也。其商業以羊毛毡毯及藥材為大宗，藥材一項，年約有一百餘萬元之出口，運銷地點以香港、上海及湖北、湖南為多。其富人稱貸權子母而不好賈，賈皆自他方來，貿易繒綵，以致厚蓄。故水土之利，多歸客商。<br />
　　<b>黔苗捉白放黑</b><br />
　　黑仲家苗在貴州之清江，業種樹，多富。漢人之為商賈者貸其貲，約券須以富鄰為保，有折閱，以直告，可再貸。遇奸欺負券，則掘保人祖骨，謂之「捉白放黑」。保還所貸，乃歸其骨。<br />
　　<b>赴蒙商販</b><br />
　　赴蒙商販皆以牛車載貨赴庫倫、科布多二城，輒聯數百輛為一行，晝則放牛，夜始行路。一人可御一車，鐸聲琅琅，遠聞數十里。御者皆蒙人，暇則唱歌。<br />
　　<b>蒙人貿易</b><br />
　　蒙人不知商術，大率以物易物。與漢人交易，惟通事之言是聽，通事遂得上下其手，以獲厚利。奸商復有與蒙人共同經商者，蒙人出資本，不敢張揚，蓋恐王公等豔其富名致多需索也。歲一結帳。漢人習知其性，第一年縱有虧折，輒言獲利以給之，藉求益其資本。次年不損不益，再次年略有虧折，不數年本利全沒，蒙人亦無可如何也。<br />
　　蒙人之外出者，其往來均就素所交易之商店以謀食宿，飲食費用均為供應。蒙人貪小利，樂就之，而漢人乃多因以致富。<br />
　　漢人貰物於蒙，不立券，至期無爽約者。如以牲畜質物，指定某畜由原主代為飼養，數年後取之如攜，若有死傷，原主指他畜以為償。近邊一帶蒙民則狡詐侈頑，外懦內悍，均習漢語。漢人如不能蒙語，不僱通事，則必故意留難焉。<br />
　　<b>烏蘭察布商務</b><br />
　　內蒙古烏蘭察布盟之商務，輸出貨以牲畜為主，皮毛絨次之，藦菇藥材，漢人自行採運，蒙人絕不過問。輸入貨以布疋、茶磚為主，雜貨次之。歲出駝馬牛約十餘萬頭，以羊為主要食物，多不外運，羊皮歲出約四十餘萬張。歲入糙米二萬餘石，油麥八千餘石，磚茶二十餘萬方，布疋雜貨則由小商零沽，無可稽核。食鹽則運自錫林郭勒盟之鳥珠穆沁旗。<br />
　　<b>科布多商務</b><br />
　　科布多之商有京莊、山西莊二大別。俄商亦前往貿易本國行銷之貨。以磚茶、洋布為大宗，其他綢緞、銅鐵、瓷木各器及日用所需一切雜貨食物無不備。而磚茶、洋布則由張家口、歸化城購辦，至於雜貨則購之於京，亦有在張家口及歸化城採辦雜貨者。自張家口用駝載貨，約行百日始能運至科地，自歸化城發貨者，亦同。至俄商所銷之貨，以糖、鐵器、布疋為大宗，餘如鋼瓷各器及他種貨物，均無不備。未幾，科城俄商嫌雜貨利微，資本稍厚之家均以俄幣收買牛羊獺皮、駝羊毛等物，輸之於俄。而科城俄商之仍售雜貨者，僅一二家，其他俄商均不售雜貨矣。<br />
　　<b>西藏商業</b><br />
　　西藏居民有自克什米爾移往拉薩而經商者，然僅從事於布帛、金銀之貿易。容貌秀麗，不改固有風俗，戴土耳其古帽，蓄長鬚，言語莊嚴，仍奉回教。<br />
　　<b>西藏茶務</b><br />
　　藏人嗜飲茶，以平日皆食牛羊肉，不飲則腹脹也。甚至牛馬亦必飲之，故茶之銷耗甚多。康熙時，有歙縣李遴，字選卿者，向業販茶。本辦安徽腹引，改邊引，至其地，遂為商首，各商國課，皆交李完納。茶每引五包，包二十斤，共百斤，每引腳課稅約銀二兩有奇。<br />
　　咸豐朝，瞻對作亂，頗阻茶務。駱文忠公秉章患之，欲發兵，而道遠，且兵士不習水土。知遴之裔名贊元字伯華者，頗習藏事，因令其措置。贊元借藏兵平膽對亂，茶運如初。然以停銷數年，各商遂欠國課，鹽茶道患之。贊元建議，請每引加茶一句，抽包作課，限年清款，文忠嘉之。贊元以平瞻對事，自捐賞犒銀數萬兩，駐藏大臣移鹽茶道、藩司存案，擬請獎，會文忠卒，事遂已。同治時，藏茶漸旺，引不敷銷。蓋藏中向例，有三子，則一子娶妻，其二子皆為僧，故生齒不增。後僧律漸弛，有多蓄婦人者，故人口日蕃，飲茶亦漸多。有黠者獻策鹽茶道，請於引外別行票茶，而少其稅，則茶銷愈旺，是公私兩便也。鹽茶道用其策，逐行票茶，有稅無票，每引僅一兩有奇。時運茶者率為老商，價有定程，不低售。自票茶行，課既減於昔，於是無貲本之商遂相率運茶，茶務日壞，贊元乃請於鹽茶道，停票茶焉。<br />
　　已而贊元以知府官直隸。至光緒初，復行票茶，茶最高者，每九包售銀五十兩，其最下者，則須二十餘包而售五十兩。自此，諸商以本輕爭跌價，奪老商之利。鹽茶道亦利多售票，運到之茶，反過於銷數，貨多則滯銷，滯銷則價更跌，甚至折閱而不顧。每百包僅售五十兩，商不勝其窘，乃攙樹葉於茶中，形式與真茶同，不可辨。川南一帶，樹葉皆得售錢，幾無有用為薪爨者。藏人服之亦頗消食，然久之多致病。於是英屬印度偵其狀，乃亟種茶，五年而成，使人運至藏，時光緒壬辰也。藏人初疑不敢飲，英商乃大減其值，少於華茶三倍，印茶漸銷，兩地茶漸減矣。<br />
　　先是，贊元以老牌不肯攙偽，然力不能支，光緒壬午，遂虧倒，凡折本三十餘萬，尚欠官課八萬，依故事，當監追。時張元普為鹽茶道，以李姓自康熙以來，歷二百餘年，經手完國課，未嘗虧欠，意良不忍，因使贊元之姪景衡字寶卿者，籍其產，暫歸官管理。限八年繳清。至癸巳，尚未繳，時存官之產每年田租屋租方可五六千，然多為胥吏侵用，不能償官項，官催頗急。時贊元之孫石君頗為川南道張華奎所賞識，華奎問石君完茶課狀，石君因言，同治時，其祖勦辦滇匪藍逆，力解雅州府城圍，自捐餉銀萬餘兩。粵寇石達開竄川，督辦糧臺，平瞻對，墊發賞犒銀萬餘兩，川南道署、藩署皆有案可查，請以此為抵。張言之川督劉秉璋，劉謂：「前未咨部，恐部駁。」張問石君，石君言：「光緒初復行茶票，定章為彌補藏餉，今藏餉補清數年，約可餘三十萬，請以此為抵。」元普行查鹽茶道，始知約贏三十餘萬，然以抵州縣欠款者不少，元普乃曰：「此鹽務所贏，顧令地方官挪用，而茶商乃不得過問，此豈公理！」乃言之劉，即提前贏款為石君彌補，還其產。<br />
　　<b>國際貿易</b><br />
　　各通商港之新關，以外國人為稅務司。監督之權，本在督撫，而督撫輒委附近之道員代之。亦有以總督兼之者，如粵海關、閩海關是也；或設專員，如津海關、亞東關是也。其已開及豫定之水陸各商埠，列表如左：<br />
<table><br />
<tr><td>埠名</td><td>所在地</td><td>關名</td><td>開放年分</td><td>駐有領事各國</td><td>開放事由</td></tr><tr><td>營口</td><td>奉天營口廳西遼河口</td><td>山海</td><td>咸豐戊午</td><td>英德日瑞俄美法荷</td><td>英天津條約</td></tr><tr><td>連山灣</td><td>奉天寧遠州東北</td><td></td><td>光緒戊申</td><td></td><td>自開</td></tr><tr><td>秦皇島</td><td>直隸臨渝縣南</td><td>秦皇島</td><td>光緒戊戌</td><td></td><td>自開</td></tr><tr><td>天津</td><td>直隸天津府</td><td>津海</td><td>咸豐庚申</td><td>英法德俄美日奧義比葡</td><td>英法北京條約</td></tr><tr><td>煙臺</td><td>山東福山縣芝罘島內</td><td>東海</td><td>咸豐戊午</td><td>英法德俄美日奧</td><td>英天津條約</td></tr><tr><td>青島</td><td>山東膠州勞山港口外</td><td>膠海</td><td>光緒戊申</td><td></td><td>雖為德國租借地而我國有海關設於此</td></tr><tr><td>海州</td><td>江蘇東海縣之臨洪口</td><td>海州</td><td>光緒乙巳</td><td></td><td>自開</td></tr><tr><td>上海</td><td>江蘇上海縣</td><td>江海</td><td>道光辛丑</td><td>英法德俄美丹奧日西葡比瑞荷義</td><td>英南京條約訂開沿海五口之一</td></tr><tr><td>吳淞</td><td>江蘇寶山縣之吳淞鎮</td><td>江海分關</td><td>光緒丙申</td><td></td><td>光緒庚辰德國續約允作停泊處至乙未奏明改為江海分關</td></tr><tr><td>寧波</td><td>浙江寧波府</td><td>浙海</td><td>道光壬寅</td><td>奧英日</td><td>英南京條約訂開沿海五口之一</td></tr><tr><td>溫州</td><td>浙江溫州府</td><td>甌海</td><td>光緒丙子</td><td>奧英日</td><td>英煙臺會議條約</td></tr><tr><td>福寧</td><td>福建福寧府</td><td></td><td>光緒丙申</td><td></td><td>自開</td></tr><tr><td>三都澳</td><td>福建福寧府三沙灣內</td><td>福海</td><td>光緒戊戌</td><td></td><td>自開</td></tr><tr><td>福州</td><td>福建福州府南台</td><td>閩海</td><td>道光壬寅</td><td>英德法日荷葡瑞俄西美</td><td>英南京條約訂開沿海五口之一</td></tr><tr><td>廈門</td><td>福建廈門廳</td><td>廈門</td><td>道光壬寅</td><td>英日</td><td>英南京條約訂開沿海五口之一</td></tr><tr><td>汕頭</td><td>廣東澄海縣</td><td>潮海</td><td>咸豐戊午</td><td>英法</td><td>英天津條約</td></tr><tr><td>北海</td><td>廣東廉州府城南</td><td>北海</td><td>光緒丙子</td><td></td><td>英煙臺會議條約</td></tr><br />
</table><br />
　　以上海岸商埠十七。<br />
<table><br />
<tr><td>埠名</td><td>所在地</td><td>關名</td><td>開放年分</td><td>駐有領事各國</td><td>開放事由</td></tr><br />
<tr><td>重慶</td><td>四川重慶府</td><td>重慶</td><td>光緒辛卯</td><td>英日美法</td><td>光緒丙子煙臺條約訂明由英派員察看商務至辛卯開</td></tr><br />
<tr><td>萬縣</td><td>四川萬縣</td><td></td><td>光緒壬寅</td><td></td><td>光緒壬寅中英續議通商行船條約允開</td></tr><br />
<tr><td>宜昌</td><td>湖北宜昌府</td><td>宜昌</td><td>光緒丙子</td><td>英日美法</td><td>英煙臺會議條約</td></tr><br />
<tr><td>沙市</td><td>湖北荊州府南</td><td>沙市</td><td>光緒丙申</td><td></td><td>光緒丙子煙臺條約訂明歸入長江輪船停泊處至丙申開</td></tr><br />
<tr><td>岳州</td><td>湖南岳州府</td><td>岳州</td><td>光緒戊戌</td><td></td><td>自開</td></tr><br />
<tr><td>武昌</td><td>湖北武昌府武勝門外</td><td></td><td>光緒庚子</td><td></td><td>自開</td></tr><br />
<tr><td>漢口</td><td>湖北夏口廳</td><td>江漢</td><td>咸豐戊午</td><td>英法德俄比日西瑞荷義</td><td>英天津條約訂開長江三口之一</td></tr><br />
<tr><td>九江</td><td>江西九江府</td><td>九江</td><td>咸豐戊午</td><td>法（漢口兼）英日荷俄美（均上海兼）</td><td>英天津條約訂開長江三口之一</td></tr><br />
<tr><td>安慶</td><td>安徽安慶府</td><td></td><td>光緒壬寅</td><td></td><td>光緒丙子英煙臺會議條約允作停泊處壬寅英約允開</td></tr><br />
<tr><td>蕪湖</td><td>安徽蕪湖縣</td><td>蕪湖</td><td>光緒丙子</td><td>英美日奧</td><td>煙臺會議條約</td></tr><br />
<tr><td>江寧</td><td>江蘇江寧府下關</td><td>金陵</td><td>光緒丁酉</td><td>英法德</td><td>咸豐戊午法約訂開嗣因粵寇亂起遂寢至光緒丁酉自開</td></tr><br />
<tr><td>鎮江</td><td>江蘇鎮江府</td><td>鎮江</td><td>咸豐戊午</td><td>英美日（上海兼）</td><td>英天津條約訂開長江三口之一</td></tr><br />
<tr><td>長沙</td><td>湖南長沙府</td><td>長沙</td><td>光緒甲辰</td><td></td><td>光緒壬寅中英續議通商行船條約允開</td></tr><br />
<tr><td>湘潭</td><td>湖南湘潭縣</td><td>湘潭</td><td>光緒乙巳</td><td></td><td>自開</td></tr><br />
<tr><td>常德</td><td>湖南常德府</td><td>常德</td><td>光緒乙巳</td><td></td><td>自開</td></tr><br />
</table><br />
　　以上揚子江商埠十五。<br />
<table><br />
<tr><td>埠名</td><td>所在地</td><td>關名</td><td>開放年分</td><td>駐有領事各國</td><td>開放事由</td></tr><br />
<tr><td>廣州</td><td>廣東廣州府沙面</td><td>粵海</td><td>道光壬寅</td><td>英美荷葡法德日俄比義奧</td><td>英南京條約訂開沿海五口之一</td></tr><br />
<tr><td>三水</td><td>廣東三水縣</td><td>三水　肇慶德慶屬之</td><td>光緒丙申</td><td></td><td>光緒丁酉中英滇緬約附款允開</td></tr><br />
<tr><td>江門</td><td>廣東新會縣北</td><td>江門</td><td>光緒甲辰</td><td></td><td>舊為三水分關光緒壬寅中英商約允開口岸甲辰始設專關</td></tr><br />
<tr><td>甘竹</td><td>廣東順德縣</td><td>甘竹</td><td>光緒丁酉</td><td></td><td>舊隸三水關光緒丁酉中英滇緬約附款允作分關</td></tr><br />
<tr><td>香洲</td><td>廣東香山縣前山</td><td></td><td>宣統己酉</td><td></td><td>光緒戊申由地方紳商稟請開辦</td></tr><br />
<tr><td>九龍</td><td>英屬香港北</td><td></td><td>光緒戊戌</td><td></td><td>雖為英租借地而廣州分關設於此</td></tr><br />
<tr><td>新寧</td><td>廣東新寧縣</td><td></td><td>光緒戊戌</td><td></td><td>光緒戊申自開</td></tr><br />
<tr><td>惠州</td><td>廣東惠州府</td><td>惠州</td><td>光緒壬寅</td><td></td><td>中英商約</td></tr><br />
<tr><td>梧州</td><td>廣西梧州府</td><td>梧州</td><td>光緒丙申</td><td></td><td>光緒乙未英立中緬附款專條訂允丙申開</td></tr><br />
<tr><td>南寧</td><td>廣西南寧府</td><td>南寧</td><td>光緒丙午</td><td></td><td>光緒戊戌預定至丙午始勘界開放</td></tr><br />
<tr><td>龍州</td><td>廣西龍州廳</td><td>龍州</td><td>光緒丁亥</td><td>法</td><td>續議法越商務專條</td></tr><br />
</table><br />
　　以上珠江商埠十一。<br />
<table><br />
<tr><td>埠名</td><td>所在地</td><td>關名</td><td>開放年分</td><td>駐有領事各國</td><td>開放事由</td></tr><br />
<tr><td>濟南</td><td>山東濟南府</td><td>濟南</td><td>光緒甲申</td><td></td><td>自開</td></tr><br />
<tr><td>周村</td><td>山東長山縣南</td><td></td><td>光緒甲申</td><td></td><td>自開</td></tr><br />
<tr><td>濰縣</td><td>山東濰縣</td><td></td><td>光緒甲申</td><td></td><td>自開</td></tr><br />
<tr><td>鄭州</td><td>河南鄭州</td><td></td><td>光緒乙巳</td><td></td><td>自開</td></tr><br />
</table><br />
　　以上黃河商埠四。<br />
<table><br />
<tr><td>埠名</td><td>所在地</td><td>關名</td><td>開放年分</td><td>駐有領事各國</td><td>開放事由</td></tr><br />
<tr><td>蘇州</td><td>江蘇蘇州府</td><td>蘇州</td><td>光緒丙申</td><td>英日</td><td>光緒乙未日本馬關條約</td></tr><br />
<tr><td>杭州</td><td>浙江杭州府</td><td>杭州</td><td>光緒丙申</td><td>英日</td><td>光緒乙未日本馬關條約</td></tr></table><br />
　　以上運河商埠二。<br />
<table><br />
<tr><td>埠名</td><td>所在地</td><td>關名</td><td>開放年分</td><td>駐有領事各國</td><td>開放事由</td></tr><br />
<tr><td>彰德</td><td>河南彰德府</td><td></td><td>光緒戊申</td><td></td><td>自開</td></tr><br />
<tr><td>洛陽</td><td>河南洛陽縣</td><td></td><td>光緒戊申</td><td></td><td>自開</td></tr><br />
<tr><td>雲南</td><td>雲南雲南府</td><td>雲南</td><td>光緒乙巳</td><td></td><td>自開</td></tr><br />
<tr><td>蒙自</td><td>雲南蒙自縣</td><td>蒙自</td><td>光緒丁亥</td><td></td><td>續議法越商務專條</td></tr><br />
<tr><td>河口</td><td>雲南安平廳南</td><td>河口</td><td>光緒丁酉</td><td>法</td><td>光緒乙未中法條約訂定</td></tr><br />
<tr><td>思茅</td><td>雲南思茅廳</td><td>思茅</td><td>光緒乙未</td><td></td><td>中英改定中緬附款專條</td></tr><br />
<tr><td>騰越</td><td>雲南騰衝府</td><td>騰越</td><td>光緒丁酉</td><td>英</td><td>滇緬條約</td></tr><br />
<tr><td>嘉峪關</td><td>甘肅肅州</td><td></td><td>光緒辛巳</td><td>俄</td><td>中俄改訂條約</td></tr><br />
<tr><td>張家口</td><td>直隸宣化府西北</td><td></td><td>咸豐庚申</td><td></td><td>俄續約</td></tr><br />
<tr><td>買賣城</td><td>即恰克圖外蒙古土謝圖汗北境</td><td></td><td>雍正丁未</td><td></td><td>是年與俄立恰克圖條約准通商後禁止乾隆壬子復約互市</td></tr><br />
<tr><td>庫倫</td><td>即烏爾戛外蒙古土謝圖汗北境</td><td></td><td>咸豐庚申</td><td>俄</td><td>俄續約</td></tr><br />
<tr><td>塔爾巴哈臺</td><td>新疆塔爾巴哈臺廳</td><td></td><td>咸豐辛亥</td><td>俄</td><td>中俄伊犁塔爾巴哈臺通商章程</td></tr><br />
<tr><td>伊犁</td><td>新疆伊犁府</td><td></td><td>咸豐辛亥</td><td>俄</td><td>中俄伊犁塔爾巴哈臺通商章程</td></tr><br />
<tr><td>烏魯木齊</td><td>新疆迪化府</td><td></td><td>光緒辛巳</td><td></td><td>俄改訂條約十二款</td></tr><br />
<tr><td>喀什噶爾</td><td>新疆疏勒州</td><td></td><td>咸豐庚申</td><td>俄</td><td>俄續約</td></tr><br />
<tr><td>吐魯番</td><td>新疆吐魯番廳</td><td></td><td>光緒辛巳</td><td>俄</td><td>中俄改訂條約</td></tr><br />
<tr><td>亞東</td><td>後藏靖西廳英人稱春碑</td><td>亞東</td><td>光緒丁酉</td><td></td><td>光緒乙未中英會議印藏條約訂允至丁酉開</td></tr><br />
<tr><td>江孜</td><td>後藏江孜城</td><td></td><td>光緒丙午</td><td></td><td>印藏新約</td></tr><br />
<tr><td>噶大克</td><td></td><td></td><td>光緒丙午</td><td></td><td>印藏新約</td></tr><br />
</table><br />
　　以上陸路商埠十九。<br />
<table><br />
<tr><td>埠名</td><td>所在地</td><td>關名</td><td>開放年分</td><td>駐有領事各國</td><td>開放事由</td></tr><br />
<tr><td>奉天</td><td>奉天奉天府</td><td></td><td>光緒丙午</td><td>俄德日</td><td>光緒癸卯中美通商條約及中日通商航海條約所訂</td></tr><br />
<tr><td>安東</td><td>奉天安東縣</td><td></td><td>光緒丙午</td><td>美日</td><td>光緒癸卯中美通商條約及中日通商航海條約所訂</td></tr><br />
<tr><td>大東溝</td><td>奉天安東縣南</td><td></td><td>光緒丙午</td><td></td><td>光緒癸卯中美通商條約及中日通商航海條約所訂</td></tr><br />
<tr><td>鳳凰城</td><td>奉天鳳凰廳</td><td></td><td>光緒丁未</td><td></td><td>中日協約</td></tr><br />
<tr><td>遼陽</td><td>奉天遼陽州</td><td></td><td>光緒丁未</td><td></td><td>中日協約</td></tr><br />
<tr><td>新民府</td><td>奉天新民府</td><td></td><td>光緒丁未</td><td></td><td>中日協約</td></tr><br />
<tr><td>鐵嶺</td><td>奉天鐵嶺縣</td><td></td><td>光緒丁未</td><td></td><td>中日協約</td></tr><br />
<tr><td>通江子</td><td>奉天康平縣東俗稱通江口</td><td></td><td>光緒丁未</td><td></td><td>中日協約</td></tr><br />
<tr><td>法庫門</td><td>奉天法庫廳治</td><td></td><td>光緒丁未</td><td></td><td>中日協約</td></tr><br />
<tr><td>吉林</td><td>吉林吉林府</td><td></td><td>光緒丁未</td><td>日</td><td>中日協約</td></tr><br />
<tr><td>長春</td><td>吉林長春府治俗稱寬城子</td><td></td><td>光緒丁未</td><td>日</td><td>中日協約</td></tr><br />
<tr><td>哈爾濱</td><td>吉林濱江廳</td><td></td><td>光緒丁未</td><td>俄日</td><td>中日協約</td></tr><br />
<tr><td>寧古塔</td><td>吉林寧安府</td><td></td><td>光緒丁未</td><td></td><td>中日協約</td></tr><br />
<tr><td>琿春</td><td>吉林琿春廳</td><td></td><td>光緒丁未</td><td></td><td>中日協約</td></tr><br />
<tr><td>三姓</td><td>吉林伊蘭府</td><td></td><td>光緒丁未</td><td></td><td>中日協約</td></tr><br />
<tr><td>龍井村</td><td>吉林和龍縣西北六道溝左岸</td><td></td><td>宣統己酉</td><td>日</td><td>宣統己酉七月中韓界務條約第二款所訂</td></tr><br />
<tr><td>局子街</td><td>吉林延吉府</td><td></td><td>宣統己酉</td><td>日</td><td>宣統己酉七月中韓界務條約第二款所訂</td></tr><br />
<tr><td>頭道溝</td><td>西北至延吉府約九十里</td><td></td><td>宣統己酉</td><td>日</td><td>宣統己酉七月中韓界務條約第二款所訂</td></tr><br />
<tr><td>百草溝</td><td>南至延吉府約百里</td><td></td><td>宣統己酉</td><td>日</td><td>宣統己酉七月中韓界務條約第二款所訂</td></tr><br />
<tr><td>龍江府</td><td>黑龍江龍江府</td><td>卜奎</td><td>宣統己酉</td><td></td><td>中日協約</td></tr><br />
<tr><td>海拉爾</td><td>黑龍江呼倫廳</td><td></td><td>宣統己酉</td><td></td><td>中日協約</td></tr><br />
<tr><td>愛琿</td><td>黑龍江愛琿廳</td><td>愛琿</td><td>宣統己酉</td><td></td><td>中日協約</td></tr><br />
<tr><td>滿州里</td><td>黑龍江臚濱府</td><td>滿洲</td><td>宣統己酉</td><td></td><td>中日協約</td></tr><br />
</table><br />
　　以上東三省開放各埠二十三。<br />
　　以上各埠商務，推上海為第一，實為中外貿易之中樞。揚子江貿易以漢口為中樞，南部貿易以廣州為中樞，北部貿易以天津為中樞。今調查光緒丁酉至宣統庚戌十年間之海關貿易冊，比例如左：<br />
　　年份　　　洋貨進口　　　　　　　　　土貨出口　　　　　　　　　　共計價值<br />
　　光緒辛丑　二、六八三０、二九０八兩　一、六九六五、六七五七兩　　四、三七九五、九六七五兩<br />
　　光緒壬寅　三、一五三八、三九０五　　二、一四０八、一五八四　　　五、二九五四、五四八九<br />
　　光緒癸卯　三、二六七三、九一三三　　二、一四三五、二四六七　　　五、四一０九、一六００<br />
　　光緒甲辰　三、四四０六、０六０八　　二、三九四八、六六八三　　　五、八三五四、七二九一<br />
　　光緒乙巳　四、四七一０、０七九一　　二、二七八八、八一九七　　　六、七四九八、八九八八<br />
　　光緒丙午　四、一０二七、００八二　　二、三六四五、六七三九　　　六、四六七二、六八二一<br />
　　光緒丁未　四、一六四０、一三六九　　二、六四三八、０六九七　　　六、八０七八、二０六六<br />
　　光緒戊申　三、九四五０、五四七八　　二、七六六六、０四０三　　　六、七一一六、五八八一<br />
　　宣統己酉　四、一八一五、八０六七　　三、三八九九、二八一四　　　七、五七一五、０八八一<br />
　　宣統庚戌　四、六二九六、四八九四　　三、八０八三、三三二八　　　八、四三七九、八二二二<br />
　　觀右表，可知國外貿易年盛一年，而輸出土貨之價值絀於洋貨八千數百萬。輸出品中最重要者為絲茶，絲之輸出價值占總額百分之三十五分，茶則占百分之二十分，綢緞、牛皮、豬鬃、羊毛、草帽緶、米、棉花等次之。輸出地以香港為第一。輸入品則洋布、鴉片為大宗，洋布占總額百分之三十七分，鴉片占十九分，即謂我國以絲易布以茶易鴉片可也。次於洋布、鴉片者為金屬【軍器、機器、鐘表之類。】及石油，水產物、毛織物又次之。輸入地亦以香港為第一，凡占輸入額四分之一，英吉利為最，日本次之，印度又次之。是則我國國際之貿易固以英國為主，【香港、印度皆英屬也。】然因內地自種鴉片，機器、紡紗、織布等廠亦次第加增，洋布、鴉片之自外洋輸入者，銷路較前稍滯，而鴉片則近已禁種矣。<br />
　　<b>寬定出洋經商之例</b><br />
　　舊例，凡內地商人赴外洋者，必戚里具結狀，限往返期，逾限者連坐。長洲沈起元守福州時，謂「出洋者生死疾病無常數，貨物利鈍無常期，此豈戚里所能料乎？但令商人自具狀，過三年不歸者，不聽回籍足矣」。議上，督撫皆從其言。<br />
　　<b>太祖與明互市</b><br />
　　本朝肇基於明季。太祖時，以勢招徠各路，明亦遣使通好，歲以金幣聘問。太祖因闢四關與之互市，以答其意。一、撫順，即奉天興京廳之撫順城。二、清河，即奉天之西北邊門。三、寬甸，即奉天鳳凰廳之寬甸縣。四、靉陽，即奉天之東南邊門。滿洲本境所產東珠、人參、紫貂、玄狐、猞猁猻諸珍異之物，悉聽貿易、概無所禁。而長白山之鴨綠江路尚有抗阻者，太祖乃遣兵招撫之，盡收其眾。時天命辛未春正月，滿洲與明固尚對峙為敵國也。<br />
　　<b>茶葉大黃之互市</b><br />
　　西北游牧諸部咸視茶為第二之生命，蓋以其日食羶酪，甚肥膩，非此無以清營衛助消化也。喀爾喀及蒙古回部無不仰給焉。西洋賈舶來華，所需之物，亦惟茶是急。俄羅斯則又以我國之大黃視為珍藥，其入口處曰恰克圖。政府曾以其渝約，禁止大黃出口，後復如初。<br />
　　<b>古瓷書畫之出口</b><br />
　　自中外互市以還，吾國出口之貨大抵皆原料也，製造品不經見。而古瓷之銷於歐美、書畫之銷於日本者，良亦不鮮。光、宣間，則歐美人士亦購我國之古畫矣。<br />
　　<b>髮為出口之貨</b><br />
　　髮之行銷歐美者，雖各國皆有，而要以法蘭西為最。法人以販運我國髮為生活者，以濱地中海之瑪色勒城為淵藪。瑪色勒城每次進口之船除搭客外，所載者皆我國髮。然泰西婦女所用之假髮，我國之髮不甚合用，率由法國布一潭尼省暨噢歪尼省運至，其價常較我國之髮為昂。我國之髮，僅為西國婦女裝飾蓬頭鬈髮之品，此外則概銷於戲園，如鬍鬚、髮網等類皆是。惟此等用途，須先以硫磺水浸洗數次，然後再用機器劈開。【頂上之髮一根可劈作數根。】其所以經如此之手續者，一、硫磺浸過，則髮變為黃色，與西人髮色相彷彿。一、我國之髮太粗，不合用也。他若製造廠，有時亦用我國之髮以織地毯，亦有以我國之髮為經，以絨為緯，製成種種貨物者。【髮所織之物堅軔耐久。】髮之價分二等，普通者一基羅【斤數。】值一百五十佛郎，下等者值十五佛郎。<br />
　　<b>張弼士經商南洋</b><br />
　　張振勳，字弼士，廣東大埔人。壯年尚赤貧，至南洋群島，不二十年致富千萬，為南洋巨商。某歲，乘英國某公司輪船航行檳榔嶼、新嘉坡間，舟中無事，手《海國圖志》一冊入休憩室，同舟英人某就張手取視，以圖繪糢糊，意甚鄙夷，且嘲我國人不知學問。其人操巫來由語極熟，巫來由語，為麻六甲群島所通行者，故張亦操巫來由語詰之曰：「子，英人也。來此，非經商乎？」曰：「然。」曰：「然則子必於商業學校畢業矣。」曰：「然。」曰：「子必於大公司有資本。」曰：「然。」曰：「余於學問，固非所知。且凡爾等之經商於海外者，所得國家種種之權利，吾國人皆無之。不若爾等今日近則有領事之保護，遠則有兵艦為後盾，即遇虧折，政府尚有所補助，宜子之目無吾國人也。雖然，余甚願以經商之贏絀戲與子博。今請與子約，各以銀二十萬圓為資本，舍開礦以外，各任擇所宜為貿易，期以五年。倘吾業絀而子業贏，余誓仰臥通衢，任車馬之碾吾腹，死以謝子。如子業絀而吾業贏者，則何如。子若許余，同舟人皆可作證，即訂合同以從事，子意云何？」當張言時，英人瞠目弗語，不能置答。適船主自外入，與張酬酢，執禮甚恭。英人私詢之，如其為張也，亦謙和其詞色而謝之。張侃然日：「世界強盛之國，毋易視吾國人。夫吾國之衰弱，非吾國人民自為之，乃吾國國家政治不善故；英之強盛，亦非英人民自為之，而英國國家政治之善故。」時同船尚有他英人與他國人，聞是言莫不謂然。<br />
　　<b>西人收買珍珠</b><br />
　　珍珠向無出口者。宣統庚戌，始有三千一百五十兩之價值，見於海關貿易冊，辛亥，增至六萬六千九十二兩。蓋歐洲婦女妝飾盛行多寶串，【以真珠貫串，如佛珠，圍在項上。】故真珠之需要大增。西人之來我國設肆於滬而收買者，如利華，如達興，如羅森泰等，商標廣告觸目皆是，以收買出口，獲利不止倍蓗也。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
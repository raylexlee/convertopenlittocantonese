<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>清稗類鈔 - 　第宅類</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第宅類</font></h4>
			　　<b>京都內城屋宇</b><br />
　　京師內城屋宇，異於外城。外城參仿南式，庭隘而屋低，內城不然，門或三間或一間，巍峨華煥，二門以內必有聽事，聽事後又有三門，始至內眷所住之室，俗稱上房，其巨者略如宮殿。大房東西必有套房，曰耳房，左右有東西廂，必三間，亦有耳房，名曰盠【音黎。】頂。或從二門以內，即以迴廊接至上房，其式全仿王公邸第。蓋內城諸宅多明代勳戚之舊，及入國朝，而世家大族乃又互相仿效，所以屋宇日華。<br />
　　<b>京師正子午線</b><br />
　　京師建築屋宇，其定方無用正子午線者，雖皇宮亦必略斜。俗傳正陽門城西數武埋有石獸，地安門外橋下有石豬，即為京師之正子午線。<br />
　　<b>古藤書屋</b><br />
　　新城王文簡公士禎京師故宅在京城琉璃廠街火神廟西夾道內，有古藤一株，數百年物也，文簡昔署其門曰「古藤書屋」。<br />
　　<b>劉文清故第</b><br />
　　劉文清公故第在京師驢市胡同西首，南北皆是，至光緒中，其街北一宅改為食肆。屋宇不甚深邃，正室五楹，階下青桐一株，為劉手植，街南牆上橫石刻「劉石菴先生故居」七字。其後屋易主，北宅久坼，橫石亡矣。<br />
　　<b>三王府四王府</b><br />
　　乾隆朝，和坤枋國，韓城王文端公杰與之同朝，和嘗傾之，譖於高宗，謂其家有三王府四王府。上因以密旨授陝撫，令其託故猝至韓城，親視文端第，並詢所謂三王府四王府者。既見，湫隘阱如寒士，其三府四府，則就其姓與行而戲呼之者也，以實密奏。一日，上謂文端曰：「卿為宰相，而家宅太陋。」命賞內庫銀三千兩修之，文端悚然不知所由。<br />
　　<b>慶僖親王得和珅故宅</b><br />
　　慶僖親王永璘，為高宗第十七子，貌豐頎，性直厚，敦友誼，御下甚寬，護衛於眾中倨傲之，亦不責也。高宗末年，有私議儲位並欲致和於法者，王曰：「天下至重，何敢妄覬！惟冀他日將和珅邸第賜居，則願足矣。」仁宗親政，和宅籍沒，即賜王居之。庚辰春薨，仁宗震悼，賻襚甚優，異於他邸焉。<br />
　　<b>恭王邸</b><br />
　　恭忠親王邸在京師銀定橋，舊為和珅第，從李公橋引水環之，故其邸中山池亦引溪水。珅敗，既以賜慶僖親王，其後恭王分府，乃復得之。邸北有鑑園，則恭所自築也。<br />
　　<b>兩公主第</b><br />
　　仁宗四女莊靜公主下嫁土默特貝子瑪尼巴達拉，賜第在京師德勝門內東蔣家房，與成哲親王第均賜用玉泉山水引入邸中，城中諸邸皆無此也，其後人貝子棍布札布尚居之。高宗四女和嘉公主額駙福隆安故第在後門內馬神廟，後改大學堂。<br />
　　<b>舊居</b><br />
　　某君言其家本居京師石駙馬大街七爺府之旁，咸豐季年，其祖經營是屋，費錢三四萬緡，有南院北院。張文襄公之洞常相過從，屢謂是屋結搆甚佳。後為醇邸所購，為其太福晉所居。太福晉與德宗曾親臨是屋，內監等亦相隨至，見內眷侍立，太福晉曰：「汝輩乃漢人，多裹足，不可站立。」因賜坐焉。宣統中，一大樹被伐，中有蛇數十，蟠伏可佈，乃孝欽后昔令伐去者，時監國攝政王承旨辦理也。<br />
　　<b>接葉亭</b><br />
　　京師爛麵胡同有接葉亭，國初杭人湯西厓少宰所築也，查他山有詩。光緒中，杭人徐花農侍郎琪亦居之，顏曰「小接葉亭」。至張叔憲之自名其居為「接葉亭」者，非故址也。<br />
　　<b>千年鐵門限</b><br />
　　京師宣武門外菜市口北之鐵門，其地有兵馬司署及文昌歌院，向傳居此不利，自歸安姚文僖卜居後，數十易主。後喬松年河督修葺之，題門額曰「千年鐵門限」，蓋欲為久居之讖也。然不兩年，喬由倉場侍郎外授，胡左都繼之，一年即貶官，徐壽蘅侍郎、馬恩漙閣學皆居此，甫逾年，徐丁憂，馬出為江蘇學政，即卒，此皆三年中事也。所謂三年者，即同治壬申、癸酉、甲戌也。越數年，而司署、歌院皆不存，姚、喬舊居亦土木屢改，不可復識矣。<br />
　　<b>寧古塔家屋</b><br />
　　寧人之屋似上古，為巢為營窟，木無斧鑿痕，即樵而駕，貫以繩，覆以茅，列木為牆，而墐以土，必南向，迎陽也。戶樞外而內不鍵，避風也。室必三炕焉，南曰主，西曰賓，北曰奴，牛羊雞犬與主伯亞旅共寢處一區焉。後則漸分別矣，漸障之成內外矣。有牖可以臨窗坐矣，漸有廡廬矣。有小室焉，下樹高柵，曰樓子，以貯衣皮，無檻，而隘者曰哈實，以貯豆黍。<br />
　　<b>留琴堂</b><br />
　　劉公勇棄官入蘇門，依孫夏峰，嘗築堂於孫所居之側，久之，厭其蕭寂，棄所攜一琴於堂而去，因名留琴堂。<br />
　　<b>穴居</b><br />
　　山、陝、河南一帶，頗有仍如上古之穴處者，開山為穴，有門有窗，光可入屋，所異者，特屋頂與牆壁皆山土耳。然冬溫夏涼，且收藏食物於中，可經年不壞，且造穴屋之價，有時昂於木屋。穴上仍有樹木街道，不費地之面積。<br />
　　<b>洛陽家屋</b><br />
　　洛陽人民之房屋形式，如南方廟宇，矮而小，無樓，且有樑無柱，樑椽即架於壁，【有諺云：「田靠天，屋靠壁，人靠命。」】屋瓦有陰無陽，兩瓦搭界之處用泥灰塗之，以土築牆，磚砌少有。鄉人居土窰最多，故火患甚少。<br />
　　<b>閩屋之特式</b><br />
　　閩中房屋形式殊甚特別，其地多木材，故用木多於磚石，磚牆罕覯。官舍巨築，率以竹木編製成壁，外附以泥，加白堊焉。平民住宅，可稱之為板屋，上覆瓦片，餘均用木，且建屋如製櫥然，數家數十家為一宅，上下四旁，以木為框，而中嵌以板，造成，平列地上，與地不相連屬，故從無倒塌之患。惟平時防火極嚴，設一不慎，則數十百家同時煨燼，從無一二家即止者。樓閣形式略同歐製，牕檻玲瓏，純以材木，雖三層樓亦各自為柱，蓋其梁棟柱檻，均以筍互相投合，質言之，即垛櫥耳。<br />
　　廁所亦在屋中，如高腳木櫥，可容一二人，櫥距地約三四尺，以缸承其下，前有板梯，置於院中之隙地。如廁者既入，闔其門，則院中仍可任人往來，略無所礙也。<br />
　　<b>黃莘田十硯齋</b><br />
　　永福黃莘田大令罷官歸里，壓裝惟端溪石數枚，因名所居曰「十硯齋」。或曰：「君作嶺外官，一清如是耶。」笑指其硯曰：「我乃有此，猶愧王僧孺矣。」<br />
　　<b>阮文達重建曝書亭</b><br />
　　秀水朱竹垞曝書亭久為桑田，南北垞種桑皆滿，亭址無片甓存，獨嚴藕漁太史所書匾無恙。嘉慶間，阮文達公元視學按臨，醵貲重建。<br />
　　<b>退省庵</b><br />
　　杭州西湖之湖心亭，微波弱漪，一亭巍然，朝霞夕陽，風龢鳥鳴，亦人境中結廬之佳者。自退省菴成，游人趨彼而舍此矣。退省庵者，衡山彭剛直公玉麟巡江游憩之所，視之為家也。<br />
　　<b>辰州苗屋</b><br />
　　荊南辰州與黔接壤，崇岡萬疊，綿亙二百餘里。中悉為苗窟，俱卜宅懸巖上，鑿石竅以棲，間有編篁架木者。其以瓦覆屋者，每屋三五間，每間五六柱，無層次定向，亦無窗牖牆垣，繚以茅茨，檐戶低小，出入俯首。<br />
　　<b>蠻房</b><br />
　　川邊蠻房之大者名碉，式如立方體，建樓數層，最上一層即房頂，平坦如地，以石礫和黃泥面之，厚尺許，為天溝，防雨水積滯下漏。蠻民收穫莊稼，往往曬晾於上。更於房頂之角，以土為爐，於每日早晚二時焚香敬神。夏夜極熱，蠻民不安於室，又苦臭蟲，往往相率至房頂眠焉。如遇雨至，下中樓，乃蠻民居為經堂、廚房、小室諸處，經堂燃燈換水，供奉甚勤，廚房則陳列銅器，小室則儲藏一切不時所需之器具，而門窗戶壁天棚，皆施彩畫。最下一層，為馬牛羊所居，糞穢不堪，蠻民之出入必經此處，關外瘟疫時行，皆由此也。牆之構造，亦以石和黃泥為之，其樑之兩端穿牆內，中間之節合，則以柱擡之，不施釘筍，有力者能搖動之，故遇地震，全部俱傾。且蠻房僅一門出入，夜遇火災，人與牲畜無一可免矣。<br />
　　<b>廣州瓦面有曬臺</b><br />
　　廣州房屋，瓦面均建曬臺，故用石灰砌實，上置方磚，瓦上可行走，竊賊即以瓦面為孔道，蓋由上而下也。庭中有用鐵條木閘者。<br />
　　<b>龍土司第</b><br />
　　龍土司所居之第凡三十層，中十層，層各五楹，有頭門、儀門、大堂、二堂、三堂，皆平屋，其後即書樓、粧樓、藏樓、繡樓、護樓，層各有廂，廂各二楹。三堂之後，左右各五層，皆樓，樓各三楹，廂各二楹，左右各分居四媵，媵各侍女四人，老媼一人，虛左後一層為內廁，右後一層為內庖。三堂之前，左右亦各五層，層三楹，廂二楹，皆平屋，左則二層為外庖，庖前二層居僮僕，一層豢騾馬，右則二層為外書房，以待賓客，前二層居僮僕，一層奉香火，蓋室西南隅奧是也。三堂之外即宅門，常扃，鑰匙交宣慰府，欲啟，發牌付司閽者馳取之。旁闢一竇，深咫有半，置轆轤，所以進飲食也。左右有巷。中絕別內外，其內置銅缸，可容十石，以刳竹穿牆引山澗水注之，分流各院以應用。護樓後有隙地可五六畝，半種箐，鑿池蓄水以供浣濯，半為曬曝地，周以大石牆，高數仞。牆外丈餘，即巉巖峭壁矗漢高山矣。其材木皆采於海南，大都鐵梨、檀、柘之屬，地墁鉛磚，夏不發潮，冬不作冷，屋成，費不貲矣。蓋土司於前朝盛時多蓄五金珍寶，最稱豐富，及其季年諸貨絕產，而民困矣。<br />
　　<b>回人屋宇</b><br />
　　回人多居平房，粉垣四周，上置天窗，以納日影，其貴家彩畫樑柱，亦有燕子營巢，並於房檐養鴿者。又闢廣場數畝，累石為牆，其中古木陰森，清流環繞，頗有內地小橋曲水之趣，名曰亮噶爾，避暑處也，所在多有之。<br />
　　<b>纏回屋宇</b><br />
　　新疆纏回多聚族而處，閭門房舍與漢人同，而門多北向。【屋頂平衍，人於其上行走坐臥，並可堆積薪糧瓜果諸物。】富室高構重樓，【如蒙古包，牆厚七八尺。】砌土為榻，穴牆為爐，圓上而方下，其高三尺，突出屋頂，謂之務恰克，然之，則一室曣晛而溫。牆皆穿洞為閣，庋藏食物，謂之務油克。屋頂開天窗，洞達陽氣，謂之通溜克。四壁飾以人物花卉，競為潔麗。富家巨室，屋旁多築園林，溝以渠水，為銷夏燕游之所，謂之博斯坦。市居者，門左右築土為臺，旅陳估貨，謂之巴札爾。<br />
　　<b>狜猔屋宇</b><br />
　　狜猔部落，距瀾滄江百里而近，其人居屋悉用木，橫壘四面為牆，高可數丈，中開一穴為門，下畜牛馬，上居人，獨木鑿齒為梯，以便上下，最上供佛，或亦居人。<br />
　　<b>臺灣番民屋宇</b><br />
　　臺灣番民之建築屋宇，先植棟柱於地，然後削竹為椽，編茅為瓦，成圓蓋，合力擎舉，置棟上。前後皆有闔扇，雕繪髹漆，色殊麗，兩旁皆細竹編為花草等紋，外堅密而中無間隔，形狹長，遠望如畫舫。又擇平地，編藤架竹木，高建望樓，每逢禾稻黃茂收穫登場之時，至夜，呼群扳緣而上，以延睇遐屬，平地亦持械支柝，徹曉巡伺。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>清稗類鈔 - 　地理類</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>地理類</font></h4>
			　　<b>全國環遊紀程</b><br />
　　今欲環遊本國，周歷直隸、奉天、吉林、黑龍江、山東、河南、山西、江蘇、安徽、江西、福建、浙江、湖北、湖南、陝西、甘肅、新疆、廣東、廣西、雲南、貴州、四川二十二省及蒙古、西藏、青海等處，汽船汽車而外，所恃以為交通之具者，人與馬騾所致力之舟車是也。<br />
　　<b>自江蘇上海縣至安徽懷寧縣</b><br />
　　吳淞【屬江蘇寶山縣。】汽船沿江蘇境【江蘇南北距四百里，東西距八百里，無高山峻嶺，而有揚子江橫貫其中。湖之大者曰洪澤、曰高郵、曰太湖。】之黃浦江而下，水流浩瀚，東北行三十里，至吳淞口，為光緒間所闢商埠，兩岸建礮臺，海口有燈塔，以便船舶夜行。【有鐵道通上海，並由蘇州而達江寧。】<br />
　　崇明縣【屬江蘇太倉州。】既出吳淞口，有島橫扼揚子江【即長江。】入海之處曰崇明縣，蓋江水自上流挾沙至此，積滯而成也。長一百八十里，廣五十里，土宜植棉，島民約百萬。<br />
　　江陰縣【屬江蘇常州府。】自吳淞入揚子江，由北口轉西北，經狼山，【屬江蘇通州。】以傍岸淤淺，下椗江心，行客至此，皆攜裝刺小艇以渡北岸之通州。其南岸為福山鎮，【屬江蘇常熟縣。】江面寬廣，沙灘深淺不定。少頃西行，至江陰縣稍停，江之南岸有礮臺，設兵駐守，蓋此為揚子江第一門戶也。江陰以西有圌山，江面至此頗隘，水流峻急。<br />
　　丹徒縣【江蘇鎮江府府治。】自江陰西行，至丹徒下椗，裝卸客貨，約半日之久，地為通商巨埠，往來揚子江、運河間者必取道於此，故船舶雲集，貿易繁盛。租界臨江，土名銀山門，城東北有焦山，西南有金山。<br />
　　江寧縣【江蘇江寧府府治，一稱南京。】越丹徒而南至江寧，江蘇省會也。商埠曰下關，在神策門外江岸，明太祖孝陵在朝陽門外。城中有秦淮河、莫愁湖、雨花臺諸勝。<br />
　　蕪湖縣【屬安徽太平府。】自江寧泝江而上，過釆石磯，【屬安徽當塗縣。】壁立千仞，最擅形勢，蓋已入安徽境<br />
【安徽界江蘇之西，東西距七百餘里，南北距九百里。西南境多山，餘皆平衍。揚子江通其南，淮水貫其北，中有巢湖，水廣而淺。】矣。由此而西經東、西梁山，水受山束縛，江面驟窄，礮臺夾江而守。至蕪湖，地在揚子江南岸，形勢便利，為安徽最盛之商埠。<br />
　　懷寧縣【安徽安慶府府治】蕪湖西上至大通鎮【屬安徽銅陵縣】，以客貨裝卸頗繁，亦椗泊焉。俄而西行至此，地當長江北岸，為安徽省會，江水三面環城，西有眾山高聳，地勢雄壯。<br />
　　鄱陽湖【屬江西。】自懷寧泝江西行，入江西境。【江西東西距八百里，南北距千里，三面環山，惟省北地勢開展，控引江湖，土質肥腴，近湖之區尤勝。西境萍鄉縣有煤礦，且有鐵道二百餘里西通湖南醴陵，以資轉運。東北景德鎮瓷業之隆，甲於世界。】過馬當山，遙望小孤山，高峰獨聳，峭立江心，上有小姑廟，巍樓傑閣，下臨無地，江流湍急，其西即湖口【內湖外江。】鎮。江水衝擊，聲如洪鐘者，石鐘山也。<br />
　　<b>自江西湖口鎮至南昌縣</b><br />
　　自湖口鎮改乘小汽船南行，入鄱陽湖。湖長二百七十里，廣六十餘里，我國大湖當以此為第二。南昌縣【江西南昌府府治。】星子縣【江西南康府府治。】既至鄱陽湖，見有漁舟無數，知漁利甚溥也。過星子，則見廬山聳峙於前，山有白鹿洞。【宋儒朱子講學之地。】南行至吳城鎮，【屬江西都昌縣。】小泊，鎮當贛江入湖之處，至此而舟入江矣。冬令水淺，汽船不易駛。由此而南，至南昌，江西省會也。南昌以南為贛江，水益淺，多灘，禾田兩岸相望，時見古塔。<br />
　　<b>自江西湖口鎮至湖北夏口廳</b><br />
　　九江縣【江西九江府府治。】南昌之遊畢，返湖口，復乘汽船上駛。江流迅疾，五十里至九江，地居揚子江上下遊之中央，商務繁盛。租界在城西江干一帶，遙望廬山環亙，約數百里，西人率於山上避暑。<br />
　　黃岡縣【湖北黃州府府治。】自德化西駛入湖北境，【湖北居揚子江西遊，為中原要地，東西距千二百里，南北距八百里，東西北多山，南路平坦。江、漢交流，湖陂相屬，故水陸運輸最為利便。土質腴美，農業最豐，西境岡嶺縱橫，礦產尤盛，大冶之鐵、夏口之煤皆已開採。】至武穴小泊。過富池口，南北岸萬山拱合，上流為田家鎮，形勢險要，自此而蘄州、【湖北黃州府蘄州州治。】黃石港、黃岡皆泊舟片時。黃岡城西北之赤壁山，屹立江濱，石壁皆赤色。【東有宋蘇軾故居。】<br />
　　夏口廳【<br />
屬湖北漢陽府。】舟過黃岡西北行，江流曲折，至夏口泊焉。地當揚子江北漢水東，為京漢鐵道中樞，列肆之長約十里，水陸交便，貿易至盛，英、法、俄、德、日皆有租界。汽船至此，將仍沂江而下，以還上海。<br />
　　<b>自湖北夏口廳至武昌縣</b><br />
　　武昌【湖北武昌府府治】自夏口西渡漢水至漢陽，【湖北漢陽府府治】其地有專製鐵板鐵軌之鐵政局。南渡揚子江，為武昌，湖北之省會也，面江而負山。漢陽門上有黃鶴樓，燬於火矣。<br />
　　岳陽縣【湖南岳州府府治。】自武昌復至夏口，改乘淺水汽船，西南溯江而上，過陸溪口【三國時，周瑜攻曹操之地，亦稱赤壁。】南入荊河口，洞庭湖、揚子江會合處也。入湖南境，【湖南當洞庭湖之南，東西距九百里，南北距千里，全境多山嶺，其尤著者曰衡山，五嶽中之南嶽也。省北近湖之處多平原，水之大者曰湘、沅、資、澧，湘最巨。地質腴厚，產米、麻、煙、棉、茶、紙、木材，礦產尤多煤。南境瑤、苗雜處。近自漢口敷設鐵道縱貫本省之地，達於廣東省城。】至岳陽。地為湘省門戶，租界在城北十五里，全省貨物出入，皆由此。城有岳陽樓，俯視洞庭，夙推名勝。<br />
　　洞庭湖　長沙縣【湖南長沙府府治。】洞庭湖在湖南省東北，周九百餘里，為五湖冠，多沙洲島嶼，君山尤大，近湖多沮洳之地。沿湖東岸行，入湘江，上溯，過湘陰縣，【屬湖南長沙府。】附近有汨羅水。【楚屈原懷石自沈於此。】南行至長沙，湖南之省會也。據湘江東岸，民物殷阜，後闢為商埠。<br />
　　<b>自湖南岳陽縣至湖北宜昌縣</b><br />
　　沙市【屬湖北。】宜昌縣【湖北宜昌府府治。】由長沙折回岳陽，復乘淺水汽船溯江上行，西北至沙市，貿易繁盛，俗稱小漢口，租界在鎮之西。自此而上，江中時有沙礁，舟人駕駛惟謹。至宜昌，泊焉，汽船之航路止於此。再上，則江水湍急，數里一灘，改賃民船，乃可上達。楚蜀客貨之轉運，必於宜昌上下，故為巨埠。<br />
　　<b>自湖北宜昌縣至四川成都縣</b><br />
　　三峽　自宜昌賃民船入川，溯江上行，兩岸石山壁立，煙霧繚繞，非亭午夜分，不見日月。前望眾山，迴環若甕，舟行至近稍一轉折，則豁然又開一境。過西陵峽、黃牛峽、巫峽，崖瀑飛流，破石堆聚，與風水相激，舟行偶不慎，則撞石粉碎。上行俱賴縴夫拖纜，至極險之灘，客必登岸步行，待舟過灘畢，始復登舟。<br />
　　奉節縣【四川夔州府府治。】過三峽至巫山，入四川境。【四川東西距二千餘里，南北距千餘里，地多山，雪山及北嶺之脈周於四境。揚子江流其南，省中鴉礱江、岷江、嘉陵江、烏江諸大川並匯焉。西南境有鹽井、火井。】西有瞿唐峽，兩崖對峙，中貫一江，急水迴復。再上有灩澦堆，大石高十丈餘，突出江心，以水之漲落為隱見，故舟行頗危。至奉節，江山高闊，地勢較平。【有諸葛武侯廟、杜甫宅諸古蹟，城外沙渚有武侯八陣圖遺址。】自奉節而西，江流沸湧，又多石灘，然猶不若巫山、瞿峽之奇險也。舟至是，可泊萬縣城下。<br />
　　萬縣【屬四川夔州府。】地處衝要，商務繁盛，自此西上，灘險如前時。過忠州，【四川忠州直隸州，州治有陸贄、白居易遺蹟。】西南為酆都縣，【屬四川忠州。】以境有豐水、平都山得名。【小說家附會鬼山陰洞地獄閻王之說，可笑。】至巴縣，泊焉。宜昌、巴縣之間，大灘二十一，小灘六十三，水勢湍急，間有一二淺水汽船，輒多阻滯。<br />
　　巴縣【四川重慶府府治。】川東商埠也。地當嘉陵江、大江交會之處，而據其要道，三面臨水，城就峭壁為之，依山之起伏為高下，城中商肆民居鱗次櫛比。<br />
　　宜賓縣【四川敘州府府治。】大江　自奉節溯江上駛，過七門灘，大石橫江，其數七，望之如門。至瀘州，【四川瀘州直隸州州治。】改賃輕舟，則以自此而上江流益狹，牽挽愈難也。西行至宜賓，泊焉。地當岷江、大江之匯，控扼通衢，蓋自出江蘇寶山之吳淞口，行四十餘日入大江【大江發源青海，初名木里烏蘇江，旋東南流改名金沙江，以水雜金沙也。又曲折東北流，會鴉礱江、岷江、嘉陵、漢水諸川，經雲南、四川、江西、安徽、江蘇諸省而入於海。】至此乃止焉。<br />
　　樂山縣【四川嘉定府府治。】成都縣【四川成都府府治。】自宜賓北泝岷江至奉節，沿岸多鹽場火井。峨眉縣【屬四川嘉定府。】境有峨眉山，為著名勝境。北過眉州，【四川眉州直隸州州治。】復北行，江山平遠，風景如畫。至成都，【三國時蜀漢建都於此，有漢司馬相如、諸葛武侯故居，城外有薛濤井，水可造紙。】土潤而腴，民殷物阜，乃四川之省會也。<br />
　　<b>自四川成都縣至西藏</b><br />
　　鐵索橋居成都，定乘輿入藏之計畫，雇馱馬，延譯人。既定，遂遵陸西南行，經邛郲九折坂二十四盤而飛越，嶺聳峭盤折，勢如螺旋。渡瀘水，須步行過鐵索橋。橋以巨鐵索九條繃於兩岸，長三十餘丈，上鋪木板，廣九尺餘。俯視洪流，令人目眴足弱，河西百餘里，即康定縣也。<br />
　　康定縣【四川康定府府治。相傳漢諸葛亮征蠻時，曾遣將造箭於此，故一稱打箭爐。】此為由川入藏之孔道，四園皆山，形勢險峻。中有廢澗，敞若平地，有土城。番人聚族而居，多疊石為碉樓，有大寺，喇嘛數千。內地人頗有往貿易者，川茶藏產，輒以此為交易之所。<br />
　　裏化廳【一稱裏塘。】巴安縣【四川巴安府府治。】由康定西行，渡鴉礱江，江窄流急，岸有戍兵，行客皆以皮船【以牛皮縫製，僅載一人一舟子。】運渡。有大雪山，積雪常年不化。至裏化，小住，所遇皆食肉衣皮之番人，惟土司衣冠尚遵國制。裏化西行五百餘里，至巴安，風土人情與裏化相似。<br />
　　昌都縣【四川昌都府府治，一稱察木多。】自巴安西行，渡金沙江，轉西北，入西藏境，【西藏東西距五千里，南北距二千里，南境即喜馬拉雅山，為世界第一高嶺，西北有蔥嶺山，有崐崙山，皆高峻而有瀑布。故江河甚多，雅魯藏布江最巨，自西而東貫全藏之境，東南流折入印度界。怒江、瀾滄江皆發源於此。】則見山巔終年積雪，冬夏皆奇寒。沿途多劫賊，土人稱曰夾壩，商旅皆結隊行，執兵自衛。行一千五百里，始抵昌都，為前藏門戶。有土城，番民築碉以居，毗連約數里，坡下建營壘，列市肆，頗有都會氣象。<br />
　　嘉黎縣【四川嘉黎府府治，一稱拉里。】自昌都而西渡瀾滄江，旋經瓦合大雪山，五峰緜亙，天雪相連。復渡怒江上流，踰朔馬拉山、魯貢拉大雪山，其險峻視瓦合大雪山尤甚。至嘉黎，則已距昌都一千五百里。其地為藏之咽喉，有營寨，地苦寒，積雪多陰晦。<br />
　　拉薩　自嘉黎西南行，經高山數重，既過鹿馬嶺，則地勢平坦，路旁有溫泉，自平地石罅中出，氣蒸而沸，濺沫，色如硫黃。經墨竹工卡，有水西流，即藏河也。至察里，【俗傳釋玄奘西行自此至印度。】風景和煦，山川平曠，多逆旅，皮船可徑渡。由此西行，接近拉薩，已抵中藏地矣。拉薩為西藏都會，【設駐藏大臣於此。】東西約七八里，南北約三四里，居民五萬，率為喇嘛。主教者為俗稱活佛之達賴喇嘛，兼握政權，居布達拉大寺，寺在高阜之上，環門砌石為牆，佛座最深密，群僧侍焉。<br />
　　甘孜州　自拉薩西行，路平地沃，乘木舟以渡雅魯藏布江。南為厄木多克池，中有大島，僧寺壯麗。西南行，至甘孜。又南行十餘日，至亞東，其地為藏南要隘，南距英屬印度界僅二百四十餘里。附近有營汛駐守，築邊牆，曰鎮西關。【光緒二十年開為商埠。】遊畢，仍還甘孜。<br />
　　日喀則　甘孜西北行二百餘里，至日喀則，即後藏也。左有當多汛，右有朋錯嶺，皆天然要隘。有大寺曰札什倫布，倚山面江，垣宇壯盛，班禪喇嘛居之。其遠近瞻禮受法傳戒者，與前藏布達拉寺相等，惟所屬喇嘛較少。又由日喀則城西南行，曲折二千餘里，至聶拉木，為西藏南疆要隘，有道通尼泊爾都城，商賈多由之而入印度。<br />
　　西藏之遊既竣，乃循舊路，沿揚子江而下，仍至漢口。<br />
　　<b>自湖北夏口廳至京師</b><br />
　　至是而定北遊京師之計畫，易汽船而為汽車焉。乃自夏口啟程，乘京漢鐵道汽車至灄口，陂塘相屬，地勢窪下。北經孝感縣，【屬湖北漢陽府。】出武勝關，峻嶺重岡，山脈雄厚。車行至此，穴山而過，約十餘里，北入河南境。【河南古稱中原，東西南北相距各約千里，地勢西北多山，東南平衍。黃河橫貫北部，洛河入之。東南有沙河、汝河，皆入於淮。近省之地當黃河下流，屢有衝決，民多苦之。】至信陽州，【屬河南汝寧府。】過遂平、西平二縣，【均屬河南汝寧府。】郾城縣【屬河南許州。】而抵許州。【河南許州直隸州州治。】地益平曠，與南方風土迥異。北至新鄭縣，【屬河南開封府。】其西為登封縣，【屬河南河南府。】境有嵩山，五嶽之中嶽也。高六千尺，周百二十里，三峰最高，中有峻極，東曰太寶，西曰少室。<br />
　　開封縣【河南開封府府治。】自新鄭北至鄭縣，【河南鄭州直隸州州治。】開封在其東，河南省會也。地近黃河，屢遭水患。城西二十餘里，為宋故都，【有宋宮及艮嶽故址，並唐時猶太教所建教堂遺蹟。】城南有朱仙鎮，為四大鎮【湖北之漢口、廣東之佛山、江西之景德及朱仙為四大鎮。】之一，舊時貿易甚盛。<br />
　　黃河　鄭州北行四十里，至榮澤縣，【屬河南鄭州。】地濱黃河。黃河發源青海，與長江之源僅隔一山脈，東北流過甘肅省，出長城外，作弧背形，復入長城。南流經山西、陝西之間，至潼關，水勢寖盛。折而東向，橫經河南、直隸、山東三省而入於海。河流挾沙，遷徙不定，每一汎至，氾濫數百里，輒成巨災。<br />
　　汲縣【河南衛輝府府治。】黃河有鐵橋，上鋪軌道，以通汽車，長數百丈，鐵柱深入沙中。渡河行數十里，入汲縣界。旋見城郭壯麗，有衛河環其北，太行山【在河南省西北境，緜亙數千里，山東省在其東，山西省在其西。】峙其西。出城，渡衛河，【有比干墓。】過淇縣，【屬河南衛輝府，有殷三仁故里。】至宜溝驛。【有周子貢故里。】<br />
　　安陽縣【河南彰德府府治。】自宜溝驛北行，經湯陰縣，【屬河南彰德府，有宋岳飛故里，祠中樹枝皆南向。】北至安陽。【曹魏曾都於此。】城之西南有山，產白石。由東北之臨漳【屬河南衛輝府，有漢曹操銅雀臺故址。】而北渡漳河，入直隸境。【自元代建都，後明成祖由南京遷都於直隸之順天，後因之。南北距六千餘里，東西距千餘里，背山臨海。運河北流至天津，匯九河之水入於海。自北而西群山重疊，有古北口、獨石口、張家口，外制蒙古，屹然天府。其南湖泊至多，有魚米之利，惟北境高寒，冬令多墐戶以居。】高阜纍纍，遙望之有七十二，或曰此曹操疑塚也。北行至磁州。<br />
　　磁州【屬直隸廣平府。】正定縣【直隸正定府府治。】磁州盛產煤，多陶戶，其地山明水秀，略似江南。由此北行，過邯鄲縣，【屬直隸廣平府，古趙國所都。】經沙河縣，【屬直隸順德府。】四望平沙，或積成邱阜。北由邢臺縣【直隸順德府府治。】而至正定，自正定以西，別築鐵路達山西之陽曲縣，【山西太原府府治。】長五百里。<br />
　　清苑縣【直隸保定府府治】自正定北行，過定州，【直隸州州治】其西山嶺蟠曲，為北嶽恆山之支脈。北至清苑，直隸之省會也，商賈雲集。自京而西至晉、秦、隴、蜀諸省，皆由此。<br />
　　涿州【屬順天府。】出清苑北行，渡易水，道左有碑，記燕太子丹送荊軻入秦事。北至涿州，【蜀漢昭烈帝及其將張飛故里。】出城渡永濟橋，橋跨拒馬河，長可里許。北過良鄉縣，【屬順天府。】經蘆溝橋，其下即桑乾河，橋左別建鐵橋，汽車行其上直達京師，穿西便門城缺處，至正陽門西車站止焉。蓋京漢鐵路，南起漢口，計程二千八百里，至此而盡。<br />
　　京師　京師在直隸省，別之曰順天。居白河之西，分內外二城，外城七門，周三十八里，內城九門，在外城之北，周四十里，皇室在焉。國子監在城東北隅，中貯石刻經文及周時石鼓。城東南有觀象臺，高十丈，儀器皆備，又有各國使館。內城之中曰皇城，周三千六百餘丈，皇城之中曰紫禁城。西華門之西通皇城南北曰西苑，中分南北中三海。神武門北有景山，煤石所成，頗高峻，其上有亭臺。<br />
　　<b>自京師至山西陽曲縣</b><br />
　　當發軔之始，附乘京漢鐵路汽車，南至正定，小住。旋易正太汽車西行，渡滹沱河，有漢光武帝麥飯亭，河流迅疾，深淺不常。過獲鹿縣【屬直隸正定府。】而西，山徑迴復，地勢險峻。過井陘縣，【屬直隸正定府。】縣北有山曰井陘，亦太行山脈，其山四面高平，中下如井。<br />
　　陽曲縣井陘以西，為山西境。【山西北跨長城，東界直隸，南接河南，西鄰陝西，東西約距六百里，南北約距千餘里。近北地高山多而少雨，西南俱以汾河為界，中有汾河為本省巨浸，濱河之地平坦腴沃。】西過壽陽縣，【屬山西平定州。】至榆次縣，【屬山西太原府。】北五十里即陽曲，山西之省會也。西臨汾河，為往來秦、隴、蜀、藏之通道。<br />
　　<b>自山西陽曲縣至新疆和闐縣</b><br />
　　臨汾縣【屬山西平陽府。】自陽曲西南行，傍汾水東岸，經徐溝縣、祁縣、【均屬山西太原府。】平遙縣【屬山西汾州府。】而至介休縣，【屬山西汾州府。】南有緜山。【晉介之推隱此。】沿汾水而南，至靈石縣，【屬山西霍州。】有古石，高六七尺，非鐵非石，叩之有聲。西南至臨汾縣。<br />
　　潼關　華山　越臨汾西南行，至侯馬，渡澮河，抵聞喜縣。【屬山西絳州。】西南經永濟縣，【山西蒲州府府治。】復沿汾水東岸，南渡黃河，入陝西境。【陝西古稱關中，東西距七百餘里，南北距千三百里，唐以前歷代帝王多建都於此。地勢南北皆山，中央平坦，秦嶺橫亙其中，渭水流其北，漢水流其南，黃河自長城外南流而為省之東界，渭水入焉。渭水流域東距黃河，南界秦嶺，北繞長城，萬山中有險仄之徑可四達，故為西北扼要之區。】兩山夾流，黃河自北來，至此折而向東，所謂河千里而一曲也。至潼關，倚山據河，乃為天險。西至華陰縣，【屬陝西潼州府。】其南有華山，即西嶽也。洞壑峰巒，為五嶽之冠，最著者為蓮華峰，峰勢相連，視泰華差小，故名少華。<br />
　　長安縣【陝西西安府府治。】自華陰西行，過華州、【屬陝西同州府。】渭南縣【屬陝西西安府。】至臨潼縣，【屬陝西西安府。】有溫泉，出驪山下，即古華清池也。復西行五十里，抵長安，北環渭水，南屏終南，頗占形勝。城周四十里，濠廣八丈，【本金、元舊址，明永樂時增修之。】由東門入，見東北隅尚有小城周九里，【明秦王藩城。】向西轉南，則唐故宮之遺址，猶有存者。<br />
　　咸陽縣【屬陝西西安府。】平涼縣【甘肅平涼府府治。】自西安西行，渡渭水，北至咸陽。西北行至邠州，【陝西邠州直隸州州治。】有大佛寺，穴山為屋，有石像。循涇水西北行，入甘肅境，【甘肅居本部之西北隅，東西距三千六百餘里，南北距二千四百里。氣候甚寒，四月猶或飛雪。地多山嶺沙磧，惟沿黃河兩岸土壤腴美。黃河之外，有渭河、洮河，水急不便行舟。】至涇州。【甘肅涇州直隸州州治。】居秦、隴東西之衝，眾山環峙，涇、汭分流，一咽喉要塞也。西北至平涼，西城有崆峒山。<br />
　　皋蘭縣【甘肅蘭州府府治。】出平涼而西，踰六盤山，沿途土人多穴處者。西抵皋蘭，為甘肅省會，居黃河南，為通西域之咽喉。皋蘭山環城而峙於南，人民漢、回雜處，富庶甲西部。<br />
　　西寧縣【甘肅西寧府府治。】出皋蘭城西行，過黃河浮橋，以船為之。又西行，經碾伯縣，【屬甘肅西寧府。】有四望山，道險狹，【漢趙充國略定西羌，以此為形勝之地。】西至西寧。萬山迴合，近接青海，漢、番土產之互市在此。自此而西，踰日月山，即入青海境。【青海古為西羌，有湖曰庫庫淖爾，大如海，故名。東西距二千里，南北距千里。地勢甚高，東有祁連、西傾諸山，山巔恆積雪，巴顏哈喇山麓高出，其東之鄂陵、札陵二湖約三百里，有噶達素老峰者，上有池水噴出，作金色，黃河之源也。其西犁石山，則揚子江之源也。地氣沍寒，人民以蒙古族為多。】<br />
　　張掖縣【甘肅甘州府府治】自青海復至西寧，東北行，經大通縣，【屬甘肅西寧府】北至永昌。【屬甘肅涼州府】西北行，至張掖。西南有祁連山，產木，水草亦美。西行四百里，經肅州，【甘肅肅州直隸州州治】又西北七十里，至嘉峪關，為萬里長城極西之端。<br />
　　哈密廳【新疆哈密直隸廳廳治。】出嘉峪關，道左有天下雄關碑。更西行，沙磧浩浩，已入大戈壁。其地崇岡疊阜，高澗深溝，有九溝十八阪之目。經安西州，【甘肅安西直隸州州治。】西北行山磧中，旬日不見草木，水鹵不可飲，必攜食水自隨。至哈密，始入新疆境，【新疆為我國極西屏蔽，本西域回部，官軍征而有之，光緒壬午置行省。東西距七千里，南北距三千里。地勢高峻，大山東西橫亙，分為南北兩路，南路半屬戈壁，間有沃壤，北路土脈較腴。川之大者，北有伊犁河，南有塔里木河。民族龐雜，除漢族外，有駐防之滿洲及蒙古、纏回各族。纏回以布纏頭，與內地普通裝飾之回人異。又有哈薩克、額魯特、準噶爾等人。而戶口蕃廣必推纏回，故稱之曰回疆。】為新疆之門戶，城小而固，有大渠一道引而注之，產瓜極甘美，附近有回城，回人居之。<br />
　　吐魯番廳【甘肅吐魯番直隸廳廳治。】自哈密循南路而西，折而北行兩山中，以避風戈壁【風戈壁者在山之南，緜亙數千里，春夏多怪風。】之險，經鄯善縣，【屬新疆吐魯番廳，一稱闢展。】亦都會也，西至吐魯番。再西南行，至托克遜，自此而西，用紅錢。西行至焉耆府。【一稱喀喇沙爾，與吐魯番皆有戍兵。】<br />
　　阿克蘇縣【新疆溫宿府府治。】自焉耆西行，渡海都河，復西行，達庫車州，【新疆庫車直隸州州治。】經拜城縣，【屬新疆溫宿府。】至阿克蘇。峭岸如削，其上平衍，回城依其麓，縣城在其西。<br />
　　莎車縣【新疆莎車府府治，一稱葉爾羌。】阿克蘇以西，尤荒僻，無廛肆。西南渡蔥嶺大河，抵巴楚州，【屬新疆疏勒府。】復西南行，至莎車。為南路大城之一，周十餘里，城內東南隅有古塔，周約十二三丈，中有盤道，至頂三十餘丈，有市，長約十里。罪人之流戍新疆者，多居此城。<br />
　　疏勒縣【新疆疏勒府府治，一稱喀什噶爾。】自莎車西北行，經英吉沙爾廳，【新疆英吉沙爾直隸廳廳治。】有界牆，回民居南，戍兵居北。西北至疏勒，為回疆最西大城，城新舊各一，回民居舊城，新城在其西北，戍兵居之。其地為西域要津，是以村落繁密，貿易興盛。<br />
　　和闐州【新疆和闐直隸州州治】自疏勒返莎車，東南行約六百里至和闐城。居崐崙山北麓，有和闐河、克里雅河之灌溉。自和闐南行，可達西藏，惟山路險惡，瘴癘逼人，故行旅絕少。<br />
　　<b>自新疆阿克蘇縣至京師</b><br />
　　南路之行既竣，折回阿克蘇，策馬北行，踰木蘇爾嶺。嶺長百里，堅冰巨石互結而成，間有裂痕，其下無底，登涉必以冰梯，冬夏積雪，無鳥獸草木，徧山惟見馬骨。<br />
　　綏定縣【新疆伊犁府府治，一稱惠遠城。】既踰冰嶺，復經數山，渡伊犁河，即至綏定。其地山渠交錯，土膏沃衍。自綏定東行，為天山北路，東經精河廳，【新疆精河直隸廳廳治。】形勢險要，多鹻地。又東經烏蘇廳，【新疆庫爾喀喇烏蘇直隸廳廳治。】水土清腴，東行至綏定縣。城鄉富庶，流水繞村，風景一如內地。<br />
　　迪化縣【新疆迪化府府治，一稱烏魯木齊。】自綏定東南行，經昌吉縣，【屬新疆迪化府。】至迪化，新疆省會也，商業甚盛，富庶甲關外。城西有沙岡，城東南有博克達山，山極高，冰雪積歲不消。<br />
　　自迪化東北行，至古城，亦繁盛，有要路可通蒙古。自此東行，經奇臺縣，【屬新疆迪化府。】地絕戈壁，居天山之陰，上無飛鳥，下無青草，所謂窮八站也。<br />
　　鎮西廳【新疆鎮西直隸廳廳治，一稱巴里坤。】過窮八站東抵鎮西，亦在天山之陰。城西北有巴里坤湖，【古名蒲類海，後漢竇固追擊呼延王至此。】源出天山北麓，西北流匯為巨浸，天山以北之水泉，此為最大，繞湖多良田，亦宜畜牧。城東別有城，舊為滿洲兵所居。南通哈密，北有要道可達蒙古。<br />
　　科布多【科布多辦事大臣所轄者，為杜爾伯特四旗，輝輝特二旗，明阿特、札哈沁各一旗，阿爾泰山辦事大臣所轄者，為新和碩特、新土爾扈特各一旗，阿爾泰烏粱海七旗。】烏里雅蘇臺【在外蒙古三音諾顏部之西。】自鎮西北行，入蒙古境，【蒙古北接俄屬西伯利亞，為大高原，東西距五千三百里，南北距二千七百里。大沙漠曰戈壁，西入新疆，水草俱絕，漠南曰內蒙古，漠北曰外蒙古。】經札薩克圖【在外蒙古。】西部，踰巴彥達爾克嶺，西北行抵科布多城，【科布多全部之首邑。】與其北烏梁海部之地，並多湖泊。東行千三百里，抵烏里雅蘇臺，西北杭愛山，【相傳即古燕然山，漢竇憲勒石紀功之處。】高大際天，東接興安、肯特諸山脈，附近川流多發源於此。<br />
　　庫倫【外蒙古土謝圖部之東北。】買買城　自烏里雅蘇臺東行，至薩伊爾烏蘇，折向北行，至庫倫。據土拉河之濱，土人多為喇嘛，活佛即居此。地當俄國商路，直北有買賣城，與俄境恰克圖僅隔一柵。<br />
　　張家口【直隸張家口廳治，一稱張家口。】居庸關　自庫倫東南行，經車臣汗部【在外蒙古。】之西，行戈壁中，而抵四子部落。【在內蒙古烏蘭察布盟。】復東南行，入直隸境，至張家口，是為北入蒙古西至山西之要道。東南行六十里，抵宣化，【直隸宣化府府治。】地近邊牆，為直北孔道。東南行，經土木堡、榆林堡，抵居庸關，巨石危崖，交聳互峙，中有溝澗，夏秋漲而冬枯。自此東南行，經昌平州，【屬順天府。】還至京師。<br />
　　<b>自京師至東三省仍還京師</b><br />
　　天津縣【直隸天津府府治。】自京師乘汽車，循京漢鐵路西南行，踰南苑而東，過黃村、楊村，【均屬順天。】有大鐵橋長里許，沿白河東岸南抵天津。地為白河、運河會合之處，距海尤近，有各國租界。<br />
　　塘沽　開平【均屬直隸。】自天津沿白河東行，為京奉鐵路線，其地盛產鹽。抵塘沽，【汽船進口，當水淺時輒於塘沽下椗。】其外即大沽口，形勢扼要，為京津咽喉，口門向有堅固礮臺，經光緒庚子拳亂而毀平。自塘沽折而東北行，所經者為蘆臺、唐山、【均屬直隸，唐山有大煤礦。】開平、山海關、【在直隸臨榆縣東，一名榆關。】秦皇島等處。自開平東北行，經灤州、【屬直隸永平府。】昌黎縣，【屬直隸永平府。】抵山海關，為長城極東之始。其地亂山高峻，逼臨海岸，關東北路甚狹，誠要隘也。其南曰秦皇島，突出海中，冬不凍，便於泊舟，故亦開為商埠。<br />
　　錦縣【奉天錦州府府治。】營口廳【奉天營口直隸廳廳治。】出山海關，循京奉鐵路入奉天境。【奉天南北、東西相距各千里，長白山峙其東，醫巫閭橫其西，其巨川則西有遼河，流域之長直貫全境，東有鴨綠江，與日本之屬地朝鮮畫江而守，南部瀕海之地尤多佳港，嚴冬不冰。】東北經寧遠縣【屬奉天錦州府。】而至錦縣，地臨遼東灣，商業頗盛。鐵路自此向東，隨遼東灣之勢，曲折而南，抵營口，地當遼河入海之左岸，汽船可溯遼河而上駛也。<br />
　　大連灣　旅順【兩地向為俄人租借，俄敗於日，日據之。】自營口東南行，至大石橋，附南滿洲鐵道，【為日本所有。】車至蓋平縣，【屬奉天奉天府。】大野無際，迤西為遼東半島，沿途皆日俄戰爭遺跡。南過熊岳城，有古時烽火臺。至金州廳，【屬奉天奉天府。】其南即大連灣，金州西南為旅順口，外有黃金、饅頭諸山之險，內港廣闊，可泊大隊軍艦。我國原有礮臺船隖，俄人既租，益運礮築臺，天險人為，俱臻其極，故光緒甲辰日俄之役，日軍猛攻數月，始能克之。<br />
　　遼陽州【屬奉天奉天府，遼京也。】瀋陽縣【奉天奉天府府治，舊為陪京。】自旅順復返蓋平，北至海城縣，【屬奉天奉天府。】商務繁盛。再北，道旁有溫泉二，過鞍山堡，【日俄苦戰之地。】北至遼陽，當太子河南，為至營口、旅順、朝鮮之要道。東北至瀋陽，奉天省會也。東北有天柱諸山，嵯峨拱峙，而又西帶遼河，北距渾河焉。<br />
　　鐵嶺縣　開原縣【均屬奉天奉天府。】出瀋陽北門，則西北隆業山遠望可辨，渡溪越邱而過懿路驛。【有古城址。】北至鐵嶺，為奉天北路咽喉，自昔遼河水運，皆以其地為北端。再北則為開原城，商業亦盛，西南隅有塔，作八角形，角置佛像高十五丈。【相傳為唐代所建。】開原北通昌圖縣，【奉天昌圖府府治。】中隔威遠堡門。<br />
　　長春縣【吉林長春府府治，一稱寬城子。】吉林縣【吉林吉林府府治，一稱船廠。】出開原東北行，泝開原河，經葉赫站，北渡葉爾蘇河，遼河之源也，北入吉林省境。【吉林古為滿洲地，南北距千餘里，東西距約倍之。山嶺蟠結，大者為長白山，東自寧古塔西至奉天，諸山皆發脈於此山，巔有潭為鴨綠、混同、圖們三江之源。混同上游曰松花江，自長白山北流，會嫩江、黑龍等江入海。他若圖們之入朝鮮，鴨綠之趨奉天，皆尤著者。】由吉林省會而至長春，其地為伊通河左岸，西北直接內蒙古草地，市肆繁盛。東至吉林，則在松花江左岸，遙望長白山支峰，約略可見。<br />
　　琿春廳【屬吉林寧安府。】由吉林東行，出入山中，經諸窩集，【俗呼森林為窩集。】則落葉積數尺，礙行路，泉水為之阻滯，至鄂赫穆站，地始平坦。南經敦化縣，【屬吉林寧安府。】東南行，涉川越嶺，即至圖們江岸，與日屬朝鮮夾江相望。至琿春，則我國與俄接界之要地也。<br />
　　寧安縣【吉林寧安府府治，一稱寧古塔。】依蘭縣【吉林依蘭府府治，一稱三姓。】自琿春北行，多山谷，越老松嶺，長數十里，北至寧安，其地在瑚爾哈河左岸。自此北行，越東清鐵道，沿瑚爾哈河左岸，道路俱鏟削峻嶺而成，經八站二十餘柵，至依蘭，則其地實臨松花江。<br />
　　濱江廳【屬吉林雙城府，一稱哈爾濱。】呼蘭縣【黑龍江呼蘭府府治。】龍江縣【黑龍江龍江府府治，一稱齊齊哈爾。】自依蘭而西行，過賓縣【吉林賓州府府治。】以至阿城縣，【屬吉林賓州府，一稱阿勒楚喀城，南有金黃龍府遺蹟。】為西北都會，東清鐵道經之。復乘汽車北行，抵濱江，地為東三省鐵道中樞，故日見繁盛。北渡松花江，入黑龍江省境。【黑龍江東西距三千一百里，南北距千二百里，與俄屬地接壤。興安嶺自西北入境，直貫本省全部而入蒙古。川之大者曰黑龍江，源出喀爾喀，匯集眾流東入混同江。又有嫩江，源出伊勒古爾山，南流會諸小水入松花江。省城東北有嫩江縣，即墨爾根城，為嫩江上流要埠。東北隅有愛琿廳，據黑龍江南岸，與俄境劃江為界。漠河有大金礦，產金至盛。】經呼蘭南，【有金時五國城，宋徽、欽二宗被羈於此。】附近皆沃壤，西北經蒙古界而至龍江，為黑龍江省會，當嫩江左岸，分內外二城。<br />
　　扶餘縣【吉林新城府府治，一稱伯都訥。】自龍江沿嫩江南下，經蒙古草地，見東清鐵路自西北來，直達濱江。沿嫩江一帶，漁戶弋人頗多，江中有小汽船行駛。過三河口，江流浩瀚，復入吉林省境。至新城，城濱松花江岸，商舶麕集，素稱要地。東南行至陶賴洲，復附汽車，渡松花江，至農安縣，【屬吉林長春府。】西門外有高塔矗立。南行，復至長春。<br />
　　法庫門【屬奉天。】新民縣【奉天新民府府治。】承德縣【直隸承德府府治，一稱熱河。】自長春舍舊路，循邊牆之西以行，入奉天省境，經懷德、奉化二縣，【均屬奉天昌圖府。】至昌圖縣。其南通江口，為遼河上游要埠。南行穿法庫門，為滿洲陸路貿易要道。西南沿遼河行，至新民，街市繁盛。自蒙古運進馬匹甚多，欲至瀋陽，則尚有約二小時汽車之行程焉。西南行經鎮安縣、【屬奉天新民府。】廣寧縣、【屬奉天錦州府。】義州，【屬奉天錦州府。】踰九台門，復入直隸境，至朝陽縣，【直隸朝陽府府治。】又西至承德。自此西行，經灤平縣，【屬直隸承德府。】入古北口，西南行，經密雲縣，【屬順天府。】返京師。<br />
　　<b>自京師南航運河至浙江鄞縣</b><br />
　　通州【屬順天府。】滄州【屬直隸天津府。】出京師朝陽門，登舟，所過閘壩甚多，東至通州，水陸之衝要也。順流南下，至河西務，為京津水陸之咽喉。南過丁字沽，至天津。自此西南行，泝運河，逆流而上，過楊柳青，津南沃壤也。至靜海縣，【屬直隸天津府。】南有太公釣臺。過青縣，【屬直隸天津府。】南至滄州，又南過南皮縣、【屬直隸天津府。】東光縣，【屬直隸河間府。】入山東省境。【山東古為齊魯地，東西距千二百里，南北距七百里。東部濱海多山，黃河自西南來，橫貫本省，東北流入海。運河縱貫本省，為南北通衢。有商埠曰芝罘，亦稱煙臺，與東三省相距海面僅百餘里。其東曰威海衛，租與英國，為其遠東海軍屯戍之所。東南即膠州灣，亦良港也，德國租借之，并築鐵道至濟南，經濰縣、周村鎮等地，商務亦甚盛。】<br />
　　德州【屬山東濟南府】歷城縣【山東濟南府府治】沿運河以入山東，首至德州。自此賃車陸行，過平原縣，【屬山東濟南府。】曠野平疇，榆柳蔥蔚。又過齊河縣，【屬山東濟南府】渡大清橋，其下即黃河。自此而東，遠山聳翠，皆泰山支脈也。至歷城，為山東省會，城中掘地僅尺許即見清泉，所謂濟水伏流也。有大明湖，楊柳芙渠，一望無際，或比之浙江之西湖。<br />
　　泰山　孔林【均在山東曲阜縣。】自歷城至泰安縣，【山東泰安府府治。】則見泰山在其北，即東嶽也。山多石，石罅有松，少雜樹，其陽汶水西流，其陰黃河東流，最高之峰曰岱頂，岱頂之東有日觀峰，日出時多奇景。復自泰安南趨，渡汶水，經徂徠、梁父二山，對峙若門闕，其南平疇沃衍，泗水西流。孔林在泗水南十餘里，松柏森森，有蓍草生其下，即孔子之墓也。其南曲阜縣，【屬山東兗州府。】城內有孔子廟堂，聖裔衍聖公世守之。曲阜之南為鄒縣，【屬山東兗州府。】孟子故里也。由鄒縣西行至濟寧州，【山東濟寧直隸州州治。】復登舟，順運河南下。<br />
　　清江浦【屬江蘇清河縣。】淮安縣【江蘇淮安府府治。】自濟寧東南行數里，一閘貫獨山湖，過微山湖口，入江蘇省境。南至宿遷縣，【屬江蘇徐州府。】為水陸衝衢，其南有黃河故道。【昔河流經此入海，後改北向，故名此曰淤黃河。】又南至清江浦，蓋南北衝要之大埠也，又南至山陽。【有漢韓信釣臺遺蹟。】<br />
　　江都縣【江蘇揚州府府治。】武進縣【江蘇常州府府治。】舟經山陽，南過寶應縣，【屬江蘇揚州府。】至高郵州，【屬江蘇揚州府。】地多湖，高郵以南始有田。南至江都，則地當南北水陸之衝，商業稱盛。又南至瓜洲口，渡揚子江，見金、焦二山南北對峙。過丹徒縣，南至丹陽縣，【屬江蘇鎮江府。】有練湖之勝。東南至武進，民物豐阜，人稱樂土。<br />
　　無錫縣【屬江蘇常州府。】吳縣【江蘇蘇州府府治。】自丹陽而東有山，緜延百餘里至無錫，蓋九龍山也。南峰曰惠山，惠山之東曰錫山，登惠山，飲石泉，清洌而甘。其南曰陽山，陽山以南，巍然而蔥鬱者，靈巖、穹窿、支硎、元墓、上方諸山也。靈巖之東，林木陰翳，其高出樹杪而秀者，曰虎邱。虎邱而南六七里至吳縣城，富庶為江蘇之冠，所闢商埠，曰青陽地。<br />
　　太湖【在江蘇吳縣。】嘉興縣【浙江嘉興府府治。】自吳縣南行，有寶帶橋橫跨澹臺湖上，其外即太湖地。【古號具區。】周八百里，中多山，山之大者曰東、西洞庭。南出吳江縣，【屬江蘇蘇州府。】過八坼、平望，【均屬江蘇吳江縣。】有鶯脰湖，南入浙江省境。【浙江東為海，南接福建，西鄰安徽、江西，北界江蘇，東西約距六百里，南北約距八百里。西南多山，東北平坦，由西南而東北畫為二域。錢塘江貫其北，甌江流其南，運河自杭州流入江蘇境。其闢為商埠者為杭、鄞、永嘉三縣，而杭、鄞二關貿易尤大。】<br />
　　紹興【浙江紹興府府治。】鄞【浙江寧波府府治。】自杭州【浙江杭州府府治。】東渡錢塘江至西興，【屬浙江蕭山縣。】過蕭山縣，【屬浙江紹興府。】至紹興。山巖環繞，泉水清甘，地產名酒。由紹興東經餘姚縣【屬浙江紹興府。】至鄞，為通商大埠，租界在江北岸。<br />
　　<b>自浙江鄞縣至福建馬尾</b><br />
　　定海縣【直隸廳治。】普陀【屬浙江定海縣。】自鄞乘汽船東駛抵鎮海縣【屬浙江寧波府。】口，甬江入海處也，口外有山嶐然，曰招寶山。傍山右行，島嶼萬千，島之大者曰舟山，周百五十餘里，其南為定海，孤懸海外之一島也。舟山之東僅三里，曰普陀，滿山佛寺，僧徒數千，山麓有潮音、梵音諸洞，海水激盪有聲，西人至夏季輒往避暑。<br />
　　永嘉縣【浙江溫州府府治。】三都【屬福建。】越定海而南，環舟有島嶼羅列，經三門灣，浙海之佳港也，南至溫州灣。溯甌江上駛，有孤嶼山峭立中流，【宋高宗嘗駐此。】山麓有江心寺，【內祀宋文天祥。】租界在南岸。自此南駛，入福建省境，【福建為古閩地，東西距九百里，南北約距千里，東南濱海。全境多山嶺，武夷、梁山、天姥為名勝之最。川之大者曰閩江，源出南平縣界，曲折東南流，至福州之五虎門而入於海，流急多灘。氣候暄暖，罕見霜雪。民俗勤儉善貿易，多經營於南洋各島。】至三沙灣。灣有小島，曰三都，周二十里，已闢為商埠。<br />
　　<b>自福建馬尾至廣東番禺縣</b><br />
　　馬尾【屬福建閩縣。】閩縣【福建福州府府治。】自三都南至閩江口，入江上溯至馬尾，有船政局，兩岸有礮臺。其南小山之上，有六角大塔，曰羅星塔。由此改乘小汽船上駛，兩岸巖石高聳，河面漸窄，抵南臺島，南有倉前山，租界在焉。有浮橋，達閩縣，為福建省會，據閩江左岸，多榕樹，故又號榕城，近東門有溫泉。<br />
　　廈門廳【屬福建泉州府。】汕頭【屬廣東澄海縣。】香港【原屬廣東現為英屬地。】九龍【屬廣東香山縣為英所租借。】由閩縣出閩江口，南駛經臺灣海峽，風濤至為險惡。至廈門，則北至遼海，南至粵海，皆有海舶往來，故貿易極盛。相距約三里曰鼓浪嶼，亦闢為商埠。南行入廣東境，【廣東為古粵地，故又稱粵省，東西距千九百里，南北距千三百里。山嶺盤繞，北境大庾嶺與江西、湖南分界，南境面海，西南一帶伸出海外若鵝頸。有珠江匯東、西、北三江之水南流入海。氣候溫暖，壤地膏腴。南部菁華所萃，故商埠為上海之亞。】經南澳島西行，折入汀江口抵汕頭。西行，抵香港，【英人歷歲經營，商業隆盛，設府治曰維多利亞，有議政、定例二局。】其對岸有九龍半島。【九龍沿海水深可泊巨舟，英人築礮臺建船塢，與香港水陸防護均極嚴重。】<br />
　　澳門【原屬廣東香山縣，今為葡屬。】廣州灣【屬廣東遂溪縣，今為法租借地。】瓊山縣【廣東瓊州府府治。】北海【在廣東合浦縣南。】番禺縣【廣東廣州府府治。】自香港而西達澳門，西南行至廣州灣。南行抵瓊州海口，孤懸海外，貿易不盛。西北行至北海，外國貨品之輸入廣西者，多由此埠運往。自此折回至澳門，入珠江口，虎門礮臺在焉。至白鵝潭下椗，其旁曰沙面，租界也。與城隔一河，城北越秀山有鎮海樓。<br />
　　<b>自廣東番禺縣經雲南蒙自縣至江蘇上海縣</b><br />
　　佛山鎮【屬廣東南海縣。】蒼梧縣【廣西梧州府府治。】臨桂縣【廣西桂林府府治。】自番禺循粵漢鐵道，西抵佛山，為廣東第二大埠，貿易興盛。西至三水縣，【屬廣東廣州府。】當東西北三江之衝，水陸便利。自此乘汽船泝西江上駛，抵高要縣，【廣東肇慶府府治。】民物饒裕，為兩粵往來要區。西行入廣西省境，【廣西為古桂林郡，故又稱桂省，東西距千二百里，南北距七百里。東南萬山參錯，川之大者曰西江，發源雲南，曲折流橫貫本省，合桂、林二江之水，東入廣東之珠江，惟地多煙瘴。山中有瑤、苗種人，皆太古遺民，風俗迥異。西南之龍州廳有鎮南關，與法屬越南接壤，為陸路通商要埠，左右石山高聳，形勢雄險，有重兵守之。】抵蒼梧，地為桂省咽喉，全省貿易皆以此為樞紐。及西江通汽船，商業益盛。自此沿桂江北上，過恭城縣，【廣西平樂府府治。】漢瑤雜處，行萬山中，崖高湍急，北至臨桂，廣西省會也，當桂江東岸。<br />
　　貴筑縣【貴州貴陽府府治。】出臨桂西北行，入貴州省境，【貴州為古黔中地，故又名黔省，東西距千餘里，南北距七百餘里。有南望、西望、板橋、石門、高連、寶陽、關索、飛雲諸名山。川之大者有烏江，北流入大江；有沅江、盤江東南流入廣西。湖南二省關隘重疊，菁密多瘴，設土司治之，分隸各縣。民俗質樸，南部有蠻獠。】行萬山中，徑路崎嶇，榛莽蒙密。經都勻縣，【貴州都勻府府治。】黔南之藩籬也，西北至貴筑，為貴州省會。地近烏江，無祁寒盛暑，惟土地瘠薄。城東二里有銅鼓山，嶺高百仞，【俗傳諸葛亮征南，藏銅鼓於此。】苗蠻雜處，以仲家苗、谷藺苗為最凶悍。【明王守仁謫龍場驛丞，為修文縣地，因俗化導，群苗悅服。】自此西南行，過關嶺縣。【貴州安順府永寧縣。】渡盤江，經普安縣【屬貴州興義府。】即達雲南省境。【雲南有滇池，故又名滇省，東西距二千五百餘里，南北距千一百餘里，山嶺徧全境，如點蒼、雞足、高黎貢、玉龍，其諸山並以名勝著。川之大者有金沙江、怒江、瀾滄江、盤龍江，湖之大者滇池而外，曰洱海，曰撫仙湖。內而川、廣，外而英屬之緬甸，法屬之越南，商賈懋遷，視為衝要，誠西南雄鎮也。】<br />
　　昆明縣【雲南雲南府府治。】騰越廳【屬雲南省永昌府。】思茅廳【屬雲南普洱府。】蒙自縣【屬雲南臨安府。】黔滇之交界處有永安坊，題曰滇南勝境，山徑至此較平。西南經霑益州、馬龍州，【屬雲南曲靖府。】抵昆明，為雲南省會。西行過楚雄縣，【雲南楚雄府府治。】西北抵太和縣，【雲南大理府府治。】其地居洱海之西，頗擅形勢。西南行過瀾滄江、潞江至騰越，當西南極邊，為通緬甸之陸路商埠。自此東南行，復渡潞江、瀾滄江至思茅，則商埠也。東渡李仙江，經元江州、【雲南元江直隸州州治。】石屏州【屬雲南臨安府。】至蒙自，【法人自越南東京所築之鐵道經此。】為陸路商埠，頗繁盛。<br />
　　至此，已至我國極南之境，周游全國之事於是告竣。乃由蒙自出越南之東京海灣，東北航，經南海而還上海縣。【屬江蘇松江府。】<br />
　　<b>南北之見</b><br />
　　康熙己未，鄞縣萬季野預修《明史》，要蠡縣李剛主為之審定。剛主婉言拒之，謂明宣宗嘗稱長才偉器多出北方，頗怪季野所撰，北士殊少，而深慨於南華北樸之異，是則賢者亦不免有此見，蓋蔽於地也。<br />
　　地域之有南北，不過辨正方位之一代名詞耳。民生其間，心同理同，雖有不齊，亦不過習俗稍殊而語言或異。至於取舍大端，有如渴飲飢食，夏葛冬裘，豈曾有相背而馳之理。在昔交通梗阻，老死不相往來，性習或尚離歧，而好惡仍歸一致。自風氣漸開，政教漸明，舟車漸備，斯民相生相助之需要漸切，合群進化之功效漸著，世界且日趨於大同，況在一國之內同種之民乎？乃亦較然劃分南北，積不相能，偶或被征服，反抗不已，豈正軌哉。至此說之由來，皇古三代既未前聞，即春秋戰國各野心家力政相攻，亦惟部分競爭，固無所謂南北之說。孟子教陳相而曰：「陳良楚產，北學於中國，北方之學者，未能或之先也。」此為修詞者之襯託，無關地域。且在當時尚視楚為南蠻，而視鄒、魯、齊、晉為中國，故有是語。及三國分立，曹丕伐吳，曹之武力不足以取勝，始臨江歎曰：「此天所以限南北也。」南北之說，職是大興。<br />
　　<b>已墾之土地</b><br />
　　各省已墾闢之土地，確已達二十億一千六百九十八萬二千畝：<br />
　　省別　　　墾闢畝數（以畝為單位）　　省別　　　墾闢畝數（以畝為單位）<br />
　　直隸　　　一三五．八○○．○○○　　山東　　　　七五．九七○．○○○<br />
　　山西　　　一○一．八三○．○○○　　河南　　　　八七．九四○．○○○<br />
　　江蘇　　　　五八．六○○．○○○　　安徽　　　　七四．八一○．○○○<br />
　　江西　　　　八九．四八○．○○○　　浙江　　　　五六．六七○．○○○<br />
　　福建　　　　六六．三二○．○○○　　湖北　　　　九一．四一○．○○○<br />
　　湖南　　　一○三．三八○．○○○　　陝西　　　　九五．二七○．○○○<br />
　　甘肅　　　　九六．九六六．○○○　　四川　　　一六五．六五三．○○○<br />
　　廣東　　　一二九．九七○．○○○　　廣西　　　　七一．四六六．○○○<br />
　　雲南　　　一二七．七四六．○○○　　貴州　　　　六四．七七六．○○○<br />
　　新疆　　　　八一．一二○．○○○　　東三省　　二四一．八○五．○○○<br />
　　總計　二．○一六．九八二．○○○<br />
　　<b>田畝種類</b><br />
　　田畝分官民二種。其在直隸者，民賦田、【即普通民田】更名田、【即明代各藩所領編入民田者】農桑田、蒿草籽粒田、葦課田、歸併衙所地、河淤田。其在山東者，民賦田、更名田、歸併衙所地、製鹽地。其在山西者，民賦田、更名田、歸併衙所地。其在江蘇者，民賦田、山蕩漊灘。其在河南者，民賦田、更名田、歸衙田。其在安徽者，民賦田、水衙所管屯田、草山。其在江西者，民賦田塘、歸衙田。其在福建者，民賦田、汲入田、廢寺田。其在浙江者，民賦田、蕩塘湖地、衙所田地。其在湖北者，民賦田、更名田、衙田地、屯田。其在湖南者，民賦田、更名田、屯田。其在陝西者，民賦田、更名田、屯地。其在甘肅者，民賦田、土司田、更名田、屯地、蕃地。其在四川者，民賦田、屯地、土司田。其在廣東者，民賦田、屯地、地溝、車地。其在廣西者，民賦田、瑤田、僮田。其在雲南者，民賦田、馬場、夷地。其在貴州者，民賦田、苗田、土司田、屯田。其在新疆者，民賦田、回田。其在東三省者，民賦田、皇室莊、宗室莊、八旗莊、駐防莊。<br />
　　<b>旗籍田產</b><br />
　　旗籍田產，有奉朝旨賞給之田，曰恩賞地；有親王子弟所授之田，曰貝子貝勒地；有皇室額駙所得之田，曰額駙地；有皇帝之女蒙賞之田，曰公主地；有親王以功受田得以累世承襲者，曰世襲地。世襲之地，有原定世數，襲滿應行交還。而因仍未交之地，有王府公主出聘後將原有田畝帶去之地；有將所得之地帶入內務府者；有因罪被革之王公應行交還而未交之地；有本為漢人投入漢軍旗遂將其地帶入旗籍者：種種轇轕，異常複雜。<br />
　　<b>小江南</b><br />
　　天津城南五里有水田二百餘頃，號曰藍田。田為康熙間總兵藍理所開濬，河渠圩岸，周數十里。藍嘗召閩浙農人督課其間，土人稱為小江南。<br />
　　<b>無定河</b><br />
　　唐人詩：「可憐無定河邊骨，猶是春閨夢裏人。」無定河，在直隸固安縣西北十里，國朝改為永定河，非陝西之無定河也。河水東奔，潮汐無定，故有是稱。<br />
　　<b>木蘭</b><br />
　　木蘭，在熱河東北四百里，本蒙古地，康熙中近邊諸蒙古所獻，以供聖祖秋獮。後每歲行圍，大約至巴顏溝即轉而南，不復北往木蘭矣。<br />
　　<b>伊緜谷</b><br />
　　乾隆戊寅，高宗巡幸木蘭，舉秋獮禮，布魯特使臣來朝於布固圖昂阿。先是乙亥，平準夷噶爾藏多爾濟等；丁丑，哈薩克使臣根札爾噶喇等，皆來朝於此，爰賜名其谷曰伊緜。伊緜者，滿語言會極歸極也。<br />
　　<b>張家口</b><br />
　　張家口，東北通多倫經棚，以達中蒙各部；西北通庫倫、恰克圖以及阿爾太等口；西通歸綏、包頭、西蒙、伊烏兩盟以及甘、新等省，實為貿易繁盛之區。<br />
　　<b>盛京</b><br />
　　盛京一地，即奉天，明季稱曰遼州衛。既而太祖收轄東南之蒙古，遂進窺中原，以遼於輿地上最關重要，乃於天命辛酉取其城，越四年，由遼陽移都其間。及順治丁酉，改瀋陽為奉天府，遂為行省。盛京城垣建於有明洪武戊辰，為方式，四面有門。其後則增而為八門，中有皇宮，乃天聰時所改建。城之高計三十五尺，周十里，有四城樓，六百五十一堞，以便置砲。方城之外有一套城，係圜形，城周三十二里，有八門，每間城牆約三里許。城中即為前皇宮室，已歷百餘年不用，鐘樓鼓樓，則分峙於小東門小西門間。城東二十里，林木暢茂，太祖陵寢在焉，是為東陵。<br />
　　<b>洮南地勢</b><br />
　　洮南在科爾沁右翼前旗，東部介於奉、吉、黑三省之間，去長春、齊齊哈爾均不過五百里，至奉天乃近千里，地勢平衍。北部有洮兒、交流兩河，至城東北五里許合流，仍名洮兒河，岸高水清，泥底面窄，發源於索倫山，東流二百餘里由月亮泡入松花江。泡類湖泊，水勢漫衍，淤泥堆積，致流不能暢，時泛溢為災。城方五里，衢市嚴正。<br />
　　<b>兀良哈三衛</b><br />
　　兀良哈三衛，【福餘衛為嫡酋所居，泰寧、朵顏為其別部】自明洪武季年已建置於遼河流域，及永樂內篡，從征有功，乃割大寧地畀之，三衛益強。兀良哈者，即西北極邊之烏梁海部。塞外疆域地名，每隨人種遷移而定，如前史所謂僑置者，明時兀良哈固逾遼而西即是，至國朝，則為極北藩盟，遠在唐努山南麓矣。蓋廣寧【地即奉天廣寧縣】前屯至喜峰口外屬朵顏，錦州、義州跨及遠東屬泰寧，鐵嶺、開元等衛屬福餘。按三衛為元裔，【遼王阿禮失禮降明，處其眾於此】其遷至西北遠塞，為避也先、俺答之逼，當在明正統、天順間。<br />
　　<b>東道</b><br />
　　奉天至吉林，大道三。自奉天東北走，出鐵嶺，踰開原，與東方鐵路別，經葉赫赫爾蘇諸站而至伊通州，折而東，越大水河以至吉林，是為中道。長七百六十餘里，坦平寬廣，為三道最。次為西道，蒙人往來最多，故又稱蒙古道。自奉天而至長春而吉林，全途皆有吉長鐵路之汽車通行，而車騎日少，凡長八百三十餘里。蓋長春扼哈爾濱上游，當蒙旗要衝，亦形勢上必爭之地也。其東道，則自奉天東繞海龍、輝發，折而北，掠磐石西鄙以趨吉林，長八百里有奇。此道出深山大林中，崎嶇犖确，行旅不多，馬賊之所潛藏，狐貂之所出沒，蓋行軍之間道而用奇者之所必出也。<br />
　　由吉林經新城而至龍江府，凡一千零八十餘里，自東清鐵道興，人馬車輛之往來殆倍蓗於昔日。自吉林北出，越烏拉至舒蘭縣，折西行，至於陶賴招驛，一小都會也，東清鐵道出其東。自是更西北，經五家子站、三家子站而至新城，由陶賴招至此，凡二百十四里。沿途多村落，村之四圍繞以樹木，風景絕佳。新城者，舊日之伯都訥也。其城建於康熙癸酉，人口四萬有餘，有銀行商鋪，貿易殊盛。光、宣間，日益發達，蓋地勢既當衝要，而土性復肥沃，利於耕牧。自是西北二十八里有伯都訥站，松花江、嫩江之所合也。渡江至茂興站，新城至此百餘里矣。茂興站煙戶數百，一小都會也，四十五里至新站。新站之西南為柳官屯，戶數四百餘，蒙古大村落也。有大牧場，牧馬三千餘頭，馬市盛焉。自新站出百九十六里至多耐站，其東方有貝子村，蒙民數十戶，杜爾伯特旗貝子所駐也。自多耐站二百十里有奇而至龍江府。<br />
　　從濱江廳西北經呼蘭府至龍江府，長五百七十四里，其大部分通東部蒙古之平原，自濱江廳及呼蘭府、雙廟子、龍江府外，皆小村落。冬期，人馬車輛往來極盛。<br />
　　從琿春廳西至臨江府，長五百四十里，其大部分皆出山間谿谷中，居民少，馬賊橫行，去琿春廳不遠始略平坦。琿春地沃，氣候和燠，尤為吉、黑之冠。<br />
　　從琿春廳經局子街至鄂穆赫，約六百三十里而近，蓋即從琿春廳至吉林大道之一部。沿道居民以朝鮮人為最多，途通車輛，亦間有困難之所。<br />
　　從延吉府經古洞河東行至夾皮溝，長七百一十里而弱。延吉府舊稱局子街，自鄂穆赫至琿春廳中間之要地也，距琿春河約四百二十里。街衢以東西大街為最盛，海浪河經市街之中央，橫斷南北，中有渡船，水涸時可徒涉。各署皆在河南，商店在河北。居民三分之一為韓人，三分之一為山東人。自延吉府至夾皮溝，皆道出萬山中，穿羊腸，走峻坂，下谿谷，森林覆地際天，午不見日。有時山澗奔流，遮絕道路，沿途人煙蕭條，行旅之中此為最苦。<br />
　　從延吉府東北經黃溝至東寧廳，不及七百里，大部分皆山間細徑，不通車。自延吉府百四十里經張家塘子至龍灣，道寬廣，便車騎，路旁田野相半，龍灣亦有旅店及商家。既過龍灣，遂入穆克特亨嶺路，峻坂干雲，深壑無底。其中王家塘子以北，道路至凹凸，甚至巨巖遮路，中容一人，側身乃過，夏日降雨之際，行潦漲溢，行人裹足。沿道無他部落，惟二三獵人之茅舍而已。自龍灣百八十里至黃溝。黃溝一帶，山下村落星散，處處見之，皆樵獵為生者也。北進越二澗，百三十里至綏芬甸子。綏芬甸子者，朝鮮僑民實居大部，華人三十餘戶耳，大率業農及業樵獵者，亦有二三旅店。道路亦出山谷間之細徑，百三十里而近至老黑山，自此至東寧廳。道路雖在山間，然已修整完善，車馬往來，得以自由，沿道人家，稍稍增加。汨汨之細流，經太平川、榆樹川、大肚子川、佛爺溝百二十里達東寧廳。【綏芬廳。】東寧廳者，當綏芬河、大小烏蛇溝河三流之會合點，故又名三岔口。城市為二十年前新建，商業尚盛。<br />
　　從鄂穆赫至東寧廳，東行稍偏北，長三百五十餘里，殆全不通車輛。自鄂穆赫出山間崎嶇之小道，經鳳凰店、燒鍋屯至牛圈溝，鄂穆赫以來，蓋百里矣。牛圈溝有特別之小車，以供旅客之賃者。東北道必爾騰湖，湖上漁船頗多，於窰店以東渡牡丹江，【寧古塔河、虎爾哈河】有渡舟一。更前行至松嶺溝，牛圈溝以來百有五里矣。松嶺溝附近有田畝，農人種二麥，其他沿道之大部悉為密樹雜草所覆蔭。松嶺長四十餘里，皆有森林。自是更百有五里，乃至廳治。<br />
　　自鄂穆赫西南經敦化縣、牡丹江至夾皮溝，凡長四百五十五里，一部分不通車輛，蓋山間之細徑也。自鄂穆赫至黑石頭，中間山道稍廣闊，冬夏皆通車，沿道村落無多。自黑石頭行北三四里，得一湖，直徑里餘，為圓形，湖水不少。自黑石頭經敦家店、亮白頂子、小石頭河至敦化縣，自此道路良好，中途有響水河，夏季水溢時，杜絕車馬之往來。更行約五十米突，又得一河，架木為橋，僅通行人，渡河之地名曰香磨。又會於牡丹江之渡口，名紅石磖子，橋梁渡船皆不備，惟有小石橋一條。自敦化縣七十里，過官屯子、大石頭河、黃泥河子、太平山、前馬號至帽兒山。帽兒山者，一稱梆棰營子，牡丹江上流山間之一村落也，中、韓兩國民之所雜居。道路走山間溪谷，不通車，途中過牡丹江，江上架橋以通南北，沿道人煙蕭條。自帽兒山七十里至牡丹嶺之麓，牡丹嶺中之道路上下於山脊溪坂間，赤松柞樹一望無際，行人往來，皆穿林中，左折右避，僅行一人。途上柳樹河有舟可渡行人，沿道人煙蕭疏，惟柳樹河之北岸有十餘戶，山腹山下有一二戶而已。自牡丹嶺七十七里過富兒河，道路仍在山間。次越富兒嶺、金銀鱉嶺，金銀鱉嶺麓有農民十餘戶。越金銀鱉嶺，出山間之細徑而上大道，稍廣闊，然途中凸凹甚多，巨石散布於道，車殆不可過。自金銀鱉嶺七十里達夾皮溝。<br />
　　從寧古塔東北經穆林河至蜜山府，凡六百五十四里有餘，大部皆良好之道路，間有車難通行者二三處。自寧古塔出發，於呼石哈村東北行，過三家子、團山子之二村，至於南溝。道路自此向正西行，至磨刀石，其東北約三四里，有磨刀停車場。自磨刀石經過二三之寒村，至穆林河，自此百七十里不足至青溝子嶺。嶺上有古廟一，道路至此非常狹窄，山道至石頭河始稍平坦，過黃泥河子、狹亮子諸小村。自青溝子嶺行二百六十六里，抵蜜山府。【蜂蜜鎮。】<br />
　　從依蘭府經蜜山府至俄國烏蘇里州伊馬驛，則九百十里不足，道上崎嶇險峻相次，以幅尚寬廣，無不通車之處，然至夏日溪流奔溢，行旅亦往往為之裹足焉。<br />
　　自吉林鄂穆赫至臨江府，【寧古塔。】自臨江府至依蘭府，【三姓。】行程為六百里，實不過五百五十里。道出山間，險惡難行，有數處僅容一人，不通車，蓋光緒初用兵伊犁所特闢者也。自臨江府至三姓，正北直行，傍虎爾哈河而倚白山，凡八站，此數字自一至八名之，頭站起依蘭府，八站則近臨江府矣，每站各駐兵數人。<br />
　　自吉林經土橋子至五常堡，凡三百二十里而近，人馬車輛往來最多。自吉林北越烏拉，至黃山嘴子，東北進，道側皆田園，桑麻翳目，遙望東方，連山重疊，相次而來。過東孤家子，始北行，平野寬廣，時見墟墓數點，蔭以叢樹，零落如殘星。自東孤家子至黑林子，則有四大逆旅，以便旅人寄宿，此一帶町畦相連，黃綠無際。自此更北，溪流涓涓，時見道側或橫小橋，或利徒涉。近土橋子，遙望山岳皆在東北方，土橋子之東，有山河屯，乃鄉鎮也。過老山屯，渡拉林河，近五常府則民居漸稠。五常府者，山間之一都會，人口凡六千以上。自是更北行三十餘里而至五常堡，堡為協領所駐，亦一小市集也。<br />
自吉林經烏拉、榆樹縣、阿城縣至濱江廳，凡五百八十五里，此道往來最衝繁。沿松花江東岸行，經烏拉街，於大坡東北行至榆樹縣，沿道村落甚多。至大嶺，北行六十里渡拉林河，至拉林城。自榆樹縣以來，近百七十里矣。拉林城四方形，四面各闢一門，商業殷盛。更九十里達阿城縣。阿城縣又名阿什河，故阿勒楚喀城也。城踞阿什河左岸，商業極盛，農產亦豐。西北七十里，乃抵濱江廳。<br />
　　自吉林經兩江口及萬里河、帽兒山至朝鮮之厚昌縣，計九百八十餘里。自長嶺子經兩江口及頭道流河至萬里河，中間山中小道，僅通單人匹馬，道中所見，惟山岳嵯峨，雜草暢茂，人家既稀，芻糧殆絕，山坳間僅一二窩棚，供旅人憩宿而已。至二道江，乃有舟以渡行人，渡江以後，沿道居民驟多，栽種玉蜀黍、粟米等，頭道流河沿岸，時見淘金者往還其間。自萬里河經湯河口至帽兒山，復有樹木，蒼鬱成林，鼯鼪嘯啼，數百里內殆無居人。大鋪子湯河口之間，有二細流，涸時一躍可越。由萬里河凡經三百三十里而至帽兒山，俯山而窺，臨江縣治在焉，縣臨鴨綠江，地雖小，山間之要道也。自此更百二十里而至日本屬朝鮮之厚昌縣焉。<br />
　　<b>發祥之地為建州女真</b><br />
　　帝室自稱滿洲為其部族之名，非也，其部族實為女真。女真起於遼世，或謂即古肅慎之轉音，歷遼、金、元皆稱女直，至明而復稱為女真。康熙己未，詔修《明史》，乃盡去之。《滿洲源流攷》徧詳東夷各部族，而獨無女真專條，蓋諱之也。其世系實為建州女真，地在吉林之興京附近。肇祖始受明之衛職，為建州左衛指揮，即愛新覺羅氏猛哥帖木兒也。<br />
　　<b>吉林為船廠</b><br />
　　吉林一名船廠，以其地有修造水師戰船之廠得名。廠濱松花江，光緒庚子前猶存戰船無數，皆康熙間征羅剎時所用，羅剎即俄羅斯也。定例每年必修理一次，如是者幾二百年。庚子俄兵入吉林，取以為柴燒之，不數日盡矣。<br />
　　<b>聖水渠</b><br />
　　長白山有聖水渠，澄澈異常，較之七星湖水每斤輕二兩有奇。<br />
　　<b>黑龍江</b><br />
　　黑龍江水波澄澈，視遼河之渾濁者迥別，而獨以黑名，未知其義安屬，顧名稱已古，歷千數百年矣。《唐書》東夷之靺鞨，分黑水、粟末兩部，粟末為松花江松字之轉音，黑水則音訓相沿，尚仍其舊。滿語本稱為哈薩連烏拉，哈薩連云黑，烏拉云大水也。古今名稱直不稍差，特不知中間忽加附一龍字緣何起義，且明以前地理誌亦未見有此。自康熙以還，朝旨及奏章始悉書是名，漸且數典忘祖矣。<br />
　　<b>察哈延山</b><br />
　　黑龍江之西有山曰察哈延，其穴竅中白晝吐燄，晚則出火，經年不熄。近嗅之，氣味如煤，其灰燼黃白色，如牛馬矢，撚之即碎。<br />
　　<b>寧古塔</b><br />
　　寧古塔，歷代不知何所屬，數千里內外無寸碣可稽，無故老可問。相傳當年曾有六人坐於阜，滿語六為寧姑，坐為特，故曰寧姑特。一譌而曰寧姑臺，再傳而為寧古塔矣。固無臺無塔也，惟一阜如陂陀，殊不足登。本朝控制諸番，受貂狐皮貢，爰留卒以戍之。有邏車國者嬲諸番，使不得貢，敵之不勝，乃動大眾，勤舟師，遂擇八旗，旗八十人，長戍焉。復立牛祿章京，梅勒昂邦，以重其任。邏車亦不知其國在何所，云舟行萬二千里，不得其疆。其人皆長於鳥鎗，世遂譌鳥為老，譌鎗為羌。康熙間，其地無城郭，實枕河而居，樹短柴柵，環三重，闢四門，而命之曰城。中以碎石甃埤丈餘，闢東西門，置茅屋數椽，而命之曰衙門，章京行政地也。埤雨即圮，圮隨甃，柵內即八旗所居。當事者厚待士夫，請旨居士夫於城內，餘人則散居諸屯，有數屯焉，隨所居多寡而大小之，無舊址，無定居。如曰牡丹者，滿言一日還也，曰沙兒虎，曰沙嶺，曰泥漿，曰要羅，皆類是。山川不甚惡，水則隨地皆甘冽，或曰葠所融也。有大川，匯眾川而達於海，可以舟。有東京者，在沙嶺北十五里，相傳為前代建都地，遠睇之蓊郁蔥菁，若城郭雞犬，可歷歷數，馬頭漸近，則荒城蒙茸矣。有橋，垛存而板滅；有城闉，軌存而國滅；有宮殿，基礎存而棟宇滅；有街衢，址存而市滅，有寺，石佛存而剎滅，譌曰賀龍城，其慕容耶？<br />
　　<b>哈湯</b><br />
　　寧古塔有哈湯之險，又曰蝦湯，淖也。數百里俱為泥淖，其深不測，土人呼水在草中如淖者曰紅锈水。人依草墩而行，略一轉側，則人馬俱陷於紅锈水中。冬則冰。<br />
　　<b>揚子江</b><br />
　　揚子江之名由來久矣。蓋江蘇揚州府城南十五里有揚子津，【後稱揚子橋】隋以前津尚臨江，不與瓜洲接，故江面闊至四十里，北人南渡者悉集此津，而江亦以是名焉。及唐時，江濱積沙至二十有五里，瓜洲遂與揚子津相連，江面乃隘至十八里，於是渡江者，南岸則濟自京口之蒜山渡，北岸則濟自瓜洲，揚子津之名由是不著，而江竟千古矣。<br />
　　<b>瓜洲故城</b><br />
　　瓜洲舊在江中，形如瓜字，故名。唐時始與陸路相連，宋乾德間，因以築城其上，遂恃為濱江一重鎮焉。年代湮遠，地勢變遷，至道光時，則故城復陷落江心，瓜洲乃名存而實亡矣。惟每當風日晴和，渡江之客，猶時於波光澄清中見堞垣痕影也。<br />
　　<b>溧陽改隸鎮江</b><br />
　　溧陽相國史文靖公，雍正己酉以山西巡撫署福建總督。明年，調署兩江，以本籍疏辭，詔勿許。其時溧陽正屬江寧府，適在總督駐所，是年六月，遂奏請以溧陽改隸鎮江府，從之。<br />
　　<b>丹徒沙田</b><br />
　　江蘇丹徒縣境東北濱江，各地多為沙田，名曰洲圩，如順江、御隆、大港、高資、永固、平昌、圌濱各市鄉沿江一帶，沙田有二十餘萬畝。十年一清丈，計坍塌若干，漲沙若干，招鄉人繳價承領，此常例也。<br />
　　<b>儀徵改揚子</b><br />
　　儀徵縣，因避宣統帝御名，改名為揚子縣。有人出一聯云「揚子雲渡揚子江到揚子縣」，或對以「端午橋逢端午日出端午門」。<br />
　　<b>上海之昔日</b><br />
　　上海一埠，始僅一黃浦江濱之漁村耳。咸、同粵寇之役，東南紳宦及各埠洋商避難居此者日多，稅源日富。華爾、戈登常勝軍之編制，亦起於是時，李文忠公鴻章因以奏平吳之大業。而當時如龔橙、王韜、容閎之徒，亦多起於上海，時獻奇計於粵寇也。<br />
　　<b>上海租界之解釋</b><br />
　　海通以後，外人至滬經營租界，在當時定議之初，並不名為租界，不過我政府劃定一地，准於此租地建屋耳，故租界之租字，乃係租地之租字移換而來。自我國統治權日漸放棄，於是外人始設工部局以理市政，設巡捕房以總警政，而商埠之上海，乃成為租界之上海矣。觀法大馬路名公館馬路，則以法領事署在此而名，而當時領署不自居衙署之列可知。巡捕房普通稱之曰行，福州路之巡捕房稱老行，南京路之巡捕房稱新行，行為買賣交易之稱謂，則當時巡捕房亦不列於衙署矣。其後，洋文之公共租界為公共殖民地，法租界則更進而為市鄉。宣統辛亥九月，工部局發貼告示，竟大書曰「各國駐滬公地」，是已悍然將租字剔去矣。今則即我華人自稱，間亦省字作法界、英界也。又上海外人勢力，以英、法、美、德為最鉅，故居留人除日本外，亦以四國為最多。惟滬人之稱四國人亦復各別，稱英人曰大英人，頗符國際上互相尊敬之義，稱法人則曰法蘭西人，【間有音訛作拔蘭西者，與洋文原音相去更遠矣。】稱美人則曰花旗人，稱德人則曰迦門人。【迦門係日耳曼之省音。】此種稱謂，稍一移易，【如直稱德人、美人是。】中下社會即不知所對，蓋此事各有其歷史上之緣因也。惟花旗之稱，則當時以與英人語言、文字、種族一一相同，無他標異，故以國旗名其人也。<br />
　　租界各馬路，在公共租界者，大率以我國行省及內地著名城市命名，在法租界者，大率以該國著名人物命名。而吾人對於兩租界之馬路，亦各有習稱之名，如南京路曰大馬路，公館馬路曰法大馬路，此等不勝屈指。惟彼之命名由於人為，我則並未命名，偶沿有慣稱而已，故新築之路，若愛而近路，若卡德路等，則已無我國之名矣。<br />
　　<b>上海租界之沿革</b><br />
　　上海公共租界面積，凡三萬三千餘畝，習俗所稱英租界、美租界者是也，惟英租界、美租界為光緒己亥以前相傳之名稱。至光緒己亥，西闢泥城橋以西至靜安寺路，東北闢虹口迤東之地以迄引翔港，由各國公使議決，將舊時英美租界并東西新闢之地，統名曰公共租界，此租界名稱之沿革也。吾人不察，仍稱蘇州河以南洋涇浜以北為英租界，蘇州河以北迤東為美租界，泥城橋以西公共租界或新租界者，誤也。<br />
　　<b>濟南山水天下無</b><br />
　　山東濟南形勢，南起泰山之麓，蜿蜒北來，而龍洞，而玉函，而歷山，陡然跌落平地，而為省城，東西山嶺迴環，以黃河為門戶，以鵲華為關鎖，海岱間一大都會也。其地本漢濟陰郡，文帝丁丑年為濟南國，景帝初復為郡，歷代屢有改易，明仍為濟南府，國朝因之，改為歷城縣。周二十餘里，其門四，東曰齊川，南曰歷山，西曰濼源，北曰匯波。後復開便門四，東門之南曰巽利，南門之西曰坤順，西門之北曰乾健，北門之東曰艮吉。其外城為咸、同間所築，三面屹然，而獨缺其北，以匯波門為城內出水總口，且外無居民故也。其池，則自南關黑虎泉湧出一脈，劈分兩派，東會珍珠泉，西會趵突泉，濼水相抱而為護城河，雖久旱，色不濁，量不竭。城西北隅有大明湖，會合十數名泉，汪汪而為巨浸，遠山倒影，清流見底，舟穿荷柳，游魚可數。古人云：「濟南山水天下無。」又云：「濟南瀟灑似江南。」信不誣也。<br />
　　<b>雞鳴島</b><br />
　　雞鳴島，屬山東登州府榮成縣，孤懸大海中，明代曾置衛所，大兵入關，農夫野老不願薙髮者類往居之，島田腴甚，且稅吏絕跡，儼然一海外桃源。光緒甲午中日之戰，海軍中人有巡至其地者，島始發見。驟睹居民之褒衣廣袖，爭呼之為道士島，惜居民無讀書者，不能道其詳也。<br />
　　<b>小邾子故城</b><br />
　　嶧山之間為春秋邾國故地，邾入於魯，其後乃遷於鄒。宣統辛亥春，建築津浦鐵路，掘地見故城址。據《兗州志》攷之，知為小邾子故城。<br />
　　<b>開通太行北道</b><br />
　　山西潞安、澤州二府在萬山中，唐以前，有孔道可通車馬，宋後久堙塞，行旅苦之。光緒丙子丁丑間，秦、晉、豫大旱，山西災尤重，至有一村數百戶餒死不留一人者，而澤、潞二郡乃大有年，穀賤，農為之傷，而運道梗阻，竟不克輸出山外。於是朝邑閻文介公以工部左侍郎家居奉命為山西賑務大臣，巡撫曾忠襄公方派員購米湘、鄂，隔越數千里，不得時至。文介謂：「唐會昌中用兵昭義，曾敕石雄率朔方軍由平陽東南，取道曲亭進兵，徑指上黨。既可行軍，其軌道必非甚隘，上下未及千年，不應遽無蹤跡可尋」。乃與忠襄謀，派員往勘，往來月餘，得曲亭故址，遵此入山，直抵潞安城外，則舊跡宛然，且廣闊，能並行兩軌，不必鑿山堙谷，僅平夷險阻，即可通車馬。文介大喜，因奏請以放賑餘款興工。未竣，而文介解賑務，忠襄亦調任去，張文襄繼為晉撫，乃始成之。<br />
　　<b>望都縣</b><br />
　　望都縣，舊名慶都，慶都者，堯母名也。乾隆丙寅，諭曰：「朕自正定迴鑾，固城、祁水之間有縣名與堯母同名，義雖述古，於意弗安，其易為望都。」<br />
　　<b>歸化城</b><br />
　　歸化城設官鎮守，南關顏額上為蒙古書，下橫書「翁阿洪」三大字，亦左行，用蒙古式也。城中惟官倉用陶瓦，磚壁堅緻，餘皆土室，空地半之。城南民居稠密，視城內數倍，駝馬如林，間以驢騾。其屋皆以土覆頂，楹聯皆漢字，窗戶精好。<br />
　　<b>黃河水信</b><br />
　　黃河水信，清明後二十日曰桃汛，春杪曰菜花水。伏汛以入伏始。四月曰麥黃水，五月曰瓜蔓水，六月遠山消凍，水帶礬腥，曰礬山水。秋汛始立秋，訖霜降。七月曰豆花水，八月曰荻花水，九月曰登高水。冬曰凌汛。十月曰伏槽水，十一月、十二月曰蹙凌水。河上老兵能言之。<br />
　　<b>伊河洛河瀍河澗河</b><br />
　　伊、洛、纏、澗四河為夏禹治水所開。伊河之水，發源於西南，經過龍門，斜入洛河，離南門七八里。洛河水由西至東，瀍河水由北至南，兩河皆逼近城垣。澗河水由西而灣南，此河離城七里。伊、洛、瀍、澗四水，皆達黃河。伊、洛水深河寬，有船往來。瀍、澗則不及伊、洛，河道隘狹，非在發水時，直同澗流，故難以舟楫。<br />
　　<b>鄭州</b><br />
　　鄭州為上大道一州縣，初無重要之位置，其風土亦至荒涼。自京漢、汴洛鐵路相繼通行，此為交點，而鄭州之名乃盛傳於世，當道亦因時勢之需要，由散州而升為直隸州。【由開封劃三縣屬之。】<br />
　　<b>邠州</b><br />
　　陝西之邠州，距西安三百二十里，即周太王所居地，皇澗在東門外，過澗在西門外，皆為驛路所必經。州境梨棗彌繁，綠陰數十里不斷，蓋陝省之上腴也。<br />
　　明砠山距邠州西門十里，乃石山，俗名花果山，在大道旁。是山中空，有七十二洞，曲折相通，總名曰水簾洞。緣山皆鑿佛像，多而且工，大小畢具，年深漸隱，須諦視始辨。摩崖有「隆慶元年創造」六字，隆慶，明穆宗年號也。<br />
　　<b>天生墩</b><br />
　　朔方戈壁，以嘉峪關外為巨，其徑長百二十里，平沙無垠，風色慘黯。其中一阜名天生墩，恆有戍卒據守，至冬夏皆儲積水草，以備兵馬往來之用。先是，岳威信公鍾琪西征過此，疑是墩為土山，飛沙日積，故沒其半，山為發水之源，苟就其頂而深掘之，當有所見，以視儲蓄水料，其勞逸殊矣。因命步卒穿之，竭一日夜之力，至數十丈，在下兵卒忽墮無跡，穴上人俯聽之，惟聞風聲雷吼而已。岳立命輟是役，問之幕師，僅據佛氏地風水火之說解之。可知盤旋大氣，斡運地中，陰陽生剋，歸諸造化，不能以為異也。然徐舍人蒸遠曾云：「戈壁雖積沙無水，草木不生，倘擇老樹本下深鑿之，當有水泉。」在昔烏魯木齊築城時，曾用此法以引水，蓋亦木以水活之意也。<br />
　　<b>河套</b><br />
　　河套夾岸，沃壤千里，岡阜銜接，曠無居人，舟行數百里，始一逢村落。是地沙土雜糅，投種可穫，岸旁衰草長二三尺，紅柳短柏，隨處叢生。紅柳高四五尺，春晚始萌芽，葉碧似柳，枝幹皆赤色，柳條柔軔，居人取織筐筥，色澤妍麗可愛。<br />
　　<b>甘肅少水</b><br />
　　甘肅少水，水甚珍，有至臯蘭者，每宿旅舍，有一盂水送客盥面，盥畢，不可潑去，澄而清之，又供用矣。凡內地諸水不通河者，謂之死水，久則色變，臭穢不可食。甘省獨不然，土井土窖，絕不通河流，但得水即藏入，雖臭穢不顧也，久之，水得土氣，則清澈可食矣。甘省各處，以得雨為利，惟寧夏不惟不望雨，且懼雨，緣地多鹻氣，雨過日蒸，則鹻氣上升，彌望如雪，植物皆萎，故終歲不雨絕不為意。然寧夏稻田最多，專恃黃河水灌注，水濁而肥，所至禾苗蔬果無不滋發，不必糞田也。田水稍清則放之，又引濁水。<br />
　　<b>金滿縣</b><br />
　　唐代極北之縣治，以金滿縣為最遠且廣，尚有殘碑沒蘚，摩挲可讀。地學家謂其縣即特納格爾，相近為吉木薩地，唐時所設北庭都護府故城基址猶有存者，蓋即李衛公蒞治時所築也。是城圓徑外線約四十里，層累俱土塊疊成，每塊厚一尺，廣一尺五六寸，長二尺七八寸，堅重逾於窰磚，叩之能作鏗鏘聲。城中有古寺一，殿廊圮敗，僅餘石檻斷柱，約略可辨為舊宇，以供佛多石質，腰以下盡陷入土，然半截猶高約七八尺，當年金碧崔巍，可想見矣。旁有鐵鐘，高亦七八尺，邊廓有銘鏽錯落，然漫滅莫可辨，審其稜角，意似八分書耳。城以東有小城一，峙崗上，與此若成犄角。土居父老云：「乾隆以前，有攻其故城者，以小城阻力，迫而用火，四圍礮臺遺址即其蹟也。」紀文達公奉檄赴烏魯木齊時，嘗與永餘齋籌畫駐兵地點，時永為迪化城督糧道，接人論事，極見虛心，惟以是處山雜路紛，非屯營善地，磋商於文達，至數日不敢決。文達謂：「是地沿革，前曾略得於父老傳說，徵之古籍，甚為可憑，即援李衛公所築之遺址。重度形勢，確可斷為要隘，後人所見烏足勝之，莫若因其舊而用之，較有把握。」永然其說，因決議修築，名為破城，後為溫大學士改為古城營。其城孤懸天半，然山巒高下，蹊徑錯雜，非過此城不能飛度也。<br />
　　<b>關西之行路難</b><br />
　　出嘉峪關西行，抵安西州，其地荒沙滿目，砂石縱橫，高下難行，西北阻天山，南接青海，幅員為全隴府州冠。行者出關，多駕車馬駱駝，乘暮夜西征，其故有二：一則日間四望無邊，牲畜急欲奔站，易於疲困；一則途中無水，夜涼不至大渴。若當夏季，日中尤不敢行，向晚起程，天明送站，乃行西域之不二法門。遇流沙時，馬行輒退，沙擁輪膠，其俯噴仰鳴之情狀，更可憫也。<br />
　　<b>迪化</b><br />
　　新疆省城治迪化，即漢車師後王庭、唐可汗浮圖城。地勢北阻戈壁，接科布多之防；南憑天山，達土魯番之道；東達巴里坤，通蒙古之捷徑；西帶阿爾雅，據伊塔之上游，西域有事，必爭地也。<br />
　　<b>準噶爾山河</b><br />
　　康熙戊申，準噶爾酋策妄阿拉卜坦來犯邊，聖祖親征，至各多里巴爾哈孫西北望鄂里雞圖有山如案，平衍長百餘里，賜名玉几山。策妄阿拉卜坦敗衂，遁居窩克阿拉里，經年，湖譯名慈母湖，距科布多二日程，所部至食魚為活。既死，其子策凌襲為台吉，殺其異母弟舒魯達瓦，阻伊里河而居，其河深廣，須舟筏乃渡。西路自巴爾庫軍營至其地，二千六百餘里，較北路為近。<br />
　　<b>青海</b><br />
　　青海，古曰西海，闞駰曰「西海東去西平郡二百五十里」是也。曰卑禾羌海，闞駰曰「金城臨羌縣西有卑禾羌海」亦是也。曰零海，酈道元曰：「古西零之地也。」曰鮮水，曰羌谷鹽池，漢神爵初，西羌叛，酒泉太守辛武賢請擊䍐幵在鮮水上者；又趙充國請治隍陿以西道橋，今可至鮮水左右；漢元始甲子，王莽誘塞外羌獻鮮水海允谷鹽池置西海郡是也。青海之名，則見於西魏，時涼州刺史史寧與突厥分道襲吐谷渾還會於青海是也。蒙古語稱庫可諾爾，又曰庫克淖爾、諾爾淖爾，狀音字之異，總之言海也，其水高出海面九千八百五十尺。上古時，海水極廣，蓋北接蒙古瀚海，合渤澥、南溟成我國四海之名者也。北魏時周千餘里，唐時尚八百餘里，其後東西徑二百里，南北一百三十里，周圍尚六百六十里，面積二萬七千二百方里。一曰周五百八十里，面積約一萬九千三百方里；一曰周五百五十里，面積一萬八千五百方里。測其東岸，其勢逼仄，不及百三十里也。全海之形如鯿魚，口向西北，四岸群峰環繞。海中二島，自海面準望，則偏於西岸，東一峰名奎遜托洛亥，峰巒純白，上有石洞；稍西一峰，名察漢哈達，蒙古猶言白峰也。二島周九十里，高二百七十仞。島中約有僧寺十餘處，番名刺薩札爾，梵語剌薩，猶漢言佛地也。札爾應作招爾，梵語廟為招，札爾其轉音也。番僧習禪定者，於冰合時裹糧而入，或返或不返。島番或插帳或巖居，約二萬人，或云五萬人，亦於冬時渡冰入口，購辦糧茶，足一歲之食。島陸往來，一日不得達岸，必在冰上經一宿也。沿岸沙石草湖約寬十餘里，有水漲痕，畜牧不至其地，平時人跡稀絕，惟野獸奔突而已。<br />
　　環青海多高峰，東自察漢托洛亥山、賽前山起，西而復東，至卡裏蓋山止，內喀喇什羅山本與希拉朵山同為一山，哈立蓋山又與卡裏蓋山同為一山，合之凡十三峰，皆分列於各旗族山川之次。海岸窪地小湖泊密如峰房，草湖結草如球，履之而渡，失足則陷，海水漲時，渾而為一。最大者曰巴　　今泊，漢人呼為海耳子，附青海西岸，如海口之銜珠。四面河流瀦於海者，大小數十道，以布喀河為最巨。布喀河上源有數處，中曰英額池，池分河道二，東流者為哈拉西納河，東南流者為布喀河。右曰沙爾池，分流為河，東下百里與布喀河合。左曰西爾哈河、羅色河，兩水逕南流，合吉爾瑪爾台河與布喀河，會合於胡胡色爾格嶺吉爾瑪勒台山兩山之中。至此，數支合為一幹，東南流七十里入於海。河流寬而味鹹，產魚最佳，世所稱青海無鱗魚者是也。<br />
　　<b>青海戈壁</b><br />
　　青海和碩特南左翼次旗千格和之西，為朵巴搭連圍牆，圍牆之南為戈壁。戈壁滿語謂沙漠也，蒙語曰額倫，西羌語曰額濟納。戈壁斜長百數十里，寬三十餘里，面積逾五千方里。沙粒微細，間雜碎石，風吹之成浪紋，色純白，瑩然如銀屑。【地學家言戈壁地質本花崗石，以日間酷熱夜間嚴寒漲縮之度過烈，石質霉爛而為微細之沙粒，被風吹散遂成不毛之地，惟間有小沙陀略生水草而已。且多鹹湖，故知為前代內海遺跡，名之曰瀚海允矣。】青海之柴達木及黃河附近諸戈壁占地頗寬，上古時，青海水面本極廣闊，觀於海岸戈壁，及附近戈壁之鹽泊，為古時之海底無疑也。戈壁有石，巨者如卵，小者如豆，沙石下有潛水，沙愈深而質愈粗，其上浮沙最細，下層沙粒如米，泉水即潛其中，至深五六尺。能識沙中泉脈者，莫如駱駝，是以蒙、番行沙漠者，無不以駱駝隨行。夏月，無論晝夜尤為氣燥易渴，駝更不可缺少。駝行沙漠，隨地亂嗅，以前蹄抉沙而鳴者，就其處挖下必得泉眼。其法，張布帳於上風，以障飛沙，挖坎長數尺寬祇尺許，挖去乾沙，再將溼沙挖至見水，約候十分鐘時，泉水即溢，取之不竭。淺者，牛馬駝皆屈前蹄而飲；深者，掘坎之半為斜坦形，以牲畜能下飲為度。飲畢撤帳，須臾，坎為飛沙填滿矣。至泉眼最巨之處，駝群必圍而長鳴，叱之不肯行，一若待人挖驗以顯其能者。<br />
　　<b>青海漠市</b><br />
　　青海巴顏山之北，大沙漠共三處，沙性各有不同。黃河岸之大沙灘，其質為濕沙，枯棘布滿，風力不能簸揚。虎山北之戈壁，其質為沙粒，大如米，中含碎石，風吹之，飛揚不高。惟柴達木北部之大戈壁，東西橫亙二三百里，南北亦百數十里，其質為最細之沙，中雜沙粒，與大漠同。漠中空氣乾燥，有小沙陀，略生水草，人畜入其中，茫然不辨南北，猶在大海風浪間，風颺沙起，則陷沙不得出。倘或風晴日煖，早晚遠望沙中，山岡矗起，結為城郭宮室樓臺殿宇，中有旌旗，有刀劍，有寸馬豆人，各相馳驟，瞬急忽更為樹木，為駱駝牛馬獅象虎豹，又為內地人、塞外人，男女衣服悉如其制，及跡至之，都歸於烏有。古書稱崑崙之山有五城十二樓，即此種雲氣，謂之漠市。蒙、番見者，詫謂佛國顯靈，群焉膜拜而不忍去。其餘零畸之沙磧沙窩，散亂飄忽，均無此壯觀也。<br />
　　<b>青海柴達木</b><br />
　　青海柴達木，土壤遼闊，行程荒遠，然村居相望，一路有停驂息跡之所，循大道而進，各站皆有屋，猶如新疆之官店，旅客實稱便焉。在柴達木南部者，有古城、都藍寺、巴倫、哈多、桑托洛亥、達巴蘇圖、巴彥托懷、哈拉呼遜等處，係由海南西行之路，中以巴倫、巴彥托懷為市鎮，巴彥托懷、桑托洛亥且有溫泉可浴。在北部者，有都藍奇特、庫車、哈順、摩將悉、蘇開、琛如等處，係由海北至安西、新疆之路，摩將悉一站略形寂寞，餘皆市鎮也。在西部者，有清喀利、朱古爾、圖格爾、蘇夾、呼耳托古爾、葛摩耳、哈治格爾、租哈、賽罕托哈、失亞耳托、乃什、什來、拜巴、那林租哈、阿爾善特、潮湃、托羅伊、得布特里、哈雅阿魯、托拉塔拉林、那瑪噶、卓卡、託克多渾、哈爾馬岡、巴爾瑪、那謨克、察汗托輝、巴爾、梯克、哈爾西、馬格來、巴戛伊吉、烏勒爾等處，係西藏、新疆、安西出入之路，內以圖格爾、蘇夾、托克多渾、租哈、察汗托輝【舊冊均稱察汗輝託。】為市鎮。托拉塔拉林，從前林木百餘里不斷，屢經野燒，千年古樹，火燼數月不滅，後惟一片焦土而已。三部村市約有四五十處，每處住數十家，少則十餘家、數家，村外圍以小圩牆，亦有有窰屋而無人煙之處。土著自蒙古以外，漢、番兩種所至皆有，西部則纏回居多。所居有窰洞，有土舍，以茅茨木板為牆，而氈幕穹廬，常附近以為居，人畜麕聚，即數家村落，有時亦頓成市集也。<br />
　　<b>青海巴顏喀喇山及諸山脈</b><br />
　　青海之巴顏喀喇山，譯言大雪山，西面高度平均約一萬八千尺至二萬尺，上接中崑崙，東入青海境，曰巴顏喀喇得里奔山，納木齊圖烏蘭木倫河導源於此。又東為阿木屯巴爾布哈山、巴顏喀喇烏拉山、匝巴顏喀喇山，匝猶言中間也，巴顏喀喇山橫貫青海，至此適中。又東南跨鄂格布拉格河，即小金沙江上源而下。南曰巴顏喀喇札拉山，北曰仄胡爾巴顏喀喇山、擇巴顏喀喇山、巴顏託胡穆嶺、公噶察哈拉嶺、【漢名大雪山。】郭洛克山。【漢名銀坑山。】自此入西藏界，為瑪穆巴顏喀喇山，連峰萬里，諸峰擁護而東。其間巴顏喀喇烏拉山東北岡巒重疊，衍為六七支。最北一支為那木山，即那木洪河發源之谷。一為阿拉克沙爾山，即柴達木河發源之谷。又南一支為布呼集魯肯山，一支為巴爾布哈山，一支為固爾班圖哈圖山及烏拉得錫山，一支為奇爾薩托羅亥山【漢名牛頭山。】及碩羅鄂剌嶺、木素鄂剌嶺。其最近一支則為噶達素齊老峰、碩羅者石、【蒙語石又曰七老。】鄂剌者山，【猶言鄂博。】<br />
　　即古積石山也。木素鄂剌，漢名雪山。噶達素齊老，譯言為北極星。諸山之間，則黃河重源出焉。噶達素齊老峰下，飛泉百道，旋洄亂石間，曲折而下，匯於鄂敦撻剌。蒙語鄂敦謂星，撻剌謂平川，即古星宿海也。凡山水湧溢之谷，必有亂石堆積，巨川之源，石更紛鋪數十里。星宿海南北僅寬二里許，東西長五六里，怪石嵯峨，水行石罅中，忽隱忽現，無汪洋之勢。登高俯視，似一片黃砂磧，謂為石中海可也。上古時必係一沙石山，其石質不堅，山水湍激，岩穴洞壑石根為水穿嚙，崩頹坼裂，遂陷為深谷。宣統中，岸邊頹石尚有為水沖擊者，細砂浮落，如砂質之摶成者然。<br />
　　<b>青海大雪山</b><br />
　　青海倒淌河之東為大雪山，山後為東科寺地，山之陰陡削不可上，而山之陽則斜坦而袤長。日光暴暖，一山耳，陰陽分位，寒暖判然。倒淌河即發源於其麓，雖有數溝入注，而流尚緩弱，氣陰寒，或曰大雪山產大黃，水為藥氣薰蒸也。西北有地名阿什漢，為哈拉庫圖至察漢托洛亥適中之地，形勢便於控制。又北為察漢托洛亥山，蒙古言察漢為白，托洛亥為頭，謂白雲覆於山頭，故邵陽魏源直譯為白雲山也。山前為察漢城，聖祖親征噶爾丹，遣使宣諭青海諸部落集盟於察漢托羅亥。又羅卜藏丹津之亂，誘諸部盟於察漢托羅海，即此。道光癸未，以其地當孔道，凡諸番入口辦糧，及海番度冰上岸者悉由此道，匪案迭出，乃就其地以建城堡。在隴西各鎮標內調軍弁二十四員、兵千名駐此，以便彈壓而資防護，期限一年更換，咸豐間裁。青海長官每年秋季蒞此祭海，會集蒙、番各長目舉行會盟典禮。光緒丁未，建海神廟於城外，兩山之間可望見青海，迤西為將軍臺，駐兵時為演武場將臺，自此得有漢名。西望青海，水色濃綠如濯錦，天半落霞，又如金蛇萬道游泳中流，島嶼若隱若見，不可逼視。須臾，薄霧混合，海景卷藏，海心山更虛無縹緲而不可望焉。<br />
　　<b>青海雪嶺</b><br />
　　青海有雪嶺，雪深盈丈，長里許，陰風如刀割膚，噤不能聲，人少凍且死，人多則冰凌水溜，下山陡絕處，泥滑失足，杳無蹤跡。雪花隨風飄灑，四時不辨陰晴。<br />
　　<b>臺灣渡海開禁</b><br />
　　臺灣自古不通內地，名曰東番。明天啟中，荷蘭人居之。<br />
　　順治己丑，鄭成功據之而逐荷人，置承天府，名東都，設二縣，曰天興，曰萬年，其子錦改東都曰東寧省，升縣為州。<br />
　　康熙辛酉，聖祖用姚啟聖議，授施琅為靖海將軍，征之。<br />
　　癸亥，琅率舟師由銅山進，入八罩，直抵澎湖，殲其精銳。鄭克塽窮蹙歸命，臺灣平，改置府治，領縣三。<br />
　　雍正癸卯，復添設一縣。初，私渡之禁嚴，閩、粵人利其土地肥美，輒偷往開墾，久之，欲歸則不忍棄業，歸則干例禁，其父母妻子之在內地者亦不得往。大吏憫焉，曾奏寬其禁，未幾，復停罷。<br />
　　乾隆己卯，光山吳士功撫閩，特奏懇飭部定議：「嗣後除內地隻身無業之民，及並無嫡屬在臺者，仍遵例不許過臺，有犯即行查拿遞回外；若在臺有業良民，果欲迎其祖父母、父母、妻妾、子女、子婦、孫男女等及同胞兄弟過臺者，許赴臺地接管官報明籍貫、眷屬姓氏、年歲，冊移原籍覈覆給照，回籍搬接；其在內地眷屬，欲過臺完聚，報明該管地方官，移臺核覆，申督撫給照亦如之。過臺時，驗照放行，如人照不符而放行，及濫給路照，各該管官司均分別議處，其餘偷渡人，仍如舊例嚴禁。」疏入，下部議行。<br />
　　<b>臺灣置郡縣</b><br />
　　康熙癸亥，臺灣初定，提督施襄壯公琅請設官鎮守。有謂宜遷其人棄其地者，聖祖召問閣臣，高陽李文勤公霨奏云：「棄其地，恐為外夷所據；遷其人，恐奸宄生心，應如琅議。」上韙之，遂置郡縣。<br />
　　<b>宋村</b><br />
　　浙江開化與遂安交界處，有地名宋村者，環村皆山，惟一谷可通往來。村之大小，民之眾寡，無由知悉，但聞自宋以來，歷元、明迄國朝，村人曾無斗粟尺帛之供，而地方官以其負嵎，不易征勦，亦竟純事放任不加干涉。<br />
　　<b>茅麓山</b><br />
　　茅麓山在湖北鄖陽界，毗連三省，廣數千里，明末流賊餘黨郝搖旗等竄入，明疏宗某繼至，郝等奉為主，恃險假息。康熙初，命圖海督師與川督李國英、護軍統領穆哩瑪率三省兵會勦。諸將皆於層巖陡壁間，攀荊援葛而進，逾年，始蕩平巢穴。故京師諺語，有險難事則曰「又上茅麓山耶」，則當日之形勢可知。<br />
　　<b>長沙</b><br />
　　湖南長沙，在洞庭湖之南，水道以岳州為第一門戶，臨資口為第二門戶，靖港為第三門戶。其陸路，北連湖北，南連粵東，亦寰中形勢之區也。湘江中有沙墳起，若新築之馬路，長短不等，最長者曰老龍沙，長至六七里，長沙命名或以此耳。通商口岸在小西門外，風俗樸厚，人物繁庶，巨大商店羅列如林。<br />
　　<b>入蜀之路</b><br />
　　入蜀之路，可由秦階經桔柏渡而至劍關，亦可由鳳翔、寶雞經漢中以至寧羌。陸路不同，若取道歸州，穿夔巫入成都，即吳漢伐公孫述之路，其地雖皆屬天彭井絡，而山川形勢迥殊。<br />
　　<b>入蜀有三谷四道</b><br />
　　入蜀有三谷四道，西南曰褒谷，從褒入；南曰駱谷，從洋入；東南曰斜谷，從郿入。其所從皆殊，謂首尾一谷者非也。其棧道有四，從成、和、階、文出者為沓中陰平道，鄧艾伐蜀由之；從兩當出者為故道，漢高帝攻陳倉由之；從褒鳳出者為連雲棧，漢王之南鄭由之；從城固洋縣出者為斜谷道，諸葛武侯屯田渭上由之。<br />
　　<b>棺材峽</b><br />
　　三峽有名棺材峽者，高百餘丈，上有棺，不知何年物也。光緒中，有夔州府幕遣人沿緣而上，取棺之木為琴，果取木數片下，木質蒼堅，不知其名。<br />
　　<b>溫泉</b><br />
　　四川關外溫泉，處處有之，其水自岩隙流出，就地貯池，以供人浴。外建屋宇數椽，為官廳寢室廚房諸所，且置役看守，並司灑掃，故凡宴會者，祖餞者，多假坐於此。然屋宇之宏敞清潔，以鑪城為最，裏塘次之，巴塘又次之，餘則僅一池耳。泉有硫質，初浴多暈者，再浴即安。水中有微蟲，由皮膚吸人血，吸飽即去，土人云此吸人毒也。凡有瘡疥，一浴立愈，故關外漢、蠻兩族人，鮮有瘡疥者。泉最溫煖，僅能浴一二十分鐘，縱身體健全者，亦不得過三十分鐘，久則汗涔涔，令人難耐，故有寒疾者一浴亦愈。或浴已酣睡，亦妙。泉能消食，必食而後浴，否則初浴即飢矣，故此泉又名消食泉。泉可飲牛，牛飲之，力倍增，故蠻民往往率數十百牛飲焉。泉水散漫，凝結如白雪，蠻民掃之，用以熬茶磋麵，或糊牆壁，如內地之用石炭石鹼也。<br />
　　<b>川邊番地</b><br />
　　出汶川城五里，珉江從北來，索橋界其上，長可百餘丈，編竹為索，橫亙空中，人行輒蕩漾顛簸，心目暈眩。久之，渡橋沿草坡河折而南，即興文坪桃關，對岸路尺許，下臨千仞，雪後冰凍，控馬行殊可畏也。是河，一源於沙派溝，一源於龍潭溝，下流入岷江。又三十里過碉頭，始見所謂碉者，其圍牆以碎石壘成之，上施木梁，以石板平其頂，可行可坐番人家其間。中崒而高者為戰碉，高至二十餘丈，蓋瞭望之所也，旁插旗，大小以百數，用唐古忒旁行字體，書梵經於上。沿途有轉經樓，其制，於水石湍急處架屋，屋中書經於旗，插旗於輪，寘輪於水，使水激而轉之。又三十里抵草坡瓦寺土司行署。自汶川徼外，皆加渴瓦寺安撫使地，西訖於斑斕山，與沃日接壤。<br />
　　<b>寧遠倮夷之區域</b><br />
　　四川寧遠為蠻疆，山谷幽阻，水泉泛濫，無道路可紀載，約計之，則在大渡河以南，敘州府上游之金沙江以北，小金沙江以東，峨馬雷屏之西，度其方面，不過千數百里。若分按之，自大渡南涉，其中除去越嶲、冕寧、鹽源、西昌、會理之內地，蠻族所據之山川，亦不過千里而已。<br />
　　<b>康藏衛分三區</b><br />
　　康、藏、衛實分三區，蓋打箭鑪以西、丹達山以東為康；丹達山以西，如拉薩等處，凡達賴喇嘛所屬者為前藏，班禪喇嘛所屬者為後藏。藏，即唐古忒也。藏之外乃為衛。今者衛已亡矣，藏已與英人立有條約矣，完全者僅一康而已。世人不知有康，一出鑪關即謂之進藏，殆以其語文風俗相同，即視康為藏耶。抑以祇設駐藏大臣而無駐康大臣，即統名為藏耶？以風俗論，西寧、金川亦與藏同，固不得謂西寧、金川為藏也。<br />
　　<b>西藏</b><br />
　　西藏，古號烏斯，唐為土番，在青海西南，處萬山之中。其地縱橫連屬者，南界雲南怒江，北界西寧河源，西極後藏業爾欽之沙漠，東達打箭鑪。後藏可分為二，曰喀齊，曰阿里。<br />
　　由成都起程至打箭鑪九百二十里，層巒峻嶺，削壁懸崖，隔瀘河勢最險要，天時多寒少暑。打箭鑪東一百三十里有瀘定橋，即瀘水也。初以鐵索橋為渡，後亦有以木船渡人者，水漲則不可過，仍行橋上。橋長三十一丈一尺，寬九尺，施索九條，覆板於其上。水頗險惡，有大風，亦不可行，為通鑪要隘。<br />
　　郭達山在打箭鑪東北一里，高七百餘丈，時有青羊繞山而行。相傳漢諸葛武侯七擒孟獲時，命郭達至鑪，於沙畦納安鑪造箭，故名。山上有郭將軍廟，將軍郭達也。裏塘在打箭鑪西六百八十餘里，天寒多雨雪，昔隸青海部。層巒疊障，道路紆迴，為西藏要地。<br />
　　巴塘在裏塘南五百四十五里，土地饒美，氣候暄妍，凡游邊藏者，莫不停驂於此，幾若上海，故有「內地蘇杭、關外巴塘之諺」。然其地無城郭，無街道，漢、蠻雜處，寥寥百餘戶而已。其所以得此美名者，蓋以地當衝衢，百貨齊備，飲食衣服備極奢華，而又有種種名勝之區，供人游眺故也。山則峻標甲噶，水則流合金沙，昔為拉藏罕所屬。去巴塘九百餘里，地名乍丫，一大部落也。<br />
　　金沙江之源，自達賴喇嘛東北烏泥烏蘇流出，烏泥烏蘇，譯言乳牛也。其水名烏魯烏蘇，東南流入察木多，又東南流逕中甸，入雲南境塔城關，名金沙江；至麗江府，名麗江。<br />
　　巴塘至察木多一千四百又五里，中隔乍丫，路出西北，天時無異裏塘，三山環偪，二水合流，為西藏門戶。界通川、滇，北河有四川橋，南河有雲南橋。<br />
　　瀾滄江有二源，源於察木多之噶爾機雜噶爾山，名雜楮河，一源於察木多之濟魯肯他拉，名傲木楮河，二水會於察木多江巴林寺之南，名拉克楮河。流入雲南境，為瀾滄江，南流至車里宣撫司，為九龍江，流入緬甸境。<br />
　　瀾滄之西為哈拉烏蘇，即禹貢之黑水，今雲南所謂潞江也。其水出自達賴喇嘛東北哈拉諾爾，東南流入察木多，又東南入雲南，為潞江。<br />
　　拉哩在達隆宗西北，距察木多一千五百餘里，天時嚴寒，山勢陡險，無城郭，所屬寺院，有堪布喇嘛主掌，兼第巴事。又有工布、江達在拉哩西南，工布僻處一隅，而江達則為西藏孔道。天時和暖，產稻米，有水田，絕域中之沃壤也。<br />
　　黑水源出西藏之喀喇池，入潞江，至緬甸入海。渡黑水，行十餘日，至烏思藏。烏思藏西南二千里，懸崖峭壁，積雪凝冰，山之巔清泉百道，奮湧爭流，而四面群山環峙，有如兒孫。西北走喀齊，西南走天竺，東北走甘陝，東南走川滇，為名山五千二百七十，奉為鼻祖，則崑崙山也。<br />
　　渡析支，泝洄而上，四山中有沮洳場，約二百餘里，汎濫不可數計，土名苦敦腦兒，譯言星宿海，黃河發始之源也。<br />
　　前藏東拉哩西一千零十餘里，有達賴喇嘛坐牀之所，曰布達拉寺，在布達拉山。布達拉山四面皆崇山峻嶺，不生草木，殆古所謂鐵圍也。其中原隰平衍，南北約六七十里，東西約二百餘里，中通藏江，自東北繞西北流。藏江之北北山之南，平地突起一石，其周五六里，高一里許，依山疊砌高樓十三層，形勢莊嚴，則布達拉寺也。<br />
　　羅卜嶺崗，在布達拉西南十五里，為達賴喇嘛沐浴之所。水自藏布江引入池中，池有榭，壁繪諸佛像及青石梯，六佛昇天之遺跡也。<br />
　　由前藏行八日九百餘里至後藏，地曰札什倫布。翁結巴寺則為班禪額爾德尼坐牀之所。<br />
　　<b>三瞻</b><br />
　　西藏三瞻之地，兩山抱護，形勢險固，土肥產豐。道光中，工勒布盤踞其間，以劫掠行客為事，藏路不通。同治癸亥，蜀督駱文忠以內地兵丁不服水土，借藏兵攻破碉樓山寨，生擒工勒布，並勦其黨，惟藏中墊軍餉五十萬，乃以其地償於藏，仍由藏中派土司治理之。光緒丙申，瞻對土司有離心，蜀督鹿傳霖調兵四營往勦，奪碉樓要口，藏中所委土司子重，以餘黨逃。官軍報捷，鹿督乃改其地為州治，名曰定瞻州。<br />
　　<b>察木多</b><br />
　　察木多，舊名喀木，為西藏之頭藏，據瀾滄江上源薩楚河、鄂穆楚河會流之地，當打箭鑪至前藏之中央，滇、蜀、羌、隴之孔道，藏東第一要隘也。番人所居，背倚南山，碉房深邃，洞宇縈迴，坡下建營壘，築市肆，商業殷盛，無異都會。有二橋，跨南河路通雲南者為雲南橋，跨北河路通四川者為四川橋，實往來通道也。<br />
　　<b>西康</b><br />
　　西康，古康、藏、衛三區之一也，東起打箭鑪，西至丹達山，凡三千餘里；南與雲南之維西、中甸二廳接壤，北踰俄洛已達野番與甘肅交界，亦四千餘里。其西南隅，過雜瑜外經野番境數日程即為英屬。【宣統辛亥春，英人踰野番境在壓壁曲隴樹旗；是年夏，英國游擊貝爾立由雜瑜取道野番境回國，均經邊務大臣趙爾豐電政府與英交涉在案。】西北隅毗連西寧，東南隅抵四川寧遠所屬各州縣之境，東北隅為四川、甘肅之交。幅員遼闊，倍於川，等於藏，為西藏廓爾喀朝貢之大道，駐藏大臣出入之通衢。<br />
　　歷代不知經營，以地界於酋長，官為土司而自治者十之五，畀於呼圖克圖者十之一，流為野番者十之三，賞給西藏者十之一。光緒丙午秋，詔設邊務大臣，漸將土司、呼圖克圖之地改土歸流；野番之地征討投誠；賞給西藏之地，如江卡、貢覺、桑昂、雜瑜、瞻對次第收回，均奏明設官，類伍齊、碩搬多、洛隆宗、邊壩四部落亦以兵力收回之。此實宜由康設官，仍以丹達山巔為康、藏分界，則西康之疆域全矣。<br />
　　<b>西康之山</b><br />
　　康境之山甚多，年終積雪，人跡不能到者，山雖高而無名，統而名之曰雪山，無地無之。其人力所通之處，山高有道路者番人名之曰拉，無道路者名之曰熱，猶內地之山有穴者曰岫，出脊者曰岡，大而高凸曰嵩，小而高曰岑，銳而高曰嶠，卑而大曰扈之類也。<br />
　　康為川、藏通衢，沿途大山與川交界者曰折山，自此前進則有高日山、博浪工山、三壩山、大朔山、寧靜山、昂地山、王卡山、恩達山、瓦合山，與西藏交界者曰丹達山。此數山者，盛夏之時，天陰則雪;秋冬及春，有時大雪封山，不能行路，驛站亦有阻雪之日，此指大道而言也。小路之山如甘孜赴德格之濯拉，德格赴昌都之熱埡，巴塘赴鹽井之覺隴，白玉赴德格之恩作拉，登科赴召渠之恩科，亦皆高而積雪。此外尚多，不能歷數，惟登高一覽，則眾山俱小矣。<br />
　　<b>騰吉里湖</b><br />
　　騰吉里湖為西藏第一大湖，在拉薩西北，高於海面四千六百四十米突，東西長而南北狹，四周約七十七里。湖水極淨，與雪峰相映，最為奇觀，水含多量鹽分，帶苦味。以氣候寒冷，湖水易冰，際嚴冬則湖面如鏡，土人常往來於冰上。每年五月始裂，聲聞於四遠。<br />
　　<b>嶺左地勢</b><br />
　　梅江，韓江為廣東通渠，江岸名城有潮州、嘉應州。梅江下流會韓江以入海，而鎖鑰於汕頭，連山由南條分支，蜿蜒北走，瀕海揭陽，潮陽諸山尾閭於是，如神龍舒爪，左右拱繞，兩端兀峙，成馬嶼口，口外則雲飛波走，莽無涯涘矣。口內水深且無沙線，故為南方之良港。口內有崎<img src=http://open-lit.com/mpf/u/URME.BMP align=absmiddle border=0>礮台，形勢頗利，近則漸廢，礮亦寙陋，石磴苔荒，大旗風冷，寺台老兵種菜煨芋而外，無所事也。<br />
　　<b>榆林港</b><br />
　　廣東崖州有榆林港，最深，可泊大兵艦，為我國第三船澳。某督在粵時，擬於瓊州府城外設守，經營榆林港，籌有定款，購有極巨之礮數十尊。及李瀚章繼任，則以臺礮無用，盡舉以贈直督。<br />
　　<b>粵西異境天開</b><br />
　　粵西山水奇特，往往異境天開。相傳某邑鄉人樵採，至一峭壁，無可攀躋，其下忽露洞口，蛇行而入，屈曲十餘丈始見天日，高山平原，清流嘉蔭，靡所不有。出以語眾，且擷幽花異果，以證其實。好事者入而跡之，則有宮室廢址，及漢篆碑版，不知避秦世外者，何以入而復出也。厥後，邑人往游者繁，宰官迷信最深，以為必係鬼神之域，懼干幽譴，固以泥丸，日久遂失所在矣。<br />
　　<b>廣西省城形勝</b><br />
　　廣西省城居全省之北，與湖南接境二百餘里，形勢雄勁。將至城垣，群峰攢簇，僅一線通路，南則面對府江，對岸亦環以諸山。其陸程，至邊關二千餘里，極崎嶇，間無宿店。水程則由府河下梧州，繞上左右江過潯州、南寧，亦在三千里外。灘石阻梗，水淺時，月餘始達，一遇江漲，則立須停舟，更多危險。光緒壬午，法越事起，轉運維艱，即文報急遞，動須半月，當路頗以為憂。以全境四至論之，改省南寧，則要害適中，於邊防大計，呼吸可通。且市廛繁盛，舟楫四達，實為水陸衝途，滇、廣、越南百貨出入，與梧州相等。邊地戍兵，轉餉輪班，皆必由之路，開府於此，真足控制中外也。其後省垣僅通湖南一路，荒陋之狀，不可名言，世號為第一瘠省，信然。<br />
　　<b>雲貴山水</b><br />
　　雲南山多平坦，多高厚，水多清冷，土多黃。貴州山多槎枒，多深阻，水多湍悍，土多沮洳。<br />
　　<b>滇省水道</b><br />
　　滇省水道甚稀，每有一溪一川，皆以江或海名之，大理之洱海，漾濞之漾濞江與瀾滄江，不過大山間一百餘尺闊之巨流耳，以視江浙之太湖，不知當以何物名之。顧江浙人之視丘為山，要亦與滇人之以川名海，同一淺見也。<br />
　　<b>壩子</b><br />
　　滇人稱平原為壩子，壩子有數方里者，有十餘方里者，有數十方里者，大小不等。至其所謂壩子，非從前之府治，即州縣治，或大村落。蓋雲南全省，本屬嶺地，山嶺居十之七，一遇平原，即相其地勢，以為府治，以為州縣治，或人民集居，因成村落。至若居民數戶，依稍平之坡築室而居，以種玉蜀為生者，則名之為鋪，而不名之為壩子。且壩子多在兩山之間，往往將至一縣或一大村，當下坡時，即先見萬山圍繞中平地一片，惟其形幾如釜底，推以理想，千百年前或本一大河也。<br />
　　<b>大理下關</b><br />
　　大理下關，為雲南迤西門戶，蒼山繞其左，洱海臨其右，誠天然之形勝也。蒼山高度約距地平線七千餘英尺，終年積雪，風景絕佳。至下關西一里許，石城巍峨，古壘高矗，關前有石碑一，書「漢丞相諸葛武侯擒孟獲處」十一字。關以外水聲淙淙，如飛馬奔馳，白浪四濺，誠洱海西流之大觀也。<br />
　　<b>雲南土司轄地</b><br />
　　臨安府屬土司，惟納樓、長舍二舍情形略近內地，江外猛丁一帶，間有平原，其餘多屬磽瘠。普洱府屬，平原頗多。鎮邊廳屬，惟孟連、猛濱平原較大，餘則山多原少。順寧府屬，平原廣漠。永昌府屬，如保山所轄四土司，特苦磽瘠。騰衝府屬，平疇萬頃。蓋沿邊各地，山多者恒瘠，原多者恒肥也。<br />
　　<b>倮塞山</b><br />
　　河口為滇邊要塞，顧瘴氣甚重，附近有倮塞山，山地高，氣候甚寒，鐵道盤旋其上，守路防塞，兩可兼顧。<br />
　　<b>臘耳山</b><br />
　　臘耳山介楚、黔之間，其山自貴州正大營起，北界老鳳、芭茅、猴子諸山，東接栗林、天星、鴨保、岑頭諸坡，故苗之介居三廳及松桃、銅仁間者，舊史統謂之臘耳山苗。<br />
　　<b>月崖</b><br />
　　貴州思南沿河司東岸有月崖，苗人以漆畫一月於上，夜有光，而日間黯然，周三丈餘，拜之為神。漢人既有是地，相聚而謀曰：「是苗人之以術制我也。」遂圬之。今惟白色一團而已。<br />
　　<b>蒙古道路</b><br />
　　由張家口至庫倫都凡三千六百里，出張家口，一望皆沙漠，淡水殊少，每二三十里始有一井，非土人之拙於墾濬也，其土深厚不易掘耳，往往有掘數百丈尚不得涓滴者。人馬經此，逢井必憩，有時人尚可支持，馬則已渴甚，輾轉必需飲矣。故蒙古交通，除台站外，其所有道路，惟游牧之徑途耳。無水可飲，無柴可取，又無村落可寄宿，一片荒涼，極目不見一人。<br />
　　<b>多倫</b><br />
　　多倫居內蒙中樞，夙為重鎮，猶外蒙之庫倫也。自張家口至此，凡四百八十里，實則口外里數，每里足抵內地二里焉。昔為蒙人游牧之場，康、乾以來，均由漢人陸續開墾，時移業進，漸成鉅鎮矣。<br />
　　<b>庫倫</b><br />
　　庫倫為外蒙總匯，位置在西經九度、北緯四十八度，居喀爾喀土謝圖汗東北部，游牧地最廣。庫倫者，蒙語城柵之意，以四圍皆木柵，故名。城南十餘里有汗山，綿延高聳，茂林蒼翠，蒙人尊之為神山，四時致祭，禁止樵採。自京師正北偏西行，過居庸關，出張家口，西北行三十站，轉北行十四站，至庫倫，距京師四千餘里。更由庫倫北行十一站，至恰克圖，即買賣城是也，再北行，即為西伯利亞。由恰克圖北行五百餘里，即為上烏丁次克，沿鐵路至貝加爾湖，北即伊爾庫次克，與恰克圖相對，一為西伯利亞之大商場，一則蒙古之大商場也。故由上烏丁次克至庫倫，實不過平常十八站地，而至京師，則須四十四站。以軍郵計，八日始達庫倫，即草青馬肥之時，亦須六日。<br />
　　國朝設庫倫辦事大臣，轄土謝圖汗、車臣汗兩部，車臣汗部西界黑龍江，南界內蒙東盟，以烏珠穆沁旗為界。庫倫辦事，並兼轄恰克圖貿易事宜，凡四十七卡倫，恰克圖東卡倫二十八，屬土謝圖汗、車臣汗二部，恰克圖西卡倫十九，屬三音諾顏、札薩克圖二部，此四十七卡倫，皆歸庫倫辦事大臣管轄，至三音諾顏、札薩克圖二部事，則歸烏里雅蘇臺管轄。土謝圖汗部地勢平坦，水草廣茂，北部多山，南部多沙漠，庫倫即在土謝圖汗部北偏東，察烏罕蓋山亙其南，色楞格河繞其東，自左翼右末旗分之，北則高山細流，縱橫蜿蜒，南則平沙廣漠，草木不生，外蒙中部最險之域也。每卡倫，駐庫什固爾兵二百人。庫什固爾者，保安之意，猶漢語保安軍也。然此種兵皆非能戰者，且訓練無方，器械窳舊，亦徒有其名而已。<br />
　　<b>庫倫佛山</b><br />
　　庫倫多山，有名佛山者，禁地也，徧山皆綠葉松。<br />
　　<b>哈薩克</b><br />
　　哈薩克地居新疆，其種族為蒙古，元之後裔也。當元之盛時，分封於哈薩克，故以哈薩克人呼之。其後子孫蕃衍，有徙居東土耳其斯坦者，有徙居伊犁、科布多、塔爾巴哈台者。其在外蒙哈薩克之哈民，以雍正丁未恰克圖界約及咸豐庚申中俄續約，劃歸俄羅斯，乃不屬於我國。哈人善騎，故俄之哈薩克馬隊頗著名。然因地近寒帶，冬日嚴寒，以南方較為溫煖，頗思內向，往往潛行越界，借地游牧，名曰潛哈，曾經奏明有案。然不敢以原屬我國之蒙、哈、令其為我國之國民者，恐俄人以哈薩克既歸俄國，即指哈人所借之地為俄國之領土也。光緒壬寅、癸卯間，科布多參贊瑞洵及志銳等先後奏請收回借地，迭經諭令潘效蘇會同瑞洵妥籌辦理，並有不得以借地為已成之案憚於更正之諭。然邊疆大吏，皆以為多一事不如省一事，原奏者非欲認真辦事，不過藉此以邀功，查復者則更畏難苟安，不惜飾詞以罔上，故迄未查明借地實行收回。<br />
　　<b>京師城門</b><br />
　　京城周四十里，高三丈五尺五寸，門九，南曰正陽，南之左曰崇文，右曰宣武，北之東曰安定，西曰德勝，東之北曰東直，南曰朝陽，西之北曰西直，北曰阜成，明永樂己丑所建，順、康以來，修整宏壯，其名則仍舊貫。<br />
　　阜成門又名平賊門，平闖賊也。當明末時，闖賊從此門遁出，其南壁上尚有手印之蓮花跡。城內有一胡同，曰追賊胡同，亂定後，居民惡其名，改追賊為錐子，而書平賊為平則。<br />
　　<b>正陽門門禁</b><br />
　　京都城禁綦嚴，向夕即閉，正陽門外城有門三，中央者正對天橋，為馳道所經，故終年不啟，車馬往來咸取道於左右兩門。舊例，京朝官吏除宗室親貴旗人外，皆居外城，每日哺則兩門皆閉，至三鼓時，左右兩門啟一次，以備各官入朝。內城居人之偶留於外城者，即乘此時隨入，故俗有倒趕城之說，又謂之趕夜城，然祇許入不許出，防宵遁也。自光緒庚子拳匪肇禍後，外人以此門密邇使館，時閉時啟，出入不便，要求弛禁，許之。顧初猶左右虛掩，繼乃虛掩一門，至光、宣間，則上半夜啟左門，下半夜啟右門，於是車馬雜遝，終夜有聲，而交通大便矣。<br />
　　左門中有觀音殿，殿址始於明，松山之役，思宗聞洪承疇殉國，既賜祭十六壇，復建祠以表其忠。祠成而聞其生降，遂罷，後乃塑大士像以奉之。右門中有關帝廟，廟貌如生而甚短小。相傳像初塑於明宮中，尚有一巨者，同時以塑成之年月日時召術者推算，術者素以神術聞，謂：「大者身且不保，小者則香火可數百年。」語聞於思宗，特留其大者而舁小者於正陽門側。崇禎甲申難作，大內灰飛，像亦同燼，而在門側者，果無恙，至國朝而奉祀如故。<br />
　　<b>京師五鎮</b><br />
　　永定門外煙墩為南方之鎮，大鐘寺為西鎮，雞獅潭為北鎮，黃木廠為東鎮，煤山為中鎮。<br />
　　<b>帶衛歸海</b><br />
　　天津之建治營城，昉自明末，國初時，邑人周姓又曾以私財修之者也。城周九里，闢四門，北帶河，西衛安，南歸極，東鎮海，命名之始，審勢象形，具有深意。光緒庚子，聯軍破天津，八國分兵據其地。和約既定，外兵遵約撤退，而郡城與大沽礮臺同在毀棄之列，爰就圜城舊址築馬路，而所有碑石，則全為英人移往威海，為建造港塢之需。故津人迷信者，群謂四門之名適有「帶衛歸海」等四字，物之成敗有定數也。<br />
　　<b>古長城</b><br />
　　自木蘭北數百里，有土堆巍然，東至俄羅斯，西抵準噶爾，蜿蜒數千里。道光以前，屯戍墩堠猶有存者，土人云古長城也。<br />
　　<b>萬里長城</b><br />
　　長城東起臨榆之山海關，跨直隸、山西、陝西、甘肅四省，蜿蜒屈曲，約長五千餘里。東半內外均砌巨磚，黃河之西則築以泥土。<br />
　　<b>蔡元請修築邊牆</b><br />
　　康熙辛未，總兵官蔡元疏請修築邊牆，上初命閣臣集九卿於闕門外，面詢可否以聞。群臣未及對，上復召大學士諭曰：「朕思眾志成城，豈在邊牆。」諸臣叩首曰：「大哉王言，臣等見不及此也。」所請遂不準行。<br />
　　<b>上海縣城沿革</b><br />
　　光緒中葉以前，上海縣城僅七門，曰大東，曰小東，曰大南，曰小南，曰西門，曰老北，曰新北，戊申、己酉間，南市漸興，邑紳有以城垣之阻為不便交通者，乃倡拆城築路之說。事為固執者所聞，大倡非議，遣人持籍四出，迫令居民簽名以為抵制，於是遂有拆城保城二黨，私鬨不已。稟之有司，有司莫能袒，則請議於文廟之明倫堂。衝突久之，卒不解決，於是模稜者謂不如不拆城而別闢高大之城門三五以利交通，二黨莫能難也，議遂定。於是復闢新東、小北、小西三門，又別拆小東、新北二門而高大之。<br />
　　<b>廣州城</b><br />
　　廣州有舊城、新城、外城之分舊城，昔為尚可喜駐鎮；新城，則其子姪及漢軍藩屬官僚大小衙署在焉；外城，乃咸豐中粵寇蕭朝貴增築，以資防海，今僅存土基。粵寇既平，官署盡在舊城，漢人居東，旗人居西，中以旗望街分之，撫署為可喜第，最宏敞；將軍署為之孝第，尤壯麗，堂前拜台石，闊六十方尺，深半之，門前獅子二，耿精忠自肇慶取石鐫成，高大無匹。出西門三里，曰寶珠礮臺，曰白鵝潭，曰沙基，曰十三行，曰濠畔街，曰一約，曰二約以至七約，皆各國通商立埠之所也。<br />
　　<b>臺灣不建城</b><br />
　　臺灣平後，雍正年間有請建城垣者，世宗諭云：「臺灣非內地比，此次之易於收復，亦因賊無險可據。設有城垣，賊必負隅抗拒，更費兵力矣。」故臺灣郡縣不建城，而用刺竹。<br />
　　<b>洛陽之寨</b><br />
　　距洛陽城五里有墩，十里有鋪，十里以外，每五里設墩臺。鄉村之煙戶稠密者公同築圍，形式若城，亦有門有樓，特較城稍小，其名曰寨。<br />
　　<b>湖南苗寨</b><br />
　　鎮筸五寨而外，苗寨以土為之，統分十里，上六里即永綏廳，下四里即乾州廳，外更有筸子長官司所轄之苗寨數十處，鎮溪所千戶東南附近之苗寨數十處。苗寨在上六里下四里，初為所官管轄，後隸保靖宣慰司，其性獷悍，土官亦羈縻之而已。千戶長官司所轄，邊牆內者居多數，土官尚能彈壓之，頗知畏法敬官，邊徼有事，撻伐甫及，輒爭先投誠，其風較十里為馴。<br />
　　<b>達圍寨</b><br />
　　四川邊外番人居達圍寨，寨凡三層。其制，下以棲人；中之右，土司居之，左為喇嘛誦經所，中供佛，其上則土司婦女所憩。<br />
　　<b>安娘壩番寨</b><br />
　　安娘壩番寨，疊石三層，入門拾級而上，四周約數十間，中一樓最高，有金頂，為供佛之堂。廊下環小牛皮筩十數，中貫以柱，男婦拽而轉之，筩內皆皮紙所寫各部佛經。番人聰俊者，誦經於佛堂，不能，則日夕轉此經筩，以當課誦。<br />
　　<b>京師道路</b><br />
　　京師街市穢惡，初因官款艱窘，且時為董其事者所乾沒，繼因民居與店戶欲醵資自修街道，而所司吏役輒謂妨損官街，百般訛索，故亦任其蕪穢。又京城例於四月間於各處開溝，蓋溝渠不通，非此不能宣洩地氣也。是時穢臭薰人，易致疫癘，人馬誤陷其中，往往不得活。開溝之處，鬧市獨多，差役因從而漁利。又開溝者，每故意擇大店門口居中開挖，店主以貿易不便，必重賂之，乃稍移偏。光緒中，潘文勤公在工部時，有司員某銳於任事，以開通溝渠平易道路為己任，鋪戶聞之大喜，亦願醵資助費，而文勤執不可。某叩其故，文勤曰：「汝以通溝平道為美，然一時之利也。汝之後，安得復有汝！將至路仍不修，而年年勒令店戶出資，是貽無窮之害矣，不如其已。」遂止。<br />
　　<b>胡同本為火弄</b><br />
　　京師稱巷曰胡同，其義無所出。蓋閩中方言，家中小巷謂之弄。《南史》東昏侯遇弒於西弄，即巷也。元《經世大典》謂之火弄，後因訛為胡同。<br />
　　<b>京師八大胡同</b><br />
　　京師八大胡同，名稱最久，皆在正陽門外，即石頭胡同、臙脂胡同、大李紗帽胡同、小李紗帽胡同、百順胡同、皮條營、陝西巷、韓家潭是也。韓家潭初為伶人專有，其家宅俗呼下處，豪客輒於此取樂。光緒庚子亂後，南妓麕集，伶人失業，始有妓女蹤跡，而入八大胡同之列。或謂有十條胡同，則益以王廣福斜街、櫻桃竹斜街也。<br />
　　<b>京師王廣福斜街</b><br />
　　京師有王廣福斜街，始人競稱為王寡婦斜街，後則易為王廣福三字，地名稍雅，而失其真矣。此與麻狀元胡同可以作對。<br />
　　<b>上海租界之路</b><br />
　　上海公共租界馬路之建築，除南京路、四川路用鐵梨木火磚鋪設外，其餘普通為兩式，一以沙與石子拌和平鋪者，普通名之曰馬路。一以碎石大小疊砌者，普通名之曰石路。<br />
　　<b>鐵路橋</b><br />
　　津浦鐵路之橋，河身偪仄，且河底少沙，故其橋亦普通製造。京漢鐵路之橋，河水漫溢八九里，底多沙土鬆蘇，不易建置，腳用螺旋深入數十丈，誠為世界所未有。正太鐵路越固關井陘之險，汽車行飛崖間，易致顛隕，其軌兩端不等，一端寬四尺八寸半，一端寬三尺三寸，車至寬處，其輪軸自由伸展，至狹處，其輪軸自由收縮，此係我國某工程師之所新發明也。<br />
　　<b>蘆溝橋</b><br />
　　蘆溝橋，在京師廣安門外。溝本桑乾河故道，因其水濁而黑，故曰蘆溝，又曰渾河，國朝改名曰永定河。橋始建於金大定己酉，長約二百餘步，石欄雙鎖，上鐫獅像百餘，姿勢各異，亦前代美術之一種也。在昔為南北往來衝要，騷人墨客過此，必流連題詠，故燕京八景中有「蘆溝曉月」，與「長亭灞橋」同為勝蹟。明顧元起詩云：「西山籠霧晚蒼蒼，一線桑乾萬里長。最是征夫望鄉處，蘆溝橋上月如霜。」自京漢鐵路開車，此橋遂寂寞矣。<br />
　　<b>船橋</b><br />
　　蘭州北門外橋名鎮遠，以船為之，橫排二十四艘，自南岸達北岸，每船相離尋丈，船填土石，頭尾用大鐵索囊磚石沈河底，復用大鐵練連貫之，練環大如盤，兩岸均有鐵柱，插沙土中，大合抱，出地約丈餘，相傳為明初所鑄。船面鋪大木板數層，以草土填平，沿河聯以紅欄。凡往來甘涼口外者，悉由此橋，車馬日以千計，諺所謂「天下黃河一道橋」是也。冬河冰合，甘督率僚屬祭河神，始拆船橋，車馬皆行冰上，正二月間冰泮，仍駕以橋。<br />
　　<b>臺灣藤橋</b><br />
　　臺灣諸羅有遊八社，其第五社曰藤橋。高山對峙，中夾大溪，深數千仞，番人剖大藤為經，繫於兩麓大木上，以小藤為緯，橫織如梁，翼以扶闌。行則搖曳如欲墜，過者股慄目眩，不敢俯睇，而番人以頭頂物，往來如飛。<br />
　　<b>成都長春橋</b><br />
　　四川成都東門外之長春橋，俗呼東門大橋，一名濯錦橋。光緒癸未間修築時，發現宋碑一方，則此橋猶為宋代所建者也。<br />
　　<b>溜渡</b><br />
　　溜渡者，居瀾滄江上岸，至峭削，江寬二三十丈，無可施鐵索，土人細竹為巨纜，兩端綴以石碣，更取藤作三圈，貫纜上，名曰溜筩。渡者自縛筩內，岸人舉纜力送，須臾達中途，纜受重下垂，曲如弓背，渡者以兩手攀纜遞進，始達彼岸。纜有二，以通往來，其運物亦如渡人之法，別以細索繫圈上，中路停滯，則振其索，圈動纜升，久之亦抵岸矣。以用溜渡，故稱此江為溜筩江。<br />
　　<b>雲南鐵索橋</b><br />
　　雲南鐵索橋，在響水關側，兩岸壁立，下臨深谿，亂石壅流，飛濤百丈，以不能累石為柱，則以鐵索大如臂者，貫於兩岸之崖石，或十餘條或二十條，用木絞使直，鋪板作地平，翼以欄杆。橋長者或數十丈，望之，如飛樓虛閣，往來者不知行於空中也。<br />
　　滇中以瀾滄江為最。明李定國燒斷以拒大兵，吳三桂用竹筏過兵至永昌，既逐定國，始動帑三千金修之。<br />
　　<b>貴州盤江之橋</b><br />
　　黔中盤江一橋，視雲南瀾滄江更勝。鄂爾泰節制三省時，改驛路於此，今為通大理之沿邊要道。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
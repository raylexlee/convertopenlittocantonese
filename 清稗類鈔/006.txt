

    
	
		
			宮苑類
			　　禁城各門
　　大內之制，悉因明舊，無所損益，但易大明門為大清門，餘正衙便殿皆仍之。惟各朝房舊在午門外者，後皆移於景運、隆宗二門外，蓋國初御門之典在太和門，後改御乾清門，因亦移入，即唐代之常朝也。常朝五日一舉，故御門五日為期，凡題本大除授，皆於此降旨。咸豐中，因文宗違和，此典久輟，及穆宗親政，無請行者。乾清門左右置木箱二，皆藏御門儀物。質言之，實以紫禁城為皇城，南有午門，北有神武門，東有東華門，西有西華門，而午門之內為太和門及太和殿，更入為中和門及中和殿，其內為保和殿，殿後即乾清門。
　　禁城無路燈
　　明代禁城有路燈，魏忠賢專權後，盡廢之，蓋便夤夜出入也。至國朝遂不改，禁門以內，除朝房及各門外，絕無燈，戊夜趨朝，皆暗行而入，相遇非審視不辨。惟親王有燈引至隆宗、景運二門，軍機大臣以角燈入內右門。
　　大清門
　　大清門為大內第一正門，規制極隆重，自太后慈駕、皇帝乘輿外，皇后惟大婚日由此門入，文武狀元傳臚後由此門出，此外無得出入者。
　　東華門嚮明而啟
　　東華門嚮明而啟，屠者驅豕先入，蓋是日御膳房所需用也。次奏事御史隨之，次百官及供差人等皆入。
　　午門
　　午門為紫禁城正門，三闕上覆，重樓九間，門前左設嘉量，右設日圭。左右各一闕，西向者曰左掖，東向者曰右掖，上覆鐘鼓明廊，翼以兩觀，傑閣四聳，與中相輔，俗稱五鳳樓。凡視朝，則鳴鐘鼓於樓上，駕出入，午門鳴鐘，祭享太廟則以鼓，凱旋獻俘，御午門樓行受俘禮。每歲十月朔，頒時憲書於午門外，若有恩詔，亦於是頒之，自丹鳳口中垂下。
　　禁中宮殿
　　乾清門之內為乾清宮，宮門之東曰昭仁殿，西曰弘德殿。東宮及諸王讀書之所，一在門之東曰東書房，一在門之西曰西書房，皆北向。翰林院直廬曰南書房，與西書房僅隔一垣，循西廊稍北，曰繙書房，在月華門之南。月華門北曰懋勤殿，乾清宮正北曰交泰殿，交泰殿正北曰坤寧宮，宮有東西二煖殿，坤寧宮直北曰欽安殿，又北為御花園、神武門。自昭仁、弘德而北兩翼相比者，東曰延禧宮、承乾宮、景陽宮、景仁宮、長春宮、鍾粹宮，西曰翊坤宮、永和宮、咸福宮、永壽宮、啟祥宮、儲秀宮。御茶房在乾清宮東北，御書房、古董房在景陽宮內，敬事房在景仁宮內，中正殿在長春宮之西，又西為咸安宮，天穹殿在景陽宮東，以上皆在宮門之內。乾清門之東曰內左門，西曰內右門，北下東向者曰日精門、昭華門、基化門、景和門，近光左門西向者曰月華門、端則門、隆福門，近光右門、月華門之外曰隆宗門，門之西曰養心殿，南曰慈寧宮，【太皇太后所居。】景和門之東為毓慶宮，【皇太子宮也。】又東為寧壽宮。此外尚有兆祥所、遇喜所，所內永安亭、南府西路、南府中路、東庫房、西庫房、鷹房、大小狗房、鳥槍房、鴿子房、裱房、藥房、露房等名，皆不在宮殿之列。
　　寧壽宮
　　寧壽宮為皇太后所居，每晨后妃均往候起居，謂之跪安。
　　咸安宮
　　武英殿西有咸安宮在焉，為近支宗室子弟讀書處，特設咸安宮教習一員。
　　安佑宮
　　安佑宮在圓明園西北隅，朱扉黃甍，一如寢廟制，供奉聖祖、世宗、高宗神牌。仁宗於駐蹕御園日，行瞻謁禮，每年四月初八日率諸皇子近御王大臣拜謁，其朔望薦熟徹饌，一如典禮，皆由內務府大臣承辦。
　　樂壽宮
　　樂壽宮在頤和園湖濱，孝欽后常居之，以為觀書憩息之所，興至則游湖，臥室無一定。
　　水晶宮
　　大內御花園東有土阜一區，向以日者之言不宜建築，宣統己酉，興修水殿，四圍浚池，引玉泉山水環繞之，殿上窗櫺承塵金鋪，無不嵌以玻璃，隆裕后自題扁額曰「靈沼軒」，俗呼為水晶宮。
　　北郊齋宮
　　明嘉靖更定祀典，分祀天地，北郊未建齋宮。高宗念祀典甚鉅，未可二郊，宜建北郊齋宮，規模一如南郊。乾隆己巳，上宿齋宮，天時暑熱，從者多暍，因仍舊制齋於內宮，恤臣僚也。後以齋宮為更衣殿，不復駐蹕焉。
　　熱河行宮
　　熱河行宮名避暑山莊，皇帝夏日駐蹕之所也。極池館樓臺之勝，內有銅佛殿一所，柱壁以精銅為之，藏銅佛像百餘尊，皆裸形秘戲圖也。
　　奉天行宮
　　行宮之建，在未入關以前，屋不宏敞，約百餘間，四重四廂而已，一曰大清門，二曰崇政殿，三曰鳳凰樓，四曰清寧宮。大清門前有大圍牆，牆之東曰東華門，額題「文德坊」，西曰西華門，額題「武功坊」。大清門後，左曰飛龍閣，右曰翔鳳閣。崇政殿有左右二翼門，殿後左有師□齋、月華樓，右有霞綺樓、協中齋。再入即鳳凰樓，樓凡三層，樓之東西廂為宮人所居，西曰衍慶麟趾，東曰永福關睢。餘為僕隸所居，馬廄所在。行宮藏有古物，皆在翔鳳、飛龍二閣，翔鳳藏珠寶服飾，飛龍藏皮羊鼎盤，別有瓷器庫，藏古名瓷。翔鳳閣有高宗佩刀兩柄，約長尺許，柄以金剛石為之，長四寸許，套以金飾之，光彩奪目，又有朝珠、珍珠、龍袍、盔、瓶、文具、大刀、銅器等物。
　　西安行宮
　　光緒庚子，德宗奉孝欽后西狩幸西安，所建行宮，大門內為一宮庭，旁堆磚瓦纍纍，殆為修造御園之用。此外又有大宮一座，為召見臣工之所，皇上曾經駐蹕，惟狹窄耳。宮後花園，頗堪憑眺，又有內苑一處，孝欽后亦曾駐蹕焉。
　　五華故宮
　　雲南五華山，明永曆故宮在其上。順治丁亥，洪承疇督師，由貴筑大路入滇，李定國拒戰曲靖，吴三桂由廣西、四川旁搗其虛，至黃草壩，入省城，永曆帝遁阿瓦，三桂重購得之，縊於貴陽府。三桂開藩於滇，即據山上故宮，增修二十餘載，備極崇麗。未幾，癸丑事作，戊午，大軍諸道會於省城，三桂孫洪化被俘。
　　大殿之建築
　　禁中大殿與頤和園之大殿不同，殿下白石階級二十層，兩邊石欄，階之盡處為長廊，圍繞殿之四旁。廊有大柱，塗以紅色，窗扇雕刻極精，上下壽字。殿以金磚鋪地，已數百年，從未啟動，色黑，髹以漆而滑。寶座黑色，橡木所製，中嵌各色玉石。此殿用時極少，惟孝欽后萬壽及元旦用之，平日召見乃別一殿。由此往皇帝宮，極精，凡三十二間，雖多不用之屋，陳設仍秩然。其後即皇后宮，較小，凡二十四間，以三間為皇妃之用。帝與后宮，雖甚近而不相連，二處皆有長廊通孝欽后宮。
　　三殿
　　三殿者，太和殿、中和殿、保和殿是也。
　　太和殿在午門內最南，明曰皇極殿，又曰奉天，文華殿在其東，武英殿在其西，規制崇宏。殿外為武英門，御河環繞，石橋三，雕鏤工緻。東為凝道殿，即武英之東配殿，凡五間。殿之前正中為太和門，東為昭德門，西為貞度門，而太和門外東西相向，尚有二門，東曰協和，西曰熙和。由熙和門入，繞廊而至貞度門，為一大院，東西兩廡，屋各二十二間，東廡之中為體仁閣，西廡之中為弘義閣，內府以兩廡為銀皮段皮及瓷茶六大庫，東廡之北為左翼門，西廡之北為右翼門，各五間。歷階而登太和殿，殿基高二丈，殿高十一丈，廣十有一間，縱五間，上為重簷，脊四垂，前後金扉四十，金鎖窗十六，題額曰「建極綏猷」，規模甚宏壯。殿前丹陛，環以白石闌，陛五出，各三層，下層二十一級，中層、上層各九級，三折而上。左右置金缸各二，周徑約二人抱，抉其環擲之，鐺然聲作，移時始悠然而止。陛間共列鼎十八。殿有銅獅高十丈，斑文似翡翠，濃潤欲滴。臺階上有銅龜、銅鶴各二，人稱之曰朱雀元武，日圭、嘉量各一，大鐵缸八，兩廡四周又設鐵缸二十四，蓋儲水以消防也。每歲元旦、冬至、萬壽三大節及大朝會燕饗、命將出師、臨軒策士、百僚除授謝恩各事皆御焉。丹墀內為文武百官行禮位，範銅為山形，曰品級山，鐫正從一品至正從九品，東西各二行三十有六，列於道旁。殿之正中有太和殿額，滿、漢文並列。出太和門，華表並峙，石橋五道橫列，是為內金五橋，橋下為內金水河。是河自神武門西地溝引護城河水流入沿西一帶，經武英殿前而至太和門外，復流經文淵閣而出紫禁城，然皆積穢成深綠色。
　　太和殿左右各一門，左曰中左，右曰中右，皆三間南向，殿之後，東西兩廡各三十間。正中南向者為中和殿，明曰中極，又曰華蓋。殿縱廣各三間，方檐圓頂，題額曰「允執厥中」，南北陛各三出，東西陛各一出。西廡第二連房為銅器庫，凡祭祀視祝版及耕籍視五穀農器皆於此，玉牒告成，則恭進於中和殿。
　　保和殿在太和殿後，明曰建極，又曰謹身，壯麗雖不及太和殿，而規模則過之，蓋太和殿前曾受天災，重行修復，保和殿為明時故址也。殿九重，檐垂脊，題額曰「皇建有極」，前陛各三出，與太和殿陛相屬，殿後陛三層三出，北向，殿左右各一門，左曰後左，右曰後右，皆三間南向，前後出陛。每歲除夕筵宴外藩，每科朝考新進士，皆御焉。凡列祖寶訓、實錄告成，備儀仗陳設，纂修官呈進於此。殿有景泰藍香爐等物，亦明景泰帝所製，銅皆作金色，迥非新出者所及。保和殿之後，即大內也。
　　英華殿
　　英華殿，明代所建，在壽安宮北，自皇太后、皇后以次均以此為禮佛之所，殿前有菩提樹七株，采擷其子以為念珠。
　　傳心殿
　　傳心殿在文華殿東，前為景行門，祀皇師、帝師、先聖、先師之位，院東有大庖井，上覆以亭。
　　壽皇殿
　　壽皇殿在景山門內正北，殿凡九室，重檐金楹，一如太廟制，供奉列聖御容。仁宗遇元旦歲暮及聖誕忌辰皆親詣行禮，諸皇子皇孫及近支親郡王皆從。旁為永思殿，即列聖苫廬地，凡瞻謁日，必於永思殿傳膳辦事。
　　承光殿
　　承光殿在北海團城內，為遼、金舊址，凡三間，中懸大匾一，書曰「大圓寶鏡」，旁柱有一聯曰：「七寶莊嚴開玉鏡，萬年福壽護金甌。」為孝欽后書；其前兩柱，亦懸一聯云：「九陌紅塵飛不到，十洲清氣曉來多。」則文宗御筆也。
　　光緒己丑八月祈年殿災
　　京師北門外有祈年殿，光緒己丑八月二十四日寅刻，雷電交作，大雨如注，忽霹靂一聲，直擊祈年殿前所懸之額，碎墮陛上，雷火燃著懸額之木。未刻，殿中火起，煙燄自槅扇窗櫺出，燒著樑柱，其光熊熊，如赤虹亙天。守壇官弁鳴鑼報警，步軍統領發令箭，傳集官兵及五城坊官水會奔救，殿宇過高，水激不到，雖雨勢傾盆，又為琉璃亭頂所隔，奉祀劉世印率人進殿，將列祖列宗楠木雕刻之九龍大寶座取出，而皇天上帝之寶座火已燃及，無從措手。戌刻後，祈年殿八十一楹及檀木雕成之朱扉黃座悉為灰燼。數十里內，光同白晝，香氣勃發，蓋其楹棟皆以香楠木為之，大逾合抱，為明成祖時所建也。火至天明始熄，丹陛上之漢白玉石欄杆悉炸裂。二十六日，奉詔懲處太常寺各官及壇戶有典守之責者，嘉獎五城水會紳董，並以寅畏天災君臣交儆之意宣示內外大小臣工。
　　孝欽后訓政時之殿
　　殿約長二百尺，寬一百五十尺，以烏木為之，一切鋪飾皆黃建絨。偏左置長案，鋪黃緞。孝欽后入殿升寶座，兩旁有孔雀毛所製之翣各一柄，皇帝之座在其左，大臣皆跪於案前，面孝欽。殿後有若暖閣者，約長二十尺，寬十八尺，圍以雕欄，約高二尺，可容一人出入，登陛六級，即至此處。後有小屏，寶座後有屏風，長二十尺，高十尺。
　　崇政殿
　　太祖初定遼瀋，建立宮室，卑淺其制，有茅茨土階之意。所建陪京宮殿，大清門內即崇政殿，為視政朝賀之所。其後鳳凰閣分限內外，內為清寧宮，供奉神主，即為燕寢之地，其旁六宮分列，制度皆極儉樸。
　　體仁閣弘義閣
　　體仁、弘義二閣在明時曰文昭、武成。
　　文淵閣
　　文淵閣之名始於明，閣制倣浙江鄞縣范氏天一閣，取天一生水地六成之二義，以貯《四庫全書》，有御製記勒石。
　　清福閣
　　清福閣凡二間，為頤和園扼勝之處。閣四面有窗，孝欽后輒以大間為餐室，小間為更衣室，蓋孝欽每至一處，必有更衣室也。
　　翔鳳閣
　　七閣藏書，在奉天者曰文溯，蓋太宗統師入關，嘗釋奠於盛京文廟，即築翔鳳閣以譯書史。
　　樂善堂
　　樂善堂，高宗書齋名。高宗嘗自署十全老人，有小玉印刻此四字，內府圖書多押之。
　　倚虹堂
　　京都西直門外高梁橋，有倚虹堂船隖，孝欽后幸頤和園輒於此登舟。
　　浴德堂
　　浴德堂在武英殿西北，屋三間，堂以白色煉瓦造成，人聲回應，劃然有聲。蓋乾隆時征服回部，虜獲香妃，納入後宮，而居其父母於宮外，順治門內南鬧口，有所謂回子營者，即當日回王居邸也。香妃入宮，大為高宗愛幸，思念父母，欲歸不得，高宗乃於南海之濱，建望家樓，以慰其意。其後，西為井亭，高與堂齊，亭中一井，以磚石砌成方形之水管，沿堂之後簷而過。東為浴室，室之頂形圓如蓋，井旁之方水管直接於此。其側一小門，鐵櫺為窗，一磚臺，有階級可登，或謂昔時此臺置一鍋爐，以煮水者。觀其布置，冷熱水俱可由管直注於浴盆，蓋此固為高宗當日賜香妃沐浴之所。其建築倣歐西意大利形式，說者以為當時高宗命意人設計而成也。
　　或又謂乾隆時，武英殿中皆貯書籍，凡欽命定刻之書，俱於殿之左右值房校刊裝潢，浴德堂為詞臣校書之所，舊稱之為修書處，此當在香妃逝世後之事矣。
　　浴德堂後，院落甚寬，樹木蔥鬱，有河流自西北而東南，為內金水橋之經流，俗稱筩子河，左與社稷壇為鄰。
　　十王亭
　　太宗撫定遼瀋，集思廣益，造亭於宮右，遇有軍國重事，集宗藩議於亭中而量加採擇，名十王亭，蓋宗藩有十人也。
　　大內應候室
　　光緒中，大內有宮眷應候室，在牡丹山上，地如郊野，室中陳設皆竹器，窗格雕成蜨形壽字，內懸粉紅絲簾。室後為竹棚，繞以欄杆，憑欄置椅，上懸紅紗燈，薄暮即燃。
　　大內密室
　　孝欽后臥室旁有一室，復自此而進一過道，兩壁繪畫極美，由壁基下抽出二木塞，此壁移開，即現一室，如地穴狀，無窗。先由上入，房之一端有一大石，上鋪黃褥，旁置香爐一，無他器具。其盡處又為一過道，仍如前之木壁，如此層層推去，為無數密室，蓋宮牆皆為過道，每一過道即有一密室。其中一室，孝欽收藏珍寶，光緒庚子，孝欽西狩，珍寶皆藏室內，其後歸視，均未移動，蓋此室就外視之，為一片黑石之牆，絕不見有密室也。
　　如意館
　　如意館在啟祥宮南，館室數楹，凡繪工文史及雕琢玉器裱褙帖軸之匠，皆在焉。高宗萬幾之暇，嘗幸院中，看繪士作畫，其用筆草率者，輒手教之。有繪士張宗蒼，以山水擅長，仿北宋諸家，無不畢肖，上嘉其藝，特賜工部主事。他如陳孝泳、徐洋輩，皆以文學優長，得欽賜舉人，一體會試，或以外郡佐雜升用，亦各視其才也。
　　綺花館
　　綺花館在頤和園，有機匠居之，織綢緞焉。每年分賞王公大臣之疋頭皆取材於是，僅黃藍紅三色，作壽字花紋。總其成者，為尚衣某。
　　獅子園
　　獅子園為高宗降生之地，常於世宗忌辰臨駐。
　　暢春園
　　葉洮，字金城，青浦人。胸有邱壑，大內暢春園一樹一石皆其布置。
　　圓明園
　　圓明園在掛甲屯北，距暢春園里許，【園為世宗居藩邸時賜園，康熙己丑建。】高宗六巡江浙，羅列天下名勝點綴於園，其中四十景俱仿各處勝地為之，萬幾餘暇，題為《四十景圖詠》，命詞臣校錄刊之，頒賜王公大臣。園有門十八，南曰大宮門，曰左右門，曰東西夾門，曰東西如意門，曰福園門，曰西南門，曰水閘門，曰藻園門；東曰東樓門，曰鐵門，曰明春門，曰蕊珠宮門，曰隨牆門；正北曰北樓門。為閘三：西南為一空進水閘，東北為五空出水閘，為一空出水閘。【園水發源玉泉山，由西馬廟入進水閘，支流派衍至園內日天琳宇、柳浪聞鶯諸處之響水口，水勢遂分，西北高而東南低，五空出水閘在明春門北，一空出水閘在蕊珠宮北，水出苑牆，經長春園出七空閘，東入清河。大宮門前輦道東西皆有湖，是為前湖。】大宮門五楹，門前左右朝門各五楹，其後為宗人府、內閣、吏部、禮部、兵部、都察院、理藩院、翰林院、詹事府、國子監、鑾儀衛、東四旗各衙門等直房。東夾道內為銀庫，又東北為南書房，東南為檔案房，西為戶部、刑部、工部、欽天監、內務府、光祿寺、通政司、大理寺、鴻臚寺、太常寺、太僕寺、御書處、上駟院、武備院、西四旗各衙門直房。西夾道之西南為造辦處，又南為藥房。大宮門內為出入賢良門，五楹，門左右為直房。前跨石橋，度橋，東西朝房各五楹，西南為茶膳房，再西為繙書房，東南為清茶房，為軍機處。【出入賢良門是為二宮門，凡武職侍衛引見御此門校射，左右直房為各部院臣工入直之所，東西設兩罩門，各衙門奏事由東罩門遞進，茶膳房太監人等由西罩門出入。門前河形如月，中駕石橋三，其水自西來東注如意門閘口，會東園各河而出。】出入賢良門內為正大光明殿，七楹，東西配殿各五楹，後為壽山殿，東為洞明堂。【園景四十，正大光明殿其一也。】正大光明殿東為勤政親賢殿，五楹，【四十景之一也。】殿東為飛雲軒、靜鑑閣，其北為懷清芬，又北為秀木佳蔭，轉後為生秋庭閣，東為芳碧叢，後為保合、太和殿，三楹，又後為富春樓，樓東為竹林清響。正大光明殿後曰前湖，湖北為圓明園殿，五楹，後為奉三無私殿，七楹，又後為九州清宴殿，【四十景之一也。】七楹，東為天地一家春，西為樂安和，又西為清暉閣，閣前為露香齋，左為茹古堂，為松雲樓，右為涵德書屋、富春樓，北為御蘭芬樓。樓後為紀恩堂鏤月開雲，【四十景之一也。】原名牡丹臺，【乾隆甲子易名，丙戌年題額曰「紀恩堂」。】堂後有池，池西北方樓為天然圖畫樓，【四十景之一也。】北為朗吟閣，又北為竹邁樓，東為五福堂，五楹，後殿五楹為竹深荷淨，其東南為靜知春事佳，又東渡河為蘇隄春曉。由五福堂渡河而北，山阜旋繞，內為碧桐書院，【四十景之一也。】前宇正殿後照殿各五楹，其西岩石上為雲岑亭，書院西為慈雲普護，【四十景之一也。】前殿南臨後湖三楹為歡喜佛場，其北樓三楹，上奉觀音大士，下祀關羽，東偏為龍王殿，祀圓明園昭福龍王。慈雲普護之西，臨湖有樓，上下各三楹，為上下天光，【四十景之一也。】左右各有六方亭，後為平安院，西折而南度橋為杏花村館，【四十景之一也。】西北為春雨軒，軒西為杏花村，村南為磵壑餘清。春雨軒後，東為鏡水齋，西北室為柳齋，又西為翠微堂。杏花春館之西度碧瀾橋為坦坦蕩蕩，【四十景之一也。】三楹，前為素心堂，後為光風霽月堂，東北為知魚亭，又東北為萃景齋，西北為雙佳齋。坦坦蕩蕩之南為茹古涵今，【四十景之一也。】五楹，南向，其後方殿為韶景軒，四面各五楹，軒東為茂育齋，西為竹香齋，又北為靜通齋。茹古涵今之南為長春仙館，【高宗舊時四十景之一也。】門三楹，正殿五楹，後為綠蔭軒，西廊後為麗景軒。長春仙館之西為含碧堂，五楹，後為林虛桂靜，左為古香齋，其東楹有閣，為柳齋，為墨池雲，後為隨安室。由長春仙館西南門迤西為藻園，內為曠然堂，五楹，堂後為貯清書屋，堂東池上為夕佳書屋，稍北為鏡瀾榭，東南為凝眺樓，為懷新館，西北為湛碧軒，西南為湛清華、杏花春館，西北為萬方安和，【四十景之一也。】建於池中，形如卍字。
　　萬方安和後，度橋折而東，稍北，石洞之南為武林春色，【四十景之一也。】池北軒為壺中日月長，東為天然佳妙，其南為洞天日月多佳景。【舊總名桃花塢，雍正丙午高宗讀書於此，額曰「樂善堂」。】武林春色之西為全璧堂，東南亭為小隱棲遲。堂後由山口入，東為清秀亭，西為清會亭，北為桃花塢，西為清水濯纓室，又西稍北為桃源深處，塢東為館春軒，東北為品詩堂。萬方安和西南為山高水長樓，【四十景之一也。】西向九楹，後擁連岡，前帶河流，地勢平衍，凡數頃。【其地為外藩朝正錫宴及平時侍衛校射之所，每歲燈節則陳火戲於此處。】山高水長樓之北，度橋，由山口入，梵剎一區，為月地雲居殿，【四十景之一也。】五楹，前殿方式，四面各五楹，後樓上下各七楹，東為法源樓，又東為靜室。西度橋，折而北，為劉猛將軍廟。月地雲居之後循山徑入，為鴻慈永祐，【四十景之一也。】安佑宮前琉璃坊座南面額也，左右石華表各一，坊南及東西復有三坊，環列其南，為月河橋。又東南為政孚殿，三楹，西向宮門五楹，南向為安佑門，前白玉石橋三座，左右井亭各一，朝房各五楹，內重檐正殿九楹，為安佑宮，內中龕奉聖祖御容，左龕奉世宗御容，右龕奉高宗御容，左右配殿各五楹，碑亭各一，燎亭各一。鴻慈永祐後垣西北為紫碧山房，前宇為橫雲堂山房，東宕洞中為石帆室，東南為豐樂軒，北為霽華樓，迤東為景暉樓。橫雲堂西池上為澄素樓，西北為引溪亭。東垣外徑，連岡三重，度橋而東則彙芳書院也，【四十景之一也。】內宇為抒藻軒，後為涵遠齋，齋前西垣內為翠照樓，東垣內為倬雲樓，又東為眉月軒，樓南稍東為隨安室，又東敞宇三楹為問津，踰橋有石坊，為斷橋殘雪。彙芳書院之南為日天琳宇，西前樓下之正字也，其制有中前樓、中後樓上下各七楹，有西前樓、西後樓上下各七楹，前後樓間穿堂各三楹，中前樓南有天橋與樓相屬，天橋東南重檐八方者為燈亭，西前樓南為東轉角樓，又西稍南為西轉角樓，中前樓之東垣內八方亭為楞嚴壇。又東別院為瑞應宮，前為仁應殿，中為和感殿，後為宴安殿。日天琳宇迤東稍南，稻田彌望，河水周環，中有田字式殿，凡四門，其東北面皆有樓，北樓玉宇為澹泊寧靜，【四十景之一也】東為曙光樓，殿之東門外為翠扶樓，西門外別垣內宇為多稼軒，七楹。其東臨稻畦者，前為觀稼軒，後為怡情悅目，為稻香亭，又東稍北為溪山不盡，為蘭溪隱玉，多稼軒西池南為水精域，西偏為靜香屋，為招鶴磴，池後東北為寸碧，西北為引勝，正北為互妙樓。澹泊寧靜度河橋而西為映水蘭香，【四十景之一也。】東南為釣魚磯，北為印月池，又北為知耕織，為濯龍沼，西南為貴織山堂、祀蠶神。映水蘭香東北為水木明瑟，【四十景之一也。】其北稍西為文源閣，上下各六楹，【乾隆甲午年所建，與文淵閣、文津閣皆貯四庫全書，並有記。】閣西為柳浪聞鶯。西北環池帶河為濂溪樂處，【四十景之一也。】後為雲香清勝，東為芰荷深處。折而東北為香雪廊，廊東為雲霞舒卷樓，為臨泉亭，其南為彙萬總春之廟，正殿為蕃育群芳，東北為香遠益清樓，西為樂天和，為味真書屋，又西為池水共心月同明。廟東沿山徑出為普濟橋，濂溪樂處迤北對河外稻塍者為多稼如雲，【四十景之一也。】前為芰荷香，東南為湛綠色，東北為魚躍鳶飛，【四十景之一也。】四面為門，各五楹，東為暢觀軒，西南為鋪翠環流，樓南為傳妙室。又南出山口為多子亭，其東禾疇彌望。河南北岸仿農居村市者曰北遠山村，【四十景之一也。】北岸石垣西為蘭野，後為繪雨精舍，其西南為水村圖。又西有樓，前後相屬，前為皆春閣，後為稻涼樓，又西為涉趣樓，右為湛虛書屋。東北度橋，折而西為湛虛翠軒，又西為耕雲堂，為若帆閣，西南臨河為西峰秀色。【四十景之一也。】河西為小匡廬，東為含韻齋，又東為一堂和氣，又東南為自得軒。後垣東為嵐鏡舫，西為花港觀魚。迤東東西船塢各二，北為四宜書屋，【四十景之一也。】安瀾園【乾隆壬午賜海寧陳氏園名，因仿此，有宸翰記。】之正宇也。東南為葄經館，又南為采芳洲，後為飛睇亭，東北為綠帷舫，西南為無邊風月之閣，又西南為涵秋堂，北為煙月清真樓，樓西南為遠秀山房，樓北度曲橋為染霞樓。四宜書屋之東臨池樓宇為方壺勝境，【四十景之一也。】南建二坊，其北為噦鸞殿，為瓊華樓，殿東為蕊珠宮，宮南船塢，西北為三潭印月。度橋為天宇空明，後為澄景堂，東為清曠樓，西為華照樓。澡身浴德【四十景之一也。】在福海西南隅，即澄虛榭正宇，南為含清輝，北為涵妙識。折而西向為靜香館，又西為解慍書屋，西南為曠然閣。北度河橋為望瀛洲，其北為深柳讀書堂，為溪月松風。平湖秋月【四十景之一也。】在福海西北隅，正宇西為流水音，東北出山口臨河為花嶼蘭皋，折而東南度橋為兩峰插雲，又東南為山水樂，其北為君子軒，為藏密樓，為蓬島瑤臺。【四十景之一也。】在福海中央殿前，東為暢襟樓，西為神洲二島，東偏為隨安室，西偏為日月平安報好音。東南渡橋為東島，有亭為瀛海仙山，西北度橋為北島、接秀山房。【四十景之一也。】在福海東隅正宇後為琴趣軒，其北方樓為尋雲，東南為澄練樓，樓後為怡然書屋，稍東佛堂為安隱幢，南為攬翠亭。別有洞天【四十景之一也。】在接秀山房之南，依山臨河，西曰納翠，西南曰水木清華之閣，稍北為時賞齋，西為夾鏡鳴琴，【四十景之一也。】南為聚遠樓，東為廣育宮，前建坊座，後為凝祥殿。宮東為南屏晚鐘，又東度橋為西山入畫，為山容水態，西為湖山在望，為佳山水，為洞裏長春。涵虛朗鑑【四十景之一也。】在福海東，即雷峰夕照正宇，其北稍西為惠如春，又東北為尋雲榭，又北為貽蘭亭，為會心不遠，其南為臨眾芳，為雲錦墅，為菊秀松蕤，為萬景大全。廓然大公【四十景之一也。】在平湖秋月之西，前為雙鶴齋，西為環秀山房，西北為規月橋，為臨湖樓，東北為綺吟堂，又北為釆芝徑。經岩洞而西為峭菁居，西為披雲徑，為啟秀亭，為韻石淙，為芰荷深處，北垣門外為天真可佳樓，西垣外為影山樓。坐石臨流【四十景之一也。】在水木明瑟東南、澹泊寧靜之東，麴院風荷【四十景之一也。】又在坐石臨流東南、碧桐書院正東，其西佛樓為落伽勝境，其南跨地東西橋九空，坊楔二，西為金鼇，東為玉蝀。金鼇西南河外室為四圍佳麗，玉蝀東亭為飲練長虹。又東南度橋，折而北，設城關，為寧和鎮，其東南為東樓門，其北為同樂園，前後樓各五楹，前為清音閣，東為永日堂，中有南北長街，街西為抱璞草堂，街北度雙橋、為舍衛城、前樹坊楔三。城南面為多寶閣，內為山門，正殿為壽國壽民，後為仁慈殿，又後為普福官，城北為最勝閣。洞天深處【高宗御書四十景之一也。】在如意館西稍南前宇，乃諸皇子所居，為四所，東西二街，南北一街，前為福園門，四所之西為諸皇子肄業之所，前為前垂天貺，中為中天景物，東宇為斯文在茲，【神龕懸至聖先師像。】後為後天不老。【四額世宗御書圓明園冊。】
　　圓明園被災
　　咸豐庚申十月十六日，英法聯軍至天津，文宗方園居，聞敵至通州，倉卒率后妃幸熱河。十九日，英人至圓明園宮門，管園大臣文豐當門說止之。敵兵已去，文知奸人必乘間起，守衛禁兵無一在者，索馬還內，投福海死。奸人乘時縱火，入宮劫掠，敵兵從之，火三晝夜不熄。
　　安樂渡
　　故事，皇帝在圓明園御舟徐行，則岸上宮人必曼聲呼曰：「安樂渡。」遞相呼喚，其聲悠颺不絕，至舟達彼岸乃已。文宗出狩時，穆宗尚在抱，戲效其聲，上撫穆宗首曰：「今日無復有是矣。」言訖，潸然淚下，內侍等皆相顧悽惶不已。
　　綺春園
　　含暉園在圓明園東，有複道相屬，仁宗三女莊敬公主釐降時，賜居於此。公主薨，額駙索特那木多爾濟照例繳進，又以成哲親王寓園西爽村均併入綺春園中。道光時，宣宗尊養孝和后於綺春園，文宗初元，亦奉孝靜后居此，問安視膳，一如道光間禮。蓋文宗幼時失母，為孝靜所撫育，故即位後孝靜由康慈皇貴太妃尊為太后也。咸豐庚申淀園之災，綺春亦同歸煨燼矣。
　　頤和園
　　光緒乙酉冬，有詔天下今已太平，可重修清漪園以備臨幸，改名頤和園，然苦於籌款無術。恭邸為孝欽后言，以興辦海軍名義，責疆吏年撥定款，就中挪移十之六七，園可成也。孝欽用其言。北洋海軍粗以成立，甲午敗後，盡移各省所解海軍經費以建頤和園，常年經費亦頗不貲。白玉石階級每年一易，易後太監必椎而碎之，碎則更修，龍舟亦然，蓋必如是而始可漁利也。
　　園在京外西北隅，距城可二十里，依萬壽山圍昆明湖以為之。由東角門過仁壽門，殿宇巍巍，其上有題額曰「仁壽殿」。入殿門，門內有院，院中即月臺，第一層行列四鼎，第二層行列二龍二鳳二缸，皆以銅鑄。殿有寶座，門皆封鎖。又西行不數武，有一額題曰「水木自親」，西即昆明池。池之北有樂壽堂在焉，堂即孝欽后寢宮，堂前亦有月臺。旁有一亭，如花園暖房然，中藏柏樹一株，似珊瑚狀。又曲折而西，迴廊灣轉，約數十丈，北有山，山巔有臺曰國華臺，高數十仞。臺下有殿，題曰「排雲殿」。殿最大，向為朝賀之所，內有二聯云：「萬笏晴山朝北極，九華仙樂奏南薰。」又「寶祚無疆萬年綿茀祿，天顏有喜四海慶蕃釐。」殿內十錦櫥數十座，高接棟宇。循階而上，石級十四層，月臺上列銅缸銅鼎各四，銅龍銅鳳各二。殿門旁柱上有聯，題曰：「崧岳大雲垂九如獻頌，瀛洲甘雨潤五色呈祥。」殿後有閣，題曰「佛香閣」。循級而上，入偏門，門內石坊一，上題七字，曰「暮靄朝嵐常自寫」。又北上至寶雲閣，閣如八卦形，門欄棟檻皆生銅所鑄，質堅固，叩之隆隆有聲，風雨不蝕，高約四五丈，內長方棹一，亦然。由閣東下即太湖假山，山有洞，迴環彎曲，如蟻行九曲珠然，出洞而上，不覺至佛香閣焉。閣中供佛，佛旁二侍像，皆金色。閣後有亭，曰「眾香界」，萬壽山最高處，以此及佛香閣為極矣。南出一門，題曰「導養正性」，門前有短牆，危立山際。倚牆南望，池面皆冰，其亭臺樓閣歷歷如繪。又東下石洞至一殿，題曰「轉輪藏」，旁有數亭，亦八方形。轉輪藏有二，係木製，作十數層塔形，每層木佛數像，每藏高約三丈，能自轉不息，庚子之亂，洋人入園後，二藏遂不能自轉。有數日規，以石製之，表面鐫十二地支及晷刻度數，中豎一鋼針，太陽照之，針影在石上，即知何時何刻。又一亭，中立一大石碑，題曰「萬壽山昆明湖」六大字。轉至德暉殿，額曰「敷光榮慶」，至此，已入排雲殿之東偏矣。又西一殿，曰「聽鸝殿」，殿對面一臺，即孝欽聽戲處也。又曲折而東，上至一亭，題曰「畫中遊」，殿宇結構最妙，有數聯，句云：「境自遠塵皆入詠，物含妙理總堪尋。」「幾許崇情託遠跡，無邊佳況愜香襟。」「雲閒歸岫連峰暗，飛瀑垂空漱石涼。」「幽籟靜中觀水動，塵心息後覺涼來。」「川巖獨鍾秀天地不言工，山色因心遠泉聲入目涼。」旁有石洞，入折而出，聳立一石坊，則題「山川映發使人應接不暇」十字。又至一亭，題曰「湖山真意」，結構亦極佳，為孝欽納涼用膳處，蓋已在山之巔矣。向北俯視，圍牆外約十里許即為市。又由亭步至最高處，有一樓，題曰「智慧海」，對面有圓門三，題曰「祗樹林」。樓之後面稍低處東北數里外，平地上之短破牆垣，即圓明園，乃咸豐庚申英法人所燬者。又東行山巔數里，路皆鋪以水磨方磚，雖山嶺一起一伏，而平仍如砥，後有一亭，題曰「薈亭」。循是而下，至景福閣，為孝欽進小米粥處。又過如意莊、平安室至樂農軒，軒正中有空椅一，即御座也。後列條几，左有西式搖椅一，上覆黃幔。又由此東南下至矚新樓、涵遠堂，堂前一池，池通山泉，水清而涔涔有聲，恍有碧天深處氣象，曲欄畫楹，備極清幽，真紅塵飛不到處也。池旁有和春堂，堂畔有橋，曰「知魚橋」。橋之四面，皆有亭臺，河流淅瀝，清而且漪。又過一院，南北房舍各四五間，南向者內存一船，北向者內藏《圖書集成》一部。又西行至德和園，內一殿，曰「頤樂殿」，殿前一大戲臺，臺高三層。登頂西望，玉蘭堂即在目焉，是為德宗寢殿，殿兩邊廂房各十一間，每間界以木板，如戲園之包廂座然，為賞王大臣聽戲處。又南行至昆明湖，循東偏牆而行約二里，行至宮門，左立一碑，【即織女石。】高約四五尺，係甲申年立，右臥一牛，【即牽牛。】長約四五尺，乃範銅鑄成，中有白石臺階數層，即孝欽后登小輪遊昆明湖處。又西行過十七空橋，北行至龍王廟，廟有數聯云：「天外是銀河煙波宛轉，雲中開翠幄香雨霏微。」「列岫展屏山雲凝罨畫，平湖環鏡檻波漾空氛。」廟門外東西南三面，皆立有石坊，廟後即涵虛堂，堂後即昆明湖。隔池西北望，【約二三里。】即石房也，偏西者，即玉泉山也。
　　明之重器寶物全儲大內，高宗時常幸三海，乃擇所喜之各物移列三海各處，凡本朝所收聚之物，大都在是，其中美術書畫碑冊金石，不可以數計，碧犀寶石翡翠珠寶等件亦甚多。近數十年，各督撫所搜剔而呈進之寶物，悉入其中矣。
　　頤和園戲臺
　　戲臺在大院中，三面可觀，有樓五層，一層如常式，二層如寺廟，以演神鬼雜劇，三層為佈景之用。兩旁皆平房，其外有廊，為恩賞王公大臣聽戲處。正對戲臺者有屋三間，高一丈，孝欽后聽戲所坐。偏右一間，為休息室，臨窗有長坑，坐臥可隨意，有時鑼鼓喧天，孝欽能酣眠不醒。戲中佈景暗合西法，皆太監為之，每齣竣事，亦如西劇之分幕。且孝欽暇時，喜閱小說，常自排戲以為能也。
　　寶蓮航
　　頤和園有船隖，琢石而成，在仁壽殿西南，與萬壽山相對，舊名寶蓮航，亦名石舫。光緒中葉，昆明湖始置小輪舟二艘，復於園外東南隅設電汽房，專司園中電燈。
　　頤和園窗絹之字畫
　　頤和園糊牕之絹，均鄭沅所作，皆楷書也，下有臣某某敬書字樣，餘皆倩李某代之，並有畫花卉翎毛者。
　　智慧海
　　智慧海在頤和園中，其景與瀛台髣髴。中秋前數日，內務府執事諸員，預傳綵匠紮成月宮一座，臚陳各物，甘鮮水乳，風薰海錯，燦然大備。中秋夜，孝欽后率領德宗，后妃等，向太陰致祭，親支王大臣及供奉諸臣，各乘龍舟來往，水天一碧，夜色清華，簫鼓之聲，中流不絕。已而賜宴，命盡歡，時撒御前珍膳，指名給予。迴帆轉柁，當在東方既白時矣。
　　孝欽后大興土木
　　光緒初，恭王當國，謹守繩尺，三海小有殘破亦未修。孝貞、孝欽兩太后率帝后等幸海時，恭王必從。孝欽輒曰：「此處宜修矣。」恭王正色厲聲而言曰：「是。」孝欽亦不再言。孝貞則曰：「無錢奈何？及孝貞賓天，恭王出軍機，以醇王繼任，於是迎合孝欽者先修三海，包金鼇、玉蝀於海中，【金鼇、玉蝀，橋名也。橋之南北二牌坊，一曰金鼇，一曰玉蝀，自國初以至光緒己卯皆在大道旁，為西城赴後門之大道。橋旁即承光殿，俗呼圓殿，又名團城子，如一小城。然上有雉堞，中僅一殿，曰承光，亦不甚宏大，四圍配殿數十間而已。大玉甕即在此殿院內，以石亭覆之，亭柱四方刻諸臣和御製玉甕詩。玉甕直徑三尺弱，外刻龍魚波濤之狀，甕內刻高宗御製古風一篇，玉色蒼白，滑不留手，高約二尺，不知何代之物。】然猶以西苑在城中，山水之趣不及郊野，乃又有重修圓明園之議。其後以圓明園荒蕪歲久，水道阻塞，不如萬壽山昆明湖水面廣闊，施工較易，乃輟圓明園工而修萬壽山，且錫名為頤和園。不三年，園成，孝欽率帝后等居之，自移園後，每日園用萬二千金。園設電燈廠、小鐵道、小汽船，每處皆有總辦幫辦委員等數十人。光緒甲午，敗於日本，李鴻章常恨恨曰：「使海軍經費按年如數發給，不過十年，北洋海軍船礮甲地球矣，何至大敗！此次之辱，我不任咎也。」
　　南苑
　　南苑在京城南，為元時南海子故址，亦名飛放泊，廣百餘里，國初作東西二宮，有珍禽異獸，奇花佳果。乾隆以後，謁陵回蹕，輒於此行春蒐之典。晾鷹臺在苑之迤南，蒐畢，命虎鎗營人員殪虎於此。乾隆時孝聖后、道光時孝和后皆嘗一幸南苑。光緒辛丑冬，德宗奉孝欽后回鑾；壬寅、癸卯謁東西陵，均至南苑駐蹕數日。
　　南北海小修工程
　　光緒乙酉夏，德宗幸南北海，小修工程銀十三萬兩，而任其事者，僅拆後牆以培前牆，冀塗飾一時而已。
　　南海
　　南海子，明之上林苑也。國朝因以為閱武田狩之所，同治以還，神機營將士歲往駐紮，輒秋去而春歸。
　　南海遍種荷花，幾為大內之冠，中有殿曰瀛臺，旁有佛照樓。瀛臺四圍皆水，一九曲板橋通之，壁上貼落【即字畫也】皆國初三王真蹟，又有成親王寸楷《赤壁賦》一大幅，房闥曲折數十間，極精雅，即光緒戊戌政變以後，孝欽后幽德宗之處也，自是而瀛臺之名以著。
　　佛照樓
　　佛照樓在南海，即儀鸞殿故址，殿燬於光緒庚子之亂，回鑾後重修，三字為孝欽后御筆，巨於栲栳。樓頂上下左右畫一蒲桃架，四壁皆蒲桃也；樓柱畫百鳥朝王，無一同者，即此一項，已報銷十五萬金，全樓共費五百餘萬，悉倣西式。佛照樓左有一兩卷樓者，與佛照樓互相環拱，如鳥張翼。佛照樓內有電燈，其鍋鑪等件即在附近，汽筒直上高與雲齊，一至夜間，則几上瓶鑪、壁間琴劍，皆以玻璃製就，無一不照耀通明。
　　團城內之宮殿碑碣
　　團城子在北海，入門後，有牌坊二，一曰積翠，一曰擁嵐。中施石橋，北行，入永安寺，石級百餘，陡然直聳，游人拾級而上，路狹難行，若繞行山之西麓，則坦如矣。既上一層，旁有洞口，繞西行，登白塔山頂，塔高十餘丈，圍八九丈。塔前有佛殿一，殿外全以瓦佛砌成，若頤和園之智慧海，惟佛皆紫衣，而不及智慧海瓦佛之大，其製造之工亦簡甚。佛殿銅門四扇不可開，自窗隙觀之，乃千手千眼菩薩，皆銅質，像貌獰惡，而最上中間之面目則又若婦人。在白塔山之上俯觀三海及宮禁，歷歷如在掌中。山下碑碣甚夥，有雍正時碑二座，高丈許，碑下皆有霸下，或云屓屭。【霸下乃龍生九子之一，可以負重。謂之屓屭者，誤也。蓋碑首之龍形乃屓屭，因屓屭好文，故施於碑上。】塔為雍正庚戌所建，碑文為雍正時大學士寧完我所撰。時有喇嘛名惱木汗者，請以佛教佐治，可以壽國安民，上從其請，故建白塔，費錢五萬二千餘，為喇嘛奉經。塔上有藏文七字，山下又有高宗御製碑二座，一則考據白塔山之歷史，略云：白塔山，金時名瓊華島，故京城八景「瓊島春陰」為其一。一名萬歲山，一名萬壽山，一名大山子。【明詩「萬歲山前擂大鼓，赭袍將軍號威武」，即指此。】又有一碑，大書「崑崙」二字，石色白，殆艮嶽石也，狀類玉石。碑下為長方石，石上有古柏二株，高二丈許。碑後有高宗御題詩，題為《悅心殿即景作》，其詩云：「飛閣流丹切灝空，登臨縱目興無窮。北憑太液平鋪鏡，南接金鼇側飲虹。冬已半時梅馥馥，春將迴虛日融融。摩挲艮嶽峰頭石，千古亡興一覽中。」山後松柏叢雜，山麓有石洞二，西洞曲折數丈，洞口有小閣一處，署酣古堂，亦高宗御製也，俯臨巨閣，即三希堂刻石所在。從酣古堂行不數武，有仙人承露盤，仙人銅製，聳立石上，手承巨盤。東洞曲折十餘丈，洞口小亭有高宗教御製「盤嵐精舍」匾額，紆徐而下，洞中日光黯澹，陰氣森森，蓋仿椿林九谿十八澗而作，其石皆天然古秀。山之北麓，有曲檻迴廊數百間，中有一亭，高宗御製匾額，署「湖天浮玉」四字，遠望北海，一碧無際。至此，乘小舟北行，對面為靜心齋，舟中西望有巨坊，一署華藏界，琉璃璀璨。登岸後，入靜心齋，其內為鏡清齋，齋後為沁泉廊，西有枕巒亭，再西有疊翠樓，東有罨畫軒，迴廊曲折，惟窗櫺殘缺，光緒庚子所損者也。迄西為大慈真如寶殿，殿之楹柱枅桷皆用楠木，地皆砌文石，方約二尺，富麗雄偉，為頤和園所無。殿內有銅塔二，高約二丈，殿之正面有大佛三尊，東西有十八羅漢，而東側羅漢則短。其三殿上有御製黃紙墨書匾額二，一為「慈育萬有」，一為「恆河演乘」。又有一巨寺，白庚子輟工，迄未建戍。五龍亭北又有一亭，即快雪堂石刻所在。再西佛寺則前殿圓形，壯麗無比，中為㫋檀，山上列銅佛悉失於庚子歲。後殿立巨佛，背有千手眼，後為木梯，較在雍和宮者尤雄偉，殿前碑刻仿正定之天寧寺。再西別院北向有殿五楹，中植石，分八面上下，置木轉輪，石刻五代貫休畫十六尊者，極清奇古怪之致。東有藏經版處，庚子亦燬，殆為乾隆重定本，柏林寺所有龍藏即其版也。
　　雪池冰窖
　　雪池冰窖在北海陟山門內，為諸冰窖之冠，御用取給於此。都城內外，如地安門外、火神廟後、德勝門外西、阜城門外北、宣武門外西、崇文門外、朝陽門外南皆有冰窖，以歲十二月藏冰，來歲入伏頒冰，各部院官學皆有之。掌以工部司員一人，以數寸之紙印為小票，名冰票，為領冰之券。然年久弊生，雖有此票而給冰絕少，殆不能供一人之需，故亦不復領票，而冰多售於市矣。
　　太液池
　　太液池在西苑門內，南北亙四里，東西闊二百餘步，舊名西海子。上跨石梁，約廣二尋，修數百步，兩厓闌楯，皆白石鐫鏤，中流架木，貫鐵繂掣之，可通巨舟。東西峙華表，東曰玉蝀，西曰金鼇，蓋橋名也。橋有九門，為禁院來往大道。夾岸榆柳松槐，皆數百年物，中有人字柳一株，乾隆間，風吹一枝著地，本株傾欹欲倒，高宗命以折枝撐拄，既而成活，與本株作人字形，因以名之，御製詩云：「借問人稱誰氏，依稀彭澤先生。」其風致可想。池有中海、南海、北海之分，木石亭臺，類多三朝古蹟，光緒朝，更增飾西洋物品，璀璨絢爛，益勝於前。池在金時名西華潭，元名太液，明又稱金海，四時風景，以秋為最佳，高宗於池中立一亭，名水雲榭，大書「太液秋風」四字，為燕京八景之一。
　　瓊島
　　瓊島即瓊華島，踞太液池，奇石疊成，巑岏岞崿，相傳為宋代艮嶽之遺，自汴中輦至燕者。巔有古殿，聞為遼太后洗妝台，又有辨為金李宸妃妝台考，又有辨為元英英來芳館者，最後有人辨為廣寒殿舊址，因殘石壞礎，猶刻雲物及廣寒殿宇也，後為普安佛殿，上建白塔，又名白塔山。山左立一碣，御書「瓊島春陰」四字，亦燕京八景之一也。
　　暢觀樓
　　西直門外三貝子花園，自改為農事試驗場，德宗奉孝欽后親往閱視，以場中高樓為傳膳之所，孝欽命之曰暢觀樓，其餘「自在莊」、「豳風堂」諸額，亦皆御題。
　　皇史宬
　　皇史宬建自明，四周石室，中藏金匱，國朝因其舊制，尊藏實錄、聖訓、玉牒諸鉅編，寶笈琅函，依次排列。至嘉慶丁卯，高宗實錄、聖訓告成，則卷帙宏富，增於舊時數倍，仁宗特命所司重加修葺，將金匱分列石臺，諏吉尊藏，並諭閣臣云：「我國家億萬斯年，篤枯延釐，正未有艾。嗣後石室充盈，即於兩配殿仿照石室規制，建造分貯，奕葉遵循，永遠無替。」此旨並交內閣存記。
　　大學士直廬
　　內閣大學士直廬在昭德門東南隅，門西向，閣南向，後於閣東北開正門，與文華殿相對。沈德潛《夜宿中書省》詩云：「獨宿絲綸閣，虛堂燈火清。窺檐星漢影，記夜柝鈴聲。報稱慚須髩，疏慵負聖明。家園通夢寐，游釣憶平生。」
　　侍衛直宿處
　　侍衛直宿處在貞度門外西廡。
　　槐樹院子
　　瀛臺之北有勤政殿，為孝欽后、德宗居海子時披閱奏本之處，其東偏有一小院，以院有大槐樹一株，俗呼為槐樹院子，則軍機大臣辦事處也。每日各處奏事，均先至外奏事處，次日，由軍機大臣恭呈御覽，既奉如何辦理之諭，即退值，交軍機章京遵照所諭明發廷寄交片，分別擬稿，由各大臣核定，立即繕就，復由各大臣呈覽，當日即發，統計祇須兩日。故各大臣每日入內辦事，必隨帶值班小軍機多人，以小軍機所居之地距勤政殿太遠，往返須二三小時，而交辦事件時，兩宮仍在勤政殿等候，及各小軍機謄真進呈後，費時已不少矣。
　　上書房直廬
　　上書房有樂泉，為乾隆己卯歲張文恪公泰開直上書房時，得於園廬之東，愛其甘冽，甃以文石，繪圖徵詩，遂自號樂泉老人。嘉慶間，泉漸蕪沒，僅餘涓滴。道光戊子，田季高嵩年募夫淘濬，深八九尺，甃石無恙，果有泉自西北石罅涌出，逾日而清澈一泓，其光如鏡，環植新柳，頓復舊觀。又葉棣如閣學覲儀所居處，有一小阜，可望西山，棣如築亭其上，名之曰葉亭。又祁文端於道光辛卯奉母入都，筮得井之上爻，已而被命重直南齋，並詔許就養園廬，因名直園，屋後之井曰孚井。嗣徐少空士芬居之，製竹筩為恒升車，仿區田之法，試之有驗。辛丑季秋，置酒邀孫文定瑞珍、杜文正受田、賈文端楨、張文毅芾、何制軍桂清觀刈稻。又祁文端有《食筍齋十詠》。曰竹徑。齋南竹三叢，當塗手植，遂以名齋。東南隅兩叢、西北牆下一叢，文端所補也。春夏雨足，筍迸地而出，交柯亂葉，款扉者披翠而乃入焉。曰老屋。循竹而西，過牆而南，老屋三間，榆柳之下園廬昔燬於火，獨此屋與近光樓巋然尚存。曰借春陰館。館當老屋之北，檐角海棠一株，高三四丈，花時與客飲酒賦詩其下，取放翁詩意名之。曰東峰。上有老榆，高出群木，下有樂泉，清冷如鏡，峰在齋東，故名。曰月湖。門對南湖，水天一碧，園木蒙密，到此豁然開朗。曰影荷橋。石橋界南北兩湖之間，荷花開時，縈紅漾碧，如畫舫然。曰見山臺。橋東北水折處突起一小岡，出館之背，頂若平臺，登之可見西山。曰藥坡岡。自北而南，尾注於齋，奇石環之，高下雜植藥草桔梗數叢，挺秀可愛，花開如紫玉琖，野菊緣坡，入秋特盛。曰雨香沜。齋之後為北湖，鎖以重岡，跨以橫橋，林陰四匝，幽邃無盡。曰洗硯池。北湖之漘，藥坡之腳，爰有磐石，可濯可沿。此十景，皆文端命名也。又程春海侍郎直舍在東峰下，有屋一區，侍郎題曰「樂泉西舫」。又食筍齋後土阜有嘉樹三，居者過者皆罔識其名，程辨為杻，因著《杻賦》。
　　雍正初南書房遺跡
　　南書房後院壁，有世祖幼年習彈痕跡。又桐城張文端、靜海勵文端二公在南書房，每入直，於阬【按阬、坑、炕三字皆無牀榻義，北人皆呼臥榻為阬。】邊坐處，以辮髮抵壁，久而髮印漬紙，至康熙末尚存。
　　南書房舊直廬
　　南書房舊直廬在禁園東如意門外，乾隆間翰林入直之所。嘉慶初，復於勤政殿東垣賜屋三楹，地逾清切，而舊直廬亦不廢。道光初年，凡奉命校勘書畫者，輒留連累日，諸臣退直餘暇，亦時憩此，有宮監守之。
　　午門公署
　　稽查上諭處、內閣誥敕房皆在午門內東廡，起居注公署、繙書房皆在午門內西廡。
　　廣州某巡檢署
　　廣州某巡檢署，特宏偉，埒司院，且巡檢繫銜必特授。聞始自雍正中，巡檢某為世宗舊人，特尊是官，後遂相沿。
　　葉爾羌辦事大臣署
　　葉爾羌，西域一大都會也。其辦事大臣衙署，即小和卓木之花園，有大池，池中有八面亭，有長橋，高下曲直可達亭前。居室臨水，有艇艤水旁，開門可泛舟。其地恆燠，夾水長堤花木若春，垂楊兩岸，掩映碧水。西域無楊，惟此園有之，居其中者恍如游西湖也。
　　粵西貢院
　　貢院形勢之佳，粵西為首，本明靖江王府，俗號皇城，在城東北，別有內城，向南曰正陽門，背倚獨秀峰，天然一枕。由外而內，疊階千有餘級至至公堂上，千峰環抱，若無數筆杖，奇峭插天，俗云「五百匹馬奔桂林」是也。
　　表門
　　上海舊有之縣監獄，宣統庚戌，改建新式監獄，舊時蕭王殿等附會之建築，概行廢除，獨獄門之名改後仍舊，則表門者是也。光緒朝，李超瓊令上海時，有人舉以為問，李云：「此表字係獸名，另有一表字亦獸名，與表互為雌雄。」至讀作何音，解作獸類是否別有引證，且獄門之名何取此表獸，迄無人得其解者。
　　會館
　　各省人士僑寓京都，設館舍以為聯絡鄉誼之地，謂之會館。或省設一所，或府設一所，或縣設一所，大都視各地京官之多寡貧富而建設之，大小凡四百餘所。且不獨京都也，外省府州縣亦合官商而通力合作之，惟不及京師之多，且又有數省合建者。
　　公所
　　商業中人醵資建屋，以為歲時集合及議事之處，謂之公所，大小各業均有之，亦有不稱公所而稱會館者。


　　


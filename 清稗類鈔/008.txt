

    
	
		
			園林類
			　　京師園亭
　　道光以前，京師西北隅近海淀有勺園，明米萬鍾所建，結構幽邃，後改集賢院，為六曹卿貳寓直之所。右安門外有尺五莊，為祖氏園亭，清池一泓，茅檐數椽，水木明瑟，地頗雅潔，又名小有餘芳，春夏間，時有游人讌賞。其南王氏園亭，頗爽塏，多池館林木之盛，嘉慶辛酉，為水所沖圮，明保得之，力為構葺，繕未終而明遽卒，池館半委於荒煙蔓草中矣。
　　怡園
　　京師北半截胡同潼川會館南院有石山，曲折有致，昔與繩匠胡同【後名丞相。】毗連，為明嚴嵩父子別墅，北名聽雨樓，世蕃所居，南名七間樓，嵩所居也。康熙間，相國王熙就七間樓遺址構怡園，中饒花木池臺之勝，其聽雨樓遺址則歸查氏，諸名士文酒流連無虛日。不及百年，池塘平，高臺摧，地則析為民居，鞠為茂草，僅餘荒石數堆，供人家點綴，潼川會館之石山即東樓故物也。
　　德濟齋建園亭於京師
　　德濟齋襲簡親王爵時，邸庫儲銀數萬兩，王見之，謂長史曰：「此禍根也，不可不急消之，無貽禍於後人。」因散給族人若干兩，餘以建造別墅。故鄭邸園亭最勝，皆王所建也。
　　京都兩萬柳堂
　　元廉希憲萬柳堂，在廣渠門內東南隅，地本拈花寺，康熙中，更建大悲、彌勒二殿，昔日之蓮塘花嶼，渺不可尋。國初，開博學鴻詞科，海內應徵之士，尚就其地為文酒之讌，後則臺榭荊榛，衣冠凌替，徒存一萬柳堂舊名而已。益都馮文毅公溥嘗於崇文門外購隙地，建萬柳堂，始創時，募人植柳隄上，凡植數株者即可稱地主。李笠翁句云：「祇恨隄寬柳尚稀，募人植此棲黃鸝。但種一株培寸土，便稱業主管芳菲。此令一下植者眾，芳塍漸覺青無縫。十萬纖腰細有情，三千粉黛渾無用。」蓋紀實也。
　　萬生園
　　萬生園，一名三貝子花園，沿舊稱也，建於光緒丁未年。初設時，隸農工商部，仿博物院式，羽毛鱗角，以至一草一芥莫不兼收並蓄於其中，物力之大，國中得未曾有，或呼之曰萬甡，言其眾生竝立立之充牣，而園門之題額，則書「農事試驗場」，蓋以供老農老圃之研求也。園在京師西直門西二三里，通大路，車水馬龍，遊人如織，夾道柳榆，遠映山色，衫影鞭絲，若在畫圖中。園之四圍築短垣，周數十里。其間花圃數十畝，稻畦數十畝，亭臺樓閣，溪澗林巖，又占地無算，大莫與京。遊者入，須操券，值銅幣十六枚。庭內有西式屋四五幢，穿廊右行過小溪，動物園在焉。行數武，至八角亭，亭分八方，圍樹鐵柵，繫猛獸其中，有美洲獅一，非洲獅二，亞洲熊一、豹一、狼一。由亭左行，長舍一行，有斑馬，有梅花鹿，有野牛，有兕，種種非溫帶動物，中有一追風馬，以技得名，產於蒙古，軀小眼碧，毛棕色。追風馬廄之側為雞塒，雞塒之側為羊牢，山羊、綿羊、羚羊數十頭，以蒙古所產為最良，白毛叢叢，可製輕裘。自羊牢右折，至一大室，圍柵兩重，飼一象，騰挪其鼻，見人輒作呼嗅聲。再行過中庭，蓄爬蟲類，虵蟒、玳瑁、龜鱉之屬皆屬焉。左為鶴亭，又孔雀一，錦雞一，毛羽美麗，庭前有金魚十數缸。再行，臨小溪，溪側築溫室二，形長方，僅啟一戶，前壁多置玻窗，後壁配樊籠，則鳥之種類奚止百十，有嬰武十數種，芙蓉【鳥名。】數種，雀數十種，大率皆溫帶物，熱帶間有之，又有相思鳥者，體小而色妍。自溫室迂行，出動物園右折，過小河，跨梁一甚長，河中畜水族及兩棲動物，且有鴛鴦、鷺鷥、野鴨等類。稍北，可繞園行，過此而北，途平坦，人行與車行分二道，極不相雜，車有蓋，張之可蔽日。道旁左麥塍而右瓜田，是為果樹試驗區，瓜有金瓜、銀瓜、白瓜、羊角瓜、西瓜，麥有平陸、陟縣、海州、靈壽諸種。折而右向，見土阜，阜上有亭，亭下為水田，其旁種芋薯、木棉、芝麻、蔬菜，無所不備。水田盡處，溪流一帶，菡萏含華，碧波澄清，源長出園外，寬約盈丈，遊子盪獎其中。船有南北式之別，南式者若秦淮之畫舫，可張筵。前行繞小阜，越溪梁，為果樹試驗第二區。再行過長橋，須下車步行，越橋南向，長楊夾道，右折有西式屋，花圃在其前。北步過橋，則為暢觀樓，西式，高二層，構造宏壯，孝欽后避暑時曾遊之。制擬殿閣，面臨五龍橋，橋旁有二噴水池，鑄鐵獅形二，矗立其中。入門後，室中淨不可唾，更上一層，若臥房，均西式。登樓下瞰，園景歷歷在目。下樓右折，逾橋一，復上乘，與下車時地點殆成圓形，由此屈曲而北，道路蕩平，計自動物園環繞至此，得程之半，再行，折而右，逾大橋一，左轉，至花舍。出舍左旋，偏於園之西隅，祗餘綠蔭碧草而已。復行半時許，為園門，可出。再言之，則動物園所畜，分禽獸二類，如鱷魚、油雞、斑馬、德鹿、熊、獅、狼、獵犬、倉白猴、箭豬、金跳鼠、獮猴、東陵狐、印度豹、梅花鹿、羚羊、東陵貉、印度樹貓、水旱獺、象、花豬為獸類，禿鷲、丹頂鶴、駝鳥、雉雞、金翅雀、鸚鵡、芙蓉鳥、沉香鳥、青珍珠鳥、相思鳥、時辰雀、白玉鳥、紫丁香鸚鵡、倒掛線鸚鵡、鯢魚鴟、梟鷹、啄木鳥、白班鳩、松鴉、喜雀、戴勝鳥、長壽鳥、鴒翻毛雞、七面鳥、絨毛雞、鶩、白鵜鶘、姊羽鳥、髻鶴為禽類。白右莊植物甚多，中以含羞草、美人蕉、仙人掌、文竹、班葉海棠、風船蔓為最佳，溫室中之洋海棠、萬年草、洋翠蘭、君子蘭、桃葉珊瑚、百子蘭、文珠蘭、荷花、五蘭、夜合香諸種為最優美，標本陳列室所列分為涉禽、飛攀禽、猛禽、走禽、遊禽、鰭足爬蟲、嚙齒哺乳，肉食有啼鳴禽、翼手各類，大可供博物學家之稽考。園中且有農商部所傭日本人大木氏，使當技師之任。
　　隨園
　　金陵小倉山，自清涼山胚胎，分兩嶺而下，蜿蜒狹長，中有清池水田，古木蓊鬱而幽邃。康熙時，織造隋某當山之北巔構堂皇，繚垣牖，蒔花種竹，都人游者翕然盛一時，號曰隋園，因其姓也。後三十年，袁子才宰江寧，園弛為茶肆，杗瘤陊剝，百卉蕪謝，因購得之，茨牆剪闔，易簷改塗，隨其陂陀紆迴隆陷之勢，增營台榭，恬然引退，遂迎養居之，仍名隨園，同其音易其字也。隨園以小倉山房為主室，宴客輒於是，而子才朝夕常坐之處，則為夏涼冬燠所，在山房之左也。壁嵌玲瓏木架，上置古銅爐百尊，冬溫以火，旃檀馥郁，煖氣盎然，舉室生春焉。夏涼冬燠所之上有樓，曰綠曉閣，亦曰南樓，東南兩面皆窗，開窗則一圍新綠，萬個琅玕，森然在目，宜於朝暾初上，眾綠齊曉，覺青翠之氣撲人眉宇間，子才每看諸姬曉妝於此。咸豐癸丑，粵寇陷金陵，至同治甲子夏六月既望始克復，而城中名園勝蹟，皆成邱墟，隨園亦寸甓無存矣。
　　薛廬
　　全椒薛慰農觀察時雨，掌教江寧惜陰書院，時學舍設於漢西門之龍蟠里，里側有烏龍潭，風景為西城冠，山水清澈，花木扶疏，寧人夙號為小西湖，薛策杖來游，亦覺故鄉無此好湖山也。於是拓地三弓，築廬數椽，挈眷居之，其中藏書最富，陳設亦古樸，迴廊曲榭，連綴無痕，入其中者幾迷出路。臨溪闢一水榭，榭之對岸為駐馬坡，相傳諸葛武侯曾駐馬於此，薛為之建專祠，懸畫像，招僧主之。又建亭臺為憩息之所，最幽僻者為小亭，在水中央，顏以「何必西湖」四字。
　　胡園
　　胡園一名愚園，亦名植物社，在江寧城中鳳凰臺花盝岡之東南，為胡煦齋太守所築。中匯大池，周以竹，因高就下，置亭館數十所，地極幽僻，樹木扶疏，正門內亦有竹。歷房廊至正廳，廳三楹，廳後疊石為小山，據地不及畝許，而曲折迴環，出人意表，且有亭臺可憩。假山盡處為亭軒，曲折盡致，仍達於正廳之後，廳旁有室曰水石軒，廳外有隙地，陳列盆景，護以石欄，欄外有方塘，曰秋水。石欄之西通一小徑，繞塘蜿蜒，循徑左有一水榭，右為菊山，山顛有合抱之古松，數百年物也。松旁有古石矗立，相傳為六朝遺跡。山之背，竹籬茅舍，雞犬桑麻，名曰城市山林。循菊山而南，水中有舟亭，迤東有家祠，曰棲雲閣。再東有海棠春睡軒，牕外芭蕉數本，又有鹿柵一、孔雀欄一。稍南竹深處有小屋數椽，曰竹塢。
　　又來園
　　江寧有又來園，在南門外雨花台側，人以其為劉舒亭明府所築也，因呼之曰劉園，劉相其林泉，擴為屋宇，皆就天然形勢而位置榭台館焉。地當南郭，里近長干有劉公墩，為劉叔亮墓。由劉公墩渡山澗，入梅林，曰訪橋，橋西有隄亙界溪，於其曲為罷釣灣，溪南為又來堂。堂後拓水榭，出溪間，環以湖石，繚以文檻，曰淩波仙館。溪北為雲起樓。溪自南而西，循荼縻廊，自西而北，曲徑通幽，師竹之軒居其左，倚竹之亭翼其右，自北而東，入水月虛明室，自東而南，越山澗，巡迴廊，登縈青閣，俯瞰梅花數百本。沿堤過板橋，折而東，則廣且數畝，循東臯西堤，南入臥波橋而西，亦紆曲。環溪夾岸，則垂楊與桃林相間，故有小桃源之目，溪蓮尤盛。陳列之器具，皆以竹為之，極古樸。
　　韜園
　　江寧有韜園，為蔡和甫觀察之別墅，後入於官。門前皆垂楊，園景參以西式，南北有二大門，門內為圓形花田，外以馬路環之。自北門入，有小屋數椽，進而為西式樓，樓上下堊以銀光白粉，陳器亦西式。再進則劇場，可容數百人，劇場之上有露臺，臺西有廳十楹，四周皆玻璃窗，其外圍以亞字欄，屋後有高樓，樓之後門作洞式，極西有一廳，極南有小亭，圍以花木，享有石凳石桌。院牆之旁開一門，臨青溪，正屋後為桃園。
　　公園
　　江寧有公園，宣統己酉，端忠愍公方督兩江時撥帑所建者也。正門在鼓樓獅子橋下，旁門在三牌樓右，鐵道馬路交錯其間，實為南北之要衝。正門為一極峻之牌樓，倣法國式，亭臺樓閣，亦皆摹擬各國而構之。二門則西式平屋五楹，圍以高墉，其內則旁屋分列東西，門前築圓形之馬路。第三門為高塔，電梯設於其中，高懸電燈。第四層為圓形馬路，屋後仍康莊，車馬可並馳，約里許始為公園總門。門以鐵欄為之，顏曰「綠筠花圃」，周以竹籬。園內路曲折，入二門，有憩息所，次為八角茅亭，在竹院中，以鐵絲為檻，豢各鳥，再次為鶴亭，東有吸水機一部，張以風車，車動引水而上，至一大櫃，櫃底通鐵管直至池中，池心設浮木，上有李拐仙像，背負葫蘆，司鐵筦者扳其機，則水自葫蘆涌出。再東有玻璃屋六楹，中有中西花卉，再西為亭，翼然而立，有天然水晶高可丈許。園極北有茶杜，迴廊繞之，園東有一亭，樹鐵柵，畜一虎於中。園外極西，有圓形高亭。
　　拙政園
　　拙政園在蘇州閶，齊二門間，本大宏寺遺址。明嘉靖中，御史王獻臣始建斯園，取潘岳「拙者為政」句命名，文徵明為作圖記以志其勝，後其子以樗蒱一擲，償里中徐氏。國初，歸海寧相國陳之遴。陳宦於京十載未歸，圖繪詠歌，目未睹園中一樹一石，及窮老投荒，穹廬絕域，黃榆白艸，父子煢煢，而此園已籍沒縣官，為駐防將軍得矣。既復吳三桂婿吳人王永康所有，崇高雕鏤，備極華侈。滇黔作逆，永康懼而先死，康熙戊午，改為蘇松道署。缺裁，散為民居，其梓楠瑊皆輸京師供將作。陳其年有詩云:「此地多年沒縣官，我因官去暫盤桓。堆來馬矢齊粧閣，學得驢鳴倚晝闌。」俯仰盛衰，言之慨然。
　　之遴方盛時，曾力薦吳梅村祭酒，意將虛左以待，比梅村至京，之遴已敗，故梅村作《拙政園山茶歌》，感慨惋惜，有不能明言之情。光緒庚子夏，有往遊者，尋所謂「艷若天孫錦，頳如姹女砂布」之山茶花，已不可復得，惟梅村一詩尚以銀杏木鏤成懸於水閣間。園為八旗會館，拙政之名亦漸湮沒，且半為比鄰張宦所侵佔矣。
　　繡谷園
　　蘇州閶門內有繡谷園，嘉慶中，為福州葉曉崖河帥所得，後歸謝椒石觀察，又後歸王竹嶼都轉。此園在國初為蔣氏舊業，偶於土中掘得繡谷二大字分書，遂以名其園，園中亭榭無多，而位置極有法，相傳為王石谷所修。康熙己卯，尤西堂、朱竹垞、張匠門、惠天牧、徐徵齋、蔣仙根諸名流曾於此作送春會，王石谷、楊子鶴為之圖，時沈歸愚尚書年纔二十七，居末座。乾隆己卯，又有作後己卯送春會者，則以沈為首座矣。先是，蔣氏將售是宅，猶預未決，卜於乩筆，判一聯云：「無可奈何花落去，似曾相識燕歸來。」人不解其義。迨歸葉氏，而上語應，後葉氏轉售與謝氏，謝又轉售於王氏，而對語亦應。一宅之遷流，悉有定數，亦奇矣哉。
　　昧蒓園
　　昧蒓園俗呼張園，在上海公共租界靜安寺路，為無錫張叔和別業，後屢易其主。屋不多，惟擅林木之勝，中有廣廈，曰安愷地，屋角有樓高出林杪，可望黃浦，又以西望可見龍華塔，故亦名眺華閣。西南有樓，曰海天勝處，中央有池，池有島，雜蒔松竹，蒼翠可人，相近有大草地可擊毬。
　　愚園
　　愚園為上海租界之名園，與靜安寺相近。入門過小橋，即見一樓，樓前多喬木，有紫藤一棚，樓後為池，池上有水亭，曰如舫，過此即為敦雅堂，堂後為假山，石筍頗多，山上為花神閣，有閩人辜鴻銘英文詩、德文詩石刻在焉。池之東西南，富有亭榭，樓之西北隅復有小樓，曰飛雲，樓西為球場，場之東北隅為彈子房，彈子房東為鹿柴虎柵，西為唐花室。
　　西園
　　西園在上海僻左之處，其地為西門外斜橋東，門臨河，渡板橋即為園門。西向有長廊一曲，可臨流憑眺，循廊而出，則見有二小阜，一阜多雜花，一阜有亭。再進為草廳，有「消遙游」一扁額，西為芙蓉池館，其前有池，池之東北，茅亭各一，出茅亭，有草地一區，其北有高樓，樓之最上層為平臺，可遠眺。
　　徐園
　　徐園者，海寧徐棣山所建，名雙清別墅，向在上海公共租界老閘橋北唐家衖，後移康腦脫路五號，其式如初，惟較大耳。入門有廣庭，種竹數百竿，左有屋三楹，曰東墅，為賭棋處，右為蘭言室。穿竹徑，出山洞，有廣廈曰鴻印軒，再北為樓，軒之西有池，過小橋，有屋臨水，狀如舟，曰煙波畫船，其鄰有亭曰鑑亭。亭之西北隅，累石為假山，山上張風車，風來車動，吸水機則吸水上升，復注入池中之噴水機，由此機噴出．高可丈許。
　　扆虹園
　　扆虹園以地為上海公共租界之虹口，故名，即靶子路也，俗呼趙家花園，為粵人趙某所築。頗似西式園林，達官貴人恒假座以宴客，陳設器物亦舶來品為多。
　　東園西園
　　上海城中邑廟有東西二園，東園即內園，以假山名，有老栝一株，為明時物，俗稱白皮松；西園為明潘允庵豫園舊址，有香雪堂、三穗堂、萃秀堂、點春堂諸勝。三穗堂後有假山，香雪堂燬於粵寇，堂前玉華石猶存，此即宋宣和漏網之玉玲瓏也。園中商店林立，多江湖賣技者，午後游人如織，已成一大市矣。
　　大虹園之塔
　　高宗巡幸至揚州，時江某為鹽商綱總，承辦一切供應。某日，高宗幸大虹園，至一處，顧左右曰：「此處頗似南海之瓊島春陰，惜無塔耳。」江聞之，亟以萬金賄近侍，圖塔狀。既得圖，乃鳩工庀材，一夜而成。次日，高宗又幸園，見塔巍然，大異之，以為偽也。即之，果磚石所成，詢知其故，歎曰：「鹽商之財力偉哉！」
　　絜園
　　絜園為邵陽魏默深名源別業，在揚州鈔關門內倉巷，有古微堂、秋實軒、古藤書屋諸勝，粵寇亂後，惟存大門外之影壁矣。
　　平地起樓臺
　　桐城張暎沙，名若瀛，歸田後，于西郭外創一園，名逸園，欲速成，然燭施工，樓台牆屋草草而已。有言其不堅者，答曰：「我之年幾許矣！此足娛我，遑問我後耶，」園額跋云：「平地起樓台，樓台起平地。平地兮樓台，樓台兮平地。」此四語極饒意味，足以發人猛省。張喜作詩，不甚求工，諧謔語頗多趣致。
　　李園
　　桂林李園，在城西北角，距容門最近，為一時勝地，以江西李翁亶誠之重望著名也。翁隻身赴粵，起鹽筴致富，宗親幾徧天下，為阮文達公刊經解者，其子也，後又有閣學宗瀚、大理聯琇繼之，蔚為儒宗。園宅甚多，率皆易主，其城西一宅，廳事前有湖石象韋字，意致宛然，有以韋齋為號者，頗著詩名於嘉道間。土人云：「李翁樂善好施，省垣善舉多翁助成，垂利至今。」初有入籍桂林之議，士論亦協，適其婿高平祁氏巡撫是邦，以祝壽演劇，禁止遊人滋生事端，舊家子弟有受扑責之辱者，乃公議禁李著籍焉。李園遺址，荒落莫稽，陂水可數十畝，聞其四至，占城中十分之三。盛時船艇游泳，極似江南，亭沼花木，備極清華，四方文學之士過從宴樂，不減淮浙鹽商諸家。
　　海山仙館
　　潘園，一名海山仙館，在廣東省城西關外寶珠礮台西南隅，為鹽商潘德畬字海珊之別墅，頗具邱壑。至其裔仕成，奢汰愈甚，同治季年虧公帑三百萬，沒產入官，是園遂由南海縣收管。園價昂，一時不能售，乃用開彩法售之，券共三萬條，每條銀幣三角，既開彩，為香山一蒙師某所得。某驟得巨產，恣意嫖賭，全園不能即鬻，則零碎拆售，先售陳設古玩器物，次售假山石，次拆門窗，次鋸樹，未一二年，則全園已犁為田，惟頹垣敗瓦，猶約略可數，得彩者已潦倒死矣。又潘尚有《佩文韻府》板，則抵與山西某票號。
　　避暑山莊之真假山
　　人家庭院中以石累疊如山者，曰假山，避暑山莊則就真山為之，亦在庭院中，謂之真假山。
　　張漣工壘石
　　張漣，字南垣，華亭人，徙嘉興，又為嘉興人。少學，好寫人像，兼通山水，遂以其意壘石，甚工，他人為之莫能及也。百餘年來，為此技者，類學嶄巖嵌特，好事之家羅取一二異石，標之曰峰，皆從他邑輦至，決城闉，壞道路，人牛喘汗，僅而得至，絡以巨絙，錮以鐵汁，刑牲下拜，劖顏刻字，鉤填空青，穹窿巖巖，若在喬嶽，其難也如此。而其旁又架危梁，梯鳥道，遊之者鉤巾棘履，拾級數折，傴僂入深洞，捫壁投罅，瞪盻駭栗。南垣過而笑曰：「是豈知為山者耶！今夫群峰造天，深巖蔽日，此蓋造物之所為，非人力可得而致也。況其地輒跨數百里，而吾以盈丈之趾，五尺之溝，尤而效之，何異市人摶土以欺兒童哉！惟夫平岡小坂，陵阜陂池，版築之功，可計日以就。然後錯之以石，碁置其間，繚以短垣，翳以密篠，若似乎奇峰絕峷纍纍乎牆外，而人或見之也。其石脈之所奔注，伏而起，突而怒，為獅蹲，為獸攫，口鼻含呀，牙錯距躍，決林莽犯軒楹而不去，若似乎處大山之麓，截谿斷谷，私此數石者，為吾有也。方塘石洫，易以曲岸迴沙，邃闔雕楹，改為青扉白屋，樹取其不凋者，松杉檜栝，雜植成林，石取其易致者，太湖堯峰，隨宜布置，有林泉之美，無登頓之勞，不亦可乎！」南垣遊於江南諸郡者五十餘年，自華亭、嘉興外，於江寧，於金山，於常熟，於太倉，所過必數月。其所為園，則李工部之橫雲、虞觀察之預園、王奉常之樂郊、錢宗伯之拂水、吳吏部之竹亭為最著。經營粉本，高下濃淡，早有成法。初立土山，樹木未添，巖壑已具，隨皴隨改，煙雲渲染，補入無痕，即一花一竹，疏密欹斜，妙得俯仰。山未成先思著屋，屋未就，又思其中之所施設，牕櫺几榻，不事雕飾，雅合自然，為此技既久，士石草樹咸能識其性情，每創手之日，亂石林立，或臥或倚，張躊躇四顧，正勢側峰，橫支豎理，皆默識在心，借成眾手。恆高坐一椅，與客談笑，呼役夫曰：「某樹下某石可置某處。」目不轉視，手不再指，若金在冶，不假斧鑿，甚至施竿結頂，懸而下縋，尺寸不爽，觀者以此咸服其能。有四子，能傳其業。


　　


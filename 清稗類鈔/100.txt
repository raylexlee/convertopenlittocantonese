

    
	
		
			植物類
			　　植物之類別
　　植物為有機物之一，與動物同稱為生物，其體由細胞構成，攝取無機物以為營養。高等者有根、莖、葉之別，下等者略如下等動物，不能顯分。種類甚繁，在全世界上總數，殆有四十萬種以上。我國土地廣大，北近寒帶，南近熱帶，所產植物之已有定名者，專就《本草綱目》、《群芳譜》、《植物名實圖考》等書考之，則僅數千種耳。
　　其分類有人為分類、自然分類二法。最普通者為自然分類法，其概要如下，大別之有二，曰顯花植物，曰隱花植物。顯花植物有被子植物、裸子植物之別。被子植物中更分為二，即雙子葉植物、單子葉植物是也。隱花植物有羊齒植物、蘚苔植物、菌藻植物、原生植物之別。人為分類法者，僅就植物雌雄蕊之數目及位置為分類之標準，而不研究其全體，在今日已不適用矣。
　　植物之應用
　　凡植物之為人所需用者，皆為有用之植物，人常栽培之，謂之栽培植物。由其功用而分為數類，如食料植物、飼畜植物、工用植物、藥品植物、觀賞植物是也。今分別而約舉之，如稻、麥、豆、菜、果、茶葉，即為食料植物，而其殘餘即為飼畜植物；草、麻、藍、漆樹，即為工用植物；當歸、黃連、生地、罌粟，即為藥品植物；梅、蘭、桃、杏、荷、菊，即為觀賞植物是也。
　　植物出產地之概略
　　國境兼包海陸，形勢複雜，氣溫土性各有不同，是以植物之種類繁多，其著者如次。
　　稻為江、粵兩域主產品，淮域及遼河下游亦有之。麥則全國皆有，河域最多。惟近海皆大麥、小麥，內陸多青稞麥。豆則江、河兩域皆宜，漢域最多，遼域之產尤富。至若河域小豆，江域蠶豆，亦稱大宗。梁、粟以東三省及黃河流域為多，玉蜀黍以本部西南為多，甘薯以閩、粵二域為多，芝麻以洞庭湖南北為多，蕓薹以粵域為多，甘蔗以閩、粵二域為多，蘆粟以江淮兩域為多，崇明尤佳。
　　果品在河域多梨、棗、桃、杏、山楂、石榴、蘋果、葡萄，江域多桃、李、枇杷、楊梅、葧薺、菱、藕，粵域多橄欖、橘、柚、香蕉、荔枝、桂圓、椰子、波羅蜜及各種香料。
　　茶為南條山脈特產，苗嶺而外，無地不有，東部尤盛。北條之皖山，亦宜種植。如浙域之龍井，閩域之烏龍，岷域之毛尖，粵域之花香球，洞庭域之安化、桃源，【以地為名之茶葉。】太湖域之碧螺春，以及皖山之珠蘭、香片等，皆名噪於世。
　　菸草以黃河上游、長江中流及遼、粵各域為多。
　　藥材產於邱陵山嶽者甚多，而長白、太行之參，最稱珍品。江蘇青浦近發見一種土參，人亦珍之。
　　森林之著稱者六區，興安、長白諸山綿亙千里，皆數千年古物，嫩域多松、樅，松花域多松、椵、楸，綏芬域多松、柞、楊，圖們域多松，鴨綠域多紅松、杉松，遼域多栗陽松。統計之，則松、榆、楸、楊、椵、柞、樺七種，均有用之材，而松為主產，樺為特產。松嶺、陰山之交，參天巨木，彌望皆是，松、杉最多。秦嶺、巴山一帶，綿亙於渭南、漢北者，稱南山老林，綿亙於漢南、江北者，稱巴山老林。後因匪徒易匿，斬木製菌，老林遂童。然孑遺樹木，在河域尚屬不少。南條除苗嶺局部外，均多森林，如西端及苗嶺、烏蒙、武陵多杉、樟、桐、漆，猺山結露多樟、桂、花梨、紫檀，五嶺袁山、杉嶺、黃山多松、杉、櫸、柟，大姆、仙霞多竹，閩、粵斜面多榕，杉則東西數千里隨處見之。西康山谷多松、杉、樟、桐老林，西蒙山谷多松、樺、榆、柞老林。
　　棉以長江兩岸為多，遼、汶等域亦有之。麻以江、閩、粵三域為多，藍以粵域為多。竹多在南條一帶，有長大之孟宗竹，堅硬之貓兒竹，紫黑之烏竹，花紋之斑竹。自五嶺幹脈以東，大抵修茂，贛人用以造紙，產額頗鉅。桑為飼蠶要品，凡宜稻之處，無不宜桑，故江、粵兩域最茂，太湖域尤佳，塔里木河上游亦稱桑區，近年河、遼各域又多仿種。柞，松嶺、千山、太山、伏牛、大別諸脈多產之，可飼野蠶。漆，丘陵地皆產之，而以太行高原、漢水上游及黃山一帶為著。樟、桐均以南條為多，閩域之樟尤著。天山亦多胡桐。綜計以上適用樹木，多在南條山脈一帶，其利源之鉅，幾與長江相埒，故此一嶺一川，實我國富力之基本也。
　　寧古塔植物
　　寧古塔有粟，有稗子，有鈴鐺麥，有大麥，有小麥，有蕎麥，瓜、茄、菜、豆隨所種而獲，霜遲則皆登於俎矣。絲瓜、扁豆較難熟，熟亦不能得子。有曰撇蘭者，結實甚巨，重量可斤餘，甘腴勝長安種。有蓮子，有松子，有榛子。有酸梨大如栗，貯之木罌，令其爛，斯啜焉。有甌李子，色赤而澀。有麇子，其末如猴頭。有藦姑，有黃菌，有山查子。
　　孔林植物
　　曲阜物產，其特異者，有蓍草，產於孔林。既凋復青。莖有八稜，象八卦；葉有五出，象五行。以一叢五十莖者為貴，然不可得，以採者眾也。有芝，或黃或紅或紫，絢若文錦。蓋林中多古木，芝多蒸蘊而出。山藥堅細長嫩，形如地黃，以入藥，勝河南懷慶所產者。楷樹文理堅細，或削為杖，或製為棋枰，或刳其節為飲器。其葉初生時，採製如焙茶法，清香可以烹瀹。文草細而蔓生，冬夏不凋，深秋結實，具五色五味。
　　河南植物
　　河南最著名之產物，為牡丹花與野百合二種。牡丹有紫、黃、紅、白、綠數色，綠、白者尤香。此外，桃、杏、李、櫻、梅、梨、棗、柿，多而且賤，每斤僅售錢十數文。
　　新疆植物
　　新疆阿克蘇、三個泉、瑪納斯、西湖等處產米，天山以北之麥、豆諸糧，皆足供本省之食，吐魯番、莎車、溫宿、疏勒、和闐之棉，除供本省需要外，其歲輸俄境者，得值銀百餘萬兩。
　　河套植物
　　河套果樹皆不結實，而榆、楊、柳最繁殖，紅柳尤叢生遍野。套人每折其枝幹，以為羊圈，苫屋亦用之，細枝則編為筐簍，用途之廣，無異南方之用竹也。又有所謂箕者，亦叢生草類也，莖幹挺出，性堅軔，可製為草帽及蚊扇，掃帚諸物。二者皆取之不盡。
　　穀類則豆、麥、高梁皆宜，近水可種稻，高處則種小麥、黃米、胡麻、馬鈴薯等，每畝可穫六七斗以上。斗量最大，大於口內十加九也。小麥、胡床為寒地特產，口外皆蒔之。小麥三月下種，歷四月，即成熟，粒瘦細。胡麻為油類，山、陝北部燃燈皆用之，價廉與豆油同，能抵制石油，使之不得內輸。
　　青海植物
　　青海森林不多，而松、柏、樺、榆、楊、椿、橡與蘇木皆全，大者可合圍，槎枿枝條，亦樵蘇之所賴。柏子為食料，橡實、蘇木為染料。然巨材雖美，萬牛不能運，無巨流可放，不能供內地資取也。百草多者如大黃，深谷中遍有之。紅花，以紫色為最上，浸一枝於杯水，有紅絲一縷下注，瞬息水作淡紅色，此為野種。或移植圃中翌年即變為紅色矣。花纖碎，不可辨，小鳥常啄食之，求之頗難。枸杞盛產於巴延河兩岸，地淤水肥，灌溉不假人力，土人擷之以供客。有雞頭參，有琵琶參，皆以形得名。初出土時，味甜，色似薑。有草焉，花色紫，瓣長貼地，道過者必摘之，曰可治目睛昏翳之症，而不能舉其名。其餘草參甚多，山坡間掘之即得，挖參者謂往往得何首烏也。
　　青海有瓜，曰冰薩爾，色味均如黃瓜，而圓如西瓜，生熟皆可食，蓋即黃瓜變種也。有必克騰者，根如仙人掌，葉如萵苣，有移種於內地者。柏子曬乾，用勝茴香。藦菇、黃菌，山坡、平陸觸處皆是，味極佳，以其多，賤之如草，反不如蔬菜之可貴，川商攜入內地，則皆獲重價。果有李有棗，棗有酒氣，土人摘李、棗貯之木桶，令其爛而製酒，分甜酸二種。葡萄種不如新疆所產，蓋其枝葉亂如荊棘也。
　　西藏植物
　　西藏植物，藥品為多，而紅花、青果、蔻仁、棗等，則尤著名。他如干布產麝香，巴塘產牛膝、兒茶，巴塘、江卡產紫草、蘆菔，巴塘、德榮產花椒，巴塘、河口產桑皮，裏塘產羌活，乍了產雪蓗花、雪猴子，德格、乍了產人參果、茜草，巴塘、乍了產木瓜，裏塘、甘孜產大黃，登科產雄黃，裏塘、德格產冬蟲夏草，巴塘、鹽井產杏仁、桃仁，德格、稻城產貝母，桑昂、雜瑜產黃連，裏塘、火竹卡產老鸛草。
　　延吉農產物
　　延吉農產物，以高梁、穀子、黃豆、玉蜀黍為大宗，小豆、青豆、黑豆、綠豆次之，黍、稷、麻、棉、芝麻、瓜子、麻子、煙葉等又次之。
　　京師米
　　自創設漕運以來，國家歲糜千萬之款，設官置局，輾轉兌運，輸入京倉，以為天庾正供，京曹祿俸，皆仰給於此。而按之事實，有大相逕庭者。京師大家，向以紫色米為上，不食白粇，惟南人在京者，始購食白米。是以百官領俸，米券入手，輒以賤價售之米肆，而別糴肆米以給用，固由習尚相殊，亦以京倉花戶巧於弄法。領官米者，水土攙和，必使之不中食。而米肆所售，實高出官米數倍，故凡得券者，大率不願自領，米肆遂得與花戶輩操其奇贏。惟光緒甲辰、乙巳間，桂春為倉場侍郎，京官俸米皆可食，一時頌之。
　　京師人之喜食紫色米也，損米至鉅。蓋紫色米者，皆各倉陳腐變色之米，上層蒸成紫色，下層已成灰末。以南中上白之米，轉運艱難，必俟灰其半而後食之，宜京師糧儲之常虞不足也。庚寅以前，在京南人皆食糧米，【俗呼津米。】此米乃李文忠公所部淮軍，在天津西北隅新農鎮開闢屯田之所出。庚寅，順天大水，文忠奏請平糴，專運蕪湖、常熟、無錫米以繼之，自是而遂成常供，京人呼為包米。庚子之變，倉米皆為日本人搜羅一空，京津一帶不憂乏食者，究其原，未始非文忠之賜也。
　　米價之漲落
　　康熙丁亥，江蘇蘇、松、常、鎮四府大旱，米價初僅每升七文，是時竟漲至二十四文。戊子大水，己丑復大水，米價雖較前稍落，而每升亦不過十六七文。雍正、乾隆間，米價每升十餘文。乙亥，蟲荒，四府相同，漲至三十五六文，餓死者無算。其後連歲豐稔，價漸復舊，每升亦僅十四五文，為常價也。至乙巳，大旱，則每升至五十六七文。自此以後，不論荒熟，總以二十七八文至三十四五文之間為常價。然光緒末年，則貴至八九十文矣。又不獨此四府也，且更有較昂者。
　　同治季年，回、粵、捻餘氛出沒於雲、貴、甘、陝邊界，官兵雲集，以地僻，轉運非易，米價騰貴，銀價頓低。每銀一兩，僅買米一升，麻、豆、粟、麥、秣梁雖以次遞減，然按之平時，尚多數十倍也。
　　早御稻
　　早御稻，米色微紅，較長，味甘香，六月已熟。豐澤園有水田數區，布玉田穀種，至九月，始刈穫登場。聖祖軫念民依，幾餘省稼。一日，循行阡陌，時方六月下旬，穀穗方萌，忽見一科高出眾稻之上，實已堅好，因收藏其種，命待來歲驗其成熟早否。至期，果先熟。自此生生不已，歲取千百。以其生自苑田，故賜名御稻，並頒給其種於江、浙督撫，令民間種之。
　　石窩稻
　　石窩稻，色白，粒粗，味極香美，產直隸房山縣。
　　楊花早
　　武昌有稻曰楊花早，蓋楊花飛時所熟者也。
　　嘉禾
　　乾隆癸未七月杪，松江暴風三日夜不息，禾盡偃，稻花盡落，各縣田有顆粒不收者，有畝收斗許者，其及半者，則為大有矣。巡撫洪之傑諱災不告，乃取句容縣境青苗一束，繪《嘉禾圖》以上獻。詔書嘉獎，宣示中外以為瑞。
　　碧綠身
　　江陰有糯稻曰碧綠身，產桃花鎮，芒紅，粒長，色白。
　　香稻
　　無錫之天產，以米為大宗。米之種類甚夥，以香粳為佳，產於惠山，粒小而圓長，質軔而堅實。
　　稻莖觀音
　　福州駐防某前鋒從征漳州時，夜經田隴，見稻中發光熒然，初以為螢也。然光搖而長，心知其異，潛入稻中察之，則一稻莖上綴粟如豆。取歸諦視，粟上現一觀音，衣裙及瓔絡皆具，金容滿月，誠異寶也。
　　稻二年三穫
　　臺北之田作，二年而三穫。其穫時，第一年為五月、九月，第二年為二月，皆稻也。
　　烏拉白粟米
　　烏拉白粟米，莖、幹、葉、穗較他種為大，早熟。初生於烏拉樹孔中，土人以其種進獻，流布遂廣。
　　沙蓬米
　　沙蓬米，枝葉叢生，米似胡麻而小，沙地皆生之，鄂爾多斯旗所產尤多。
　　黑米
　　武昌漢陽門內舊有明陳友諒廣積倉基，後為民居。康熙甲子，有於地中掘得黑米者，黑如漆，堅如石，炒之即鬆，研為末，謂可治膈症，價值兼金。
　　某歲，太湖縣饑僅，於山中得黑米，不知何時窖藏地中者，緜延數山，不可勝計，全活窮民無算。大吏入告，並以米進呈，聖祖御製詩紀其事，函少許藏之。米中邊皆黑而不朽腐，猶有味。婺原戴秀才冕家嘗於圃中治地，亦得黑米數石。
　　光緒己亥夏，蘇、松、太各屬農人，嘗於土中掘得黑米，其形質與米無異，迷信家以為有兵災之兆。然庚子拳亂，八國聯軍入京，而南方固無恙也。或謂是為礦物，然不見於平時，獨見於是年，是又理之所不可解者。謂有奸人埋之以惑人聽，然又何從得此多量之黑米而遍埋之耶？
　　香粳
　　香粳，粳稻之別種，一稱香稻，亦稱香珠米，產江、浙，芳香異常米。
　　粳稗
　　粳稗，味甘滑如粳，黑龍江產，土人以為粳所化也。
　　高麗穀
　　高麗穀，大紅色，如雞冠，高丈許，實如栟櫚子，產奉天等處，其種則自高麗來也。
　　西番穀
　　西番穀，苗高如蜀黍，穗如蒲，奉天等處產之。
　　黑龍江麥
　　黑龍江麥，種最佳，色潔白，性宜人，相傳其種自俄羅斯來。
　　穬麥
　　穬麥，產黑龍江，即俗所呼之鈴鐺麥也。
　　番薯
　　番薯，即蕷也，有紅白二種，性宜沙土，蔓生蔽野，人以為糧。去其皮，色甚紅，味甘。本出琉球國，閩中後亦有之。康熙時，聖祖命於中州等地，給種教藝，俾佐粒食，自此廣布蕃滋，直隸、江蘇、山東等省亦皆種之。光緒時，有歐洲薯輸入，則色白而味淡，然非馬鈴薯也。
　　玉蜀黍
　　玉蜀黍，一年生草也，莖直，高五六尺，葉狀如箭鏃而大，有平行脈。花單性，雄花生於頂端，雌花生於葉腋。其實有黃、白、紅各色，密列成行，以巨苞裹之，其端有紫毛如絲。俗有包穀、玉米、珍珠米、飯粟等名。
　　藦菇
　　蒙古盛產藦菇，有黑白之別，通稱營盤藦，黑而小者劣，白而大者佳。採時多在夏季雨水盛行之後。產地草色鮮豔，結成圈形，有全圈、半圈之分。全圈白藦，半圈黑藦。其結圈形之地線，即蒙人支包之舊址也。蒙人所居之包，至夏而移，【冬擇低地以避寒風，夏在岡陰，以袪暑熱。】冬時燃火取煖，包內之地，未受霜雪之侵，至夏復經雨水，冬春蘊蓄，至此而勃發，遂結藦菇，全圈、半圈，因結包之地勢而異。營盤之名，亦以此得。或稱口磨，則以其產於口外也。
　　熱河所產藦菇至佳，俗呼為銀盤菇，則以營盤二字訛為銀盤也。
　　又有曰夸蘭藦菇者，產於齊齊哈爾城東之草地，七月入市。夸蘭者，氈廬椸木之周遭也。木氣入土，生藦，故名。
　　香山松菇
　　京西香山產松菇，輪菌如傘。潔白肥脆，味鮮美。
　　銀盤菌
　　濟南郡外三十里，有龍洞山。洞在山腹，深半里許，必秉炬，方可入，中作旋螺形。山多野菌，色如雪，圓如盞，曰銀盤。寺僧收之，以供遊客清饌，芳潔鮮脆，較勝於遼海之藦菇、虞山之松傘蕈也。
　　雞土從菌
　　滇產雞土從菌，出師宗者尤勝。
　　南華菌
　　粵中有菌，土人謂之草菰，或日蘭花菰，其味最鮮美，然實名為南華菌。相傳其初出自南華寺，寺僧積禾稈於屋陰，夏月，以米瀋朝夕頻沃之，出菌。曰蘭花者，實南華之訛也。
　　有訛為蘭花姑者，則以某令宰是邑時，適巡撫按部過縣，詢其地有土娼否，某誤以土娼為土產，遽答曰：「有。」詢何名，曰：「蘭花姑。」巡撫正色曰：「曷勿逐之？」某始悟，客為之胡盧，巡撫亦笑，蓋三字實似妓名也。
　　玉蕈
　　玉蕈為菌類植物，秋間叢生於林薄，形似松蕈而小，傘灰色，柄白色，鮮者煮食，或曝乾醃藏。
　　香蕈
　　香蕈，菌類，春夏秋皆有之，寄生於楢、櫟、槲等樹之皮，亦可以人工種之。鮮者、乾者皆可食，皆香美。
　　木耳
　　木耳，菌類，生於朽木，大者二三寸，形如人耳，其裏面色暗褐而平滑，表面淡褐色，可食。又有白、黃等色者，白者最貴，曰銀耳，黃者次之，曰桂花木耳。
　　石耳
　　石耳，為古洞口所產，味勝桂花耳。
　　白花菜
　　白花菜，園圃多栽之，莖高二尺許，有微毛，葉為掌狀複葉，有齒，甚細。夏月開白花，頗可愛。略有羶臭，可食。
　　苦益菜
　　苦益菜，產近畿盤山澗中，似野菊，有浮毛，三月中採食。
　　豆苗菜
　　豆苗菜，產盤山，叢生，似豆苗。近山人家採食之，極鮮美。
　　苜蓿
　　苜蓿為蔬類植物，葉為三小葉所合成，似碗豆而小，莖臥地，南方土人呼曰金花菜，以其花色黃也。產於秦、隴者，花色紫，葉為羽狀複葉，莖高尺餘。
　　苜蓿、玉蜀黍之根獨長
　　草木之根，有長有短，有本性短而不能長者，有本性長而不能短者，惟苜蓿及玉蜀黍、魚麥兩種之根，其長莫比，然農人多不知之。玉蜀黍根長可四五尺，苜蓿根長可三尺許。蓋以此二物之根，須得地中之水而生，然地形高，凡水平時滴注土中，此根在地面淺處；如不能得水，則必蔓至有水處取之方止。或土面磽瘠，無肥料，所有肥料藏深土中，則玉蜀黍及苜蓿輒自伸送其根，至肥料處吸之，然後滋生。有此二故，故其根獨長，他物則不需此也。
　　歪脖菜
　　歪脖菜，葉圓而大，其梗至頂梢彎，故名。
　　杏葉菜
　　杏葉菜，葉似杏，可食。
　　海帶
　　海帶，似海藻而粗，俗呼曰海白菜。
　　河白菜
　　河白菜，生近水田，可采食。
　　山兒菜
　　山兒菜，似菠薐而高大，葉圓，鮮可茹。
　　步連菜
　　步連菜，生野中，類苦菜，葉微大，如筋。
　　地螺
　　地螺，菜名，形如小螺，鹽漬可食。
　　諸葛菜
　　諸葛菜為鎮江特產，葉似虎耳，莖葉有細毛，叢生如盤，味苦，野生者亦可食。
　　蕹菜
　　蕹菜之種來自泰西，滬有之，曰空心菜，莖肥葉嫩，每歲發芽於夏，及秋而老。
　　甘藍
　　甘藍為蔬類植物，產於西北數省，閩粵亦種之，後且及於滬。葉闊厚作深綠色，似芥，花繁，莖甚大。北人以鹽漬莖而食之，曰擘藍，即球莖甘藍也，簡稱之則曰甘藍。
　　椰菜
　　椰菜，俗稱捲心菜，為甘藍之變種，歐洲種也，近移植於滬。其葉層層包捲，成球形，色淡綠，曰球葉甘藍，俗又稱包心菜。又有一種亦歐洲種，而滬有之，開花甚多，花莖、花蕾皆可作蔬，曰球花甘藍，別稱花椰菜，俗名花菜。
　　塌稞菜
　　白菜為蔬中上品，唐人所謂闊葉吳菘是也，經霜雪而愈佳。陸佃《埤雅》云：「菘性凌冬不彫，四時常見，有松之操，故曰菘。」滬中冬月有一種塌地而生者，根粗矮葉，形如盆，多皺紋，色深碧，名盤科菜，又名塌稞菜，一經濃霜，則味甘如飴，實即江寧之瓢兒菜，湖湘之黑油菜也。
　　羅漢菜
　　羅漢菜，始惟嘉定有之。同治時，移植於滬，叢生圃中，冬末春初，所在皆是。細葉巨根，至百餘瓣，氣味辛芳。
　　荸菜
　　粵東烏龍港產荸菜，形如梨，色白，擲碎為五六塊，食之，甚香甜，且無滓，或名之曰白脆。
　　蜈蚣菜
　　蜈蚣菜，產粵東之烏龍港，以形得名。
　　鱉爪
　　鱉爪，亦蔬屬，青脆，微辛。
　　竹葉苔
　　竹葉苔，海苔也，產雁宕山南流入海處。土人於冬月取之，濯以淡水，狀如竹葉故名。
　　芋
　　芋為蔬類植物，植於水田，地下莖多肉，葉略似荷葉而長，一端有大缺刻，葉柄肥大，花為肉穗花序，有巨苞包之。葉柄色綠者為青芋，色紅紫者為紫芋。
　　竹芋
　　竹芋，粵東有之，色白，如蘆筍，又似竹筍，有層層之籜裹之，可食。
　　土芋
　　土芋即黃獨，蔬類植物，蔓生，葉如豆，根圓如小芋，皮黃肉白，可蒸食。
　　茄
　　茄為蔬類植物，一名落蘇，花與實皆紫色。實形北方多扁圓，南方多卵圓或長圓。
　　天茄
　　天茄，廣西思恩府有之，似普通所食之茄而差小，實大如栗，色微紫，中間淡青，生於路旁陂岸間。土人蒙汗藥中，用為要品，凡謀命圖財行姦之事，此居其半，與鉤吻、斷腸草同為天南惡物。
　　番茄
　　番茄，蔬類植物也，莖高數尺，稍蔓延，葉為羽狀複葉，深裂，生毛甚密，花淡黃，實扁圓，徑二三寸，熟則色紅，可食。
　　蘿蔔
　　蘿蔔，亦作萊菔，一作蘆菔，蔬類植物，莖高尺餘，葉作羽狀分裂，花四瓣，色淡紫或白，為總狀花序。實成長角，不裂開，根長，色白多肉，可食，子入藥。別有紅蘿蔔，根圓，皮紅肉白，亦可充食。
　　黃陂所產蘿蔔，為全國第一，至冬，其心愈堅。江寧產者亦甚佳。
　　楊花蘿蔔
　　楊花蘿蔔以楊花開時出，故名。妍紅奪目，一名女兒紅，若半寸許之火齊，香澹味清，邗上園蔬雋品也。亦有色白者。
　　蕪菁
　　蕪菁為蔬類植物，俗名大頭芥。根多肉，扁圓。葉大，略成羹匙狀，邊有細齒。春日開黃花，為總狀花序，絕類油菜花。實成長角，根供食。
　　萵苣
　　萵苣為蔬類植物，亦稱萵筍，葉由根生者尖闊，由莖生者為心臟形，皆無柄抱莖。春暮開黃花，列為頭狀花序。莖高尺許，去皮生食，味如胡瓜，並可醃藏。
　　菰
　　菰為蔬類植物，生於陂澤，高五六尺，葉如蒲葦。春秋兩季，中心生白薹，狀如藕而軟，曰菰菜，俗謂之茭白。秋間開花成長穗，結實如米，謂之菰米，亦曰雕胡米，色白而滑膩，儉歲以為飯。古本作苽，為六穀之一。
　　菜瓜
　　菜瓜俗稱生瓜，為蔬類植物，莖、葉、卷鬚，皆似甜瓜，實色綠，堅硬，有毛，可食。
　　胡瓜
　　胡瓜為蔬類植物，俗稱黃瓜，有卷鬚，葉作掌狀，淺裂，粗糙有毛。夏開黃色合瓣花，雌雄同株。實長數寸，色黃綠，有刺甚多，供食。漢張騫使西域得種，故名。
　　絲瓜
　　絲瓜為蔬類植物，園圃栽植之，莖細長，有卷鬚，葉掌狀分裂，裂片尖銳。夏日開黃花，雌雄同株。實長者至一二尺，嫩時可食。熟後，果肉內有強韌之纖維如網，謂之絲瓜絡。
　　冬瓜
　　冬瓜為蔬類植物，春暮生苗引蔓，葉如掌狀分裂，莖、葉皆有毛刺。夏開黃花，結實大者徑尺餘，長二三尺，皮堅厚。嫩時色綠有毛，老則蒼色，上浮白霜。
　　金瓜
　　金瓜為蔬類植物，秋結實，形扁圓，色赭，亦名北瓜。
　　莧
　　莧為蔬類植物，長尺餘，葉卵圓形，有青赤二色，嫩時供食。秋時開細花成穗，色黃綠。別有一種柔莖細葉者，謂之野莧，亦可食。
　　馬齒莧
　　馬齒莧為一年生草，原野自生，莖微赤，平臥地上，葉形如倒卵，質厚而軟，花小，五瓣，色黃。莖、葉嫩時，可煮曝為蔬，俗稱槳板草。
　　茼蒿
　　茼蒿為蔬類植物，俗名蓬蒿，莖高二三尺，葉羽狀，深裂，互生，花黃或白，中部為管狀。春冬莖、葉嫩時可食。
　　蕓薹
　　蕓薹為蔬類植物，一名薹芥，亦稱油菜。葉大色濃綠，無柄，葉腳包莖。春暮開黃花，為總狀花序。果為長角，熟則綻裂子出。嫩葉可食，子可榨油，謂之茶油，亦可食，并燃燈。
　　芥
　　芥為蔬類植物，葉似油菜而有缺刻，葉面常皴縮粗糙。秋末下種，冬時可食，並宜作虀。春深開小黃花，結實成莢，子如粟粒，研之成末，味極辛烈，食饌中用以週和，亦入藥。
　　雪裏蕻
　　雪裏蕻為蔬類植物，葉有銳鋸齒及缺刻，類芥菜，而葉稍纖，花黃。雪中諸菜凍損，此菜獨青，故名。味稍辛辣多醃以為虀。北人謂之春不老。按《唐韻》菜心長曰蕻。
　　芹
　　芹為蔬類植物，植於水邊濕地，莖有稜，中空，葉為羽狀複葉，互生，夏日開小白花，嫩葉可食。舊名楚葵，俗稱水芹，而名堇菜為旱芹以別之。
　　馬蘄
　　馬蘄，一名野茴香，與芹同類異種，生於卑溼地。春日生苗，葉似水芹而微小，叢生如蒿，白毛蒙茸，嫩時可茹。其根色白而香，堅硬不可食。
　　堇
　　堇為蔬類植物，一名旱芹，俗稱堇菜，莖高尺許，葉闊。夏日開花，淡紫色。莖、葉味苦，瀹之，則甘而滑。
　　葓
　　葓，水草名，閩人以為蔬，謂之葓菜，其莖中空，亦稱空心菜。初生，貼地蔓延，連根掘置水面，如荇藻，尤易滋長。康熙時，廈門居民多種之，其利甚溥。
　　落葵
　　落葵，一名終葵，蔬類植物，莖、葉皆柔軟，葉厚作卵形，端尖。夏秋間開細花，初白後紅。實圓小，熟則紫黑色。古以其葉為蔬，榨取實之紅汁，以為面脂，故又稱胭脂菜。
　　菾
　　菾為蔬類植物，一名莙達菜，園圃多栽種之。葉闊大，厚而有光，色青白。成長後，莖高三尺許，初夏開多數小花，成穗，色黃綠。其葉四時皆可為蔬。
　　黃芽菜
　　黃芽菜，蔬類植物也，為菘之變種，經人工之培養而成。葉與柄皆扁闊，層層包裹，全體成圓柱形，頂端成球形，葉淡黃色，秋末可食，柔軟甘美。以產於山東膠州之來倉者為最佳，通稱膠菜。又有外葉青而內黃者，產於浙西之嘉興。次則天津，有圓長二種，產大沽、塘沽，次則煙臺，極大外有青葉，性硬其味不及以上兩處。產崇明者尤劣，味酸，滬人皆呼名為島子菜。
　　薺
　　薺為蔬類植物，到處產生，葉在下部者羽狀分裂，在上部者有缺刻，嫩時可食。老後莖高尺餘，花四瓣，色白，實扁平三角形，中有細子。
　　萱
　　萱，本作藼，亦作諼、萲，俗作蘐，多年生草，一名忘憂，又稱宜男。葉似菖蒲而柔狹，花稍類百合，單瓣或重瓣，有紅黃等色。莖及單瓣之花曝乾為蔬，俗稱金針菜。
　　蔊
　　蔊為蔬類植物，通稱蔊菜，冬月叢生於田圃，莖高二三寸，葉橢圓而長，有缺刻，春日開小黃花。實為細角，長一二分，中有細子。農人連根葉拔而食之，味極辛辣，亦稱辣米菜。
　　蕺
　　蕺為蔬類植物，通稱蕺菜，野生，莖細長，高七八寸，葉為卵形。初夏開淡黃色小花，有苞四片，色白如花瓣，莖、葉皆有臭氣，亦稱魚腥草。可食，亦入藥。
　　馬蘭
　　馬蘭為蔬類植物，田野自生。春日生苗，葉為長卵形，端尖，甚粗糙，有大脈三條，鋸齒甚深，人取以為蔬。入夏高二三尺，開紫花，與雞兒腸同，惟冠毛甚多。
　　蓴
　　蓴為蔬類植物，江、浙湖澤中產生甚多，葉橢圓形，有長柄，莖及葉背皆有黏液被之，可為羹。夏日開紅紫花。亦作蒓，一名水葵。
　　菠薐菜
　　菠薐菜，一曰菠菜，本作波稜，蔬類植物，原為西域頗陵國產，唐時，其種始入我國。葉互生，略如三角形而尖，基部又旁出兩尖。莖高尺餘，花小而黃綠，單性，雌雄異株。根色赤，味甜。嫩時以為常蔬。
　　韭
　　韭，菜名，葉細長而扁，叢生，秋日莖頂開小白花成叢。根莖肥白而嫩，味尤美。
　　薤
　　薤，為狀似韭而中空，夏開細花，色紫，鱗莖如小蒜，謂之薤白，可食。
　　禹韭
　　禹韭，苗如鹿蔥，有節如籜，莖末發花，如牽牛而小，青碧熒熒，可愛。
　　薑
　　薑為蔬類植物，亦稱生薑，苗高二尺許，葉狀如箭鏃，對生，花被大小不整，色淡黃。地下莖色黃，味辛，秋初茁新芽，尤嫩美可食，烹飪時多用為調料，或蜜漬食之。曝乾者稱乾薑，入藥用。
　　蔥
　　蔥為蔬類植物，葉中空成管，高二尺許，有平行脈，四時可采食。葉之下部色白，俗稱蔥白。夏開白花，叢集如球。
　　松吉納
　　松吉納，蔥名，出準噶爾，根大而穗青，高及二尺。
　　洋蔥
　　洋蔥，一名玉蔥，為多年生草，植於畦，莖高一二尺，地下之鱗莖扁圓。葉中空，似蔥而甚細。秋日葉間出花軸，頂開多數白色小花，雜以珠芽。其鱗莖供食。
　　蒜
　　蒜為蔬類植物，有大蒜、小蒜二種。大蒜名葫，根莖俱大而瓣多，小蒜根莖俱小而瓣少，葉皆細長而扁，花白微紫，有地下之鱗莖。莖、葉皆可食，臭氣甚烈。
　　石蒜
　　石蒜，葉如蒜苗，夏盡苗枯，抽莖如箭，莖稍開花四五朵，深紅六出，長瓣長鬚。根亦如蒜，可煠熟製食。
　　山蒜
　　山蒜為多年生草，山野自生，葉細長，有微稜，臭氣似蔥。夏月莖頂生小肉芽如球，並開繖形小花，色淡紫。葉與地下之鱗莖皆供食。
　　達爾吉爾
　　達爾吉爾，小蒜也，準噶爾所產，根甚小，苗可三四寸。
　　薩喇納
　　薩喇納，野蒜名，出準噶爾，高尺餘，色青，獨莖，頂結小花。其根有黃白二種，味淡，可作羹。
　　丕牙斯
　　新疆之蔬，有所謂丕牙斯者，如內地之薤。
　　蒝荽
　　蒝荽，本作胡荽，蔬類植物，葉裂有鋸齒。粵人及北人每於嫩時摘以調食，甚香美。初夏開細花，五瓣，色白。實亦辛香，可為香料。俗作芫荽。
　　石胡荽
　　石胡荽，為多年生草，產道旁，細莖蔓延於地，節節生根，葉圓小，有光澤。春夏之交，開白色細花，有淡紅暈，列為小繖形花序，氣辛。
　　蒔蘿
　　蒔蘿，俗稱小茴香，為一年生草，高二三尺，葉細如絲。夏開小黃花，瓣內曲。實橢圓，微扁，子大如黍粒，黑褐色，氣味芳辛，用以調味，亦可入藥。本產於波斯國，蒔蘿，蓋番語也。廣東頗多，江蘇人醃物時輒用之，取其香也。
　　番椒
　　番椒，俗名辣椒，一年生草，處處種之，高二三尺，葉為卵形，端尖，有長柄，互生。夏月開白花，花梗甚長，實色紅而味辣，可供食用。
　　蜀椒
　　蜀椒為落葉灌木，一名巴椒，亦名川椒，產於蜀中。幹高四五尺，有刺，葉為複葉，光滑而厚。實肉厚皮皺，子光黑，過於花椒，可為香料。
　　胡椒
　　胡椒為蔓生灌木，原產南洋各島及南美等處，故名。長丈餘，葉為心臟形，互生。夏開小白花，成長穗。實圓，生青熟紅，乾則皮皺色黑，謂之黑胡椒。除去者黑皮者，曰白胡椒。味辣而香，研粉可食，並入藥。
　　老鎗穀
　　老鎗穀為一年生草，園圃栽植之，莖高二三尺，葉橢圓。夏日梢上分枝，出長花軸，紅色或白色小花叢集下垂，其穗甚長。實成粒，儉歲，人亦食之，故名。
　　枲耳
　　枲耳，一名蒼耳，一年生草，野生，葉為卵形，端尖，有缺刻及鋸齒，互生。夏日開綠花，單性，雌雄同株，雄花在花軸之上部，列為小頭狀花序，雌花隱於囊狀總苞之內，總苞滿生小刺，鉤著人衣。嫩苗及實，遇儉歲，人亦食之。
　　藜
　　藜為一年生草，莖高五六尺，葉心色赤，卵形有鋸齒，嫩時可食。花小而黃綠。莖老可為杖。古人讀書燃藜，以其光最明，可傳火徹夜。又名萊，《詩》「北山有萊」，即此。俗稱紅心灰藋。
　　薇
　　薇為一年生草，莖高二三尺，尖端卷曲如旋渦。葉有二種，一為綠色，差類蕨葉；一為褐色，形細長，其上著生多數胞子囊，嫩時可食。
　　葫蘆
　　葫蘆，本作蒲蘆，一作胡盧，為一年生蔓草，園圃皆栽之。莖細長，以卷鬚絡於他物，葉圓心臟形，有柔毛。初夏開白花，夕開朝萎。至秋，實熟，如重疊大小二圓球，乾者髹之為玩具。別有一種身長而首尾如一，供蔬食者，亦稱葫蘆。《本草》謂之壺盧，俗稱萹蒲。
　　蔞蒿
　　蔞蒿為多年生草，生水邊及澤中，莖高四五尺許，葉羽狀深裂，似艾而闊，背密生灰白色毛。秋日開花，褐色，為頭狀花序。嫩莖香脃可啖。《爾雅》「蔏蔞」即此。宋蘇軾詩：「蔞蒿滿地蘆芽短，正是河豚欲上時。」
　　莪蒿
　　莪蒿，一名蘿蒿，亦稱䕲蒿，多年生草，生於水田，莖、葉似萋蒿，開黃綠花，為小頭狀花序，排列如穗．嫩莖可蒸食。
　　邪蒿
　　邪蒿，草名，野生，莖高二尺許，葉為複葉，分歧甚多。夏開小白花，為複繖形花序。其根、葉，古以為蔬。
　　蘩縷
　　蘩縷為一年或越年生草，山野自生，引蔓於地，莖細長，節間有毛下向，中空，斷之，有一縷如絲。作蔬，甘脃。葉為卵形對生，花小而白，五瓣，每瓣三裂甚深。《爾雅》：「蔜，之嫂蘩縷。」即此。
　　荇菜
　　荇菜為多年生草，葉似蓴，一端有缺刻，大寸餘，面青背紫，平貼水面。夏日開合瓣花，色淡黃，五裂，邊緣多毛。莖、葉嫩時可食，故稱荇菜，《詩》「參差荇菜」是也。
　　草石蠶
　　草石蠶，亦名甘露子，多年生草，莖方，葉稍似心臟形，背有毛密生。夏初，葉腋開淡紫色脣形花。地下莖之尖端色白，形如連珠，略似蠶形，故名。根可煮食，如馬鈴蘿。本我國產，今歐洲盛種之。
　　地榆
　　地榆為多年生草，莖高三四尺，數十葉自根叢生，為羽狀複葉。秋間起花莖，莖頂開花，色紫或紅白，列為穗狀花序。其嫩葉可食。
　　敗醬
　　敗醬為多年生草，山野自生，莖高三尺許，下部為羽狀複葉，上部單葉。秋初開黃色小花，成複繖形花序。鄉人常採嫩莖食之，味微苦而有陳醬氣，故名，俗亦稱苦菜。
　　仁草
　　仁草，即菸，即煙草也，所在有之。熊人林《地緯》云：「粵中有仁草，名金絲醺，可辟瘴氣。多吸之，能令人醉，亦曰酒煙。」
　　盪盪青
　　盪盪青，北方所謂之鐵腳草也。採取陰乾，投沸湯中，頃之，莖、葉舒卷如生。
　　察齊巴克
　　察齊巴克產新疆，葉似雞冠，花如辮，倒垂三四尺，色紅紫，春種秋開。名為察齊巴克者，以其形似回婦首飾之察齊巴克也。
　　龍芽草
　　龍芽草為多年生草，山野自生，高二三尺，葉為羽狀複葉。夏日出花軸，花黃，五瓣，實多刺。俗稱仙鶴草。
　　羊刺草
　　羊刺草，莖有刺，味甘美如蜜，準噶爾部多有之。
　　鹿藿
　　鹿藿為多年生蔓草，莖、葉皆褐色，葉闊。夏開黃花，為蝶形花冠。結實成小莢，熟則赤黑，子大如花椒，扁圓而黑，可煮食，俗稱野綠豆。
　　胡蔓草
　　嶺南有胡蔓草，葉如麻，花黃而小。一葉入口，百竅潰血，人無復生，凶民將取以毒人，則招搖若喜舞然。或有私怨者茹之，呷水一口，則腸立斷。或與人鬨，置於食，以斃其親，誣以人命者有之。製為麻藥，置酒中，飲後昏不知人，然醒後不死。
　　款冬
　　款冬，一名菟蒵，為多年生草，高二尺餘，葉圓大，基部缺刻甚深，柄長二寸許，花莖別有小葉，長卵形。春初，莖端開黃花，為頭狀花序。百草中此最先春，雖冰雪之下亦生芽，故有此稱。其嫩葉可為蔬。
　　石防風
　　石防風，草名，海濱自生，田中亦栽種之。葉為複葉，似芹。夏初開小白花，花序如複繖形。嫩葉可食。
　　鏨菜
　　鏨菜，草名，多生山野陰地，莖方，高一二尺，葉為長卵形，羽狀分裂。夏秋間，葉腋簇生脣形花，色白，層疊成穗，形與益母草最肖。其嫩苗亦可食。
　　山慈姑
　　山慈姑為多年生草，山野自生，高尺許，葉細長如韭，莖自地下莖之中央生出，頂端開一花，色白而略紫。地下莖狀如慈姑，可食。
　　荸薺
　　荸薺為多年生草，水田栽植之，莖高二三尺，管狀，色綠，花穗聚於莖端，頗似筆頭。地下之塊莖形圓，可供食，蘇人謂之地栗，兩廣人謂之馬蹄，古名鳧茈，又稱烏芋。
　　百合
　　百合為多年生草，多栽於園圃中，高二三尺，葉短而闊，似竹葉，互生。夏日開花，色白，無斑點，其紅黃色有斑點者，謂之卷丹，俗通謂之百合。其地下之鱗莖，皆可食，惟以白花者為良。
　　嵩山百合之質甚脆，不能隔宿，故不行遠，非親至山中，無緣求得也。
　　薏苡
　　薏苡為一年生草，葉狹長，有平行脈，花生於葉腋，實橢圓。其仁白色，可雜米中作粥飯及磨麵，並入藥。
　　向日葵
　　向日葵為一年生草，莖高六七尺，葉作卵形，互生，有鋸齒，葉面粗糙。夏秋之交，莖頭開一花，為頭狀花序，大者徑七八寸，花瓣鮮黃，其花常向太陽旋轉，故名。江、浙各地，多栽種於溼熱地方，高可十餘尺，冷處略短。如印度之西北，種者頗多，土人謂其能收低溼處欲發之疫氣，令人免瘧疾發熱之症。其用途有五：一，花可染皂青，子可搾油，其油略與橄欖油同，每地一畝，收子約五十斗，每斗可搾油一升。二，子之仁搗為汁，塗擦肌膚，嫩滑而潤。三，西人有以之煮為粥，與孩童食之者。四，亞美利加之土人將其研磨細粉而為饅頭。五，葉可飼馬牛羊等畜，梗可為薪。浸其灰於水中，滌淨渣滓，再將水熬乾，即為上等之鹻，可製作肥皂。
　　蘆
　　蘆為多年生草，生於陂澤，莖高丈許，中空，葉細長而尖，有平行脈。秋開細花，甚繁密，成大圓錐花序。其莖可以製簾葺屋，或用為薪。萌芽可食，略如竹筍，俗稱之曰蘆筍，可入藥。
　　蒟蒻
　　蒟蒻，亦名菎蒻，為多年生草，產蜀中，高二尺餘，葉為掌狀複葉，花單性，有肉質穗狀花序，花苞頗巨。根圓如球，可為食品，然與蒟醬之蒟不同。《文選．蜀都賦》：「蒟蒻茱萸。」注：「蒟，蒟醬也。蒻，草也。」則蒟蒻本為二物。楊慎《丹鉛總錄》謂蒟醬即蒟蒻，誤。
　　益智
　　益智，草名，產閩、廣，葉尖長。春日開花，色似蓮。至夏實熟，子如小棗，兩端皆尖，可食，或和米作粽。
　　茈碧花
　　大理府浪穹縣北十五里有茈碧湖，【一名寧湖。】出罷谷山下，即洱河之源，水如碧玉色。湖有花，名茈碧，如荷花而差小，其色有白者，有澹紅而錦緣者。葉似荷錢，長五六丈，晝則上浮水面。見日，花始開，夜即卷曲入水，清香異常。采莖、葉食之，味過於蓴。
　　金盞
　　金盞，一名杏葉草，葉抱莖生，花開莖頂，黃赤如金，深小如盞。葉似初生之蒿苣，可作葅食。
　　決明
　　決明，葉淺綠，花黃，嫩苗與花及角子，皆可瀹茹，或點茶以食之。
　　人參
　　人參，多年生草也，葉為嘗狀複葉，六七月開花，花小色白，八月結子，似天竹子。生於深山草叢中，其根為補益藥品，長者八九寸，或三椏五葉，略似人形，尤貴重。初長成，色白；蒸熟，則微紅；紅而明亮者，老矣。產於奉天、吉林、高麗等處，故醫方或曰遼參，或曰吉林參，或曰高麗參。以野生者為貴，故又謂之疇山參。至古方所稱人參，則皆今之黨參也。舊產於上黨郡，即山西長子縣地。長子屬潞安府，故又稱潞黨參。人參透明，黨參不透明，故又謂人參曰明黨。
　　國人皆以人參為滋補之無上上品，然經西醫化驗，實無滋補之質料。吳漢槎孝廉兆騫初戍寧古塔時，曾以半斤之參煎汁餌之而瀉，亦可見其無用也。
　　珠參
　　乾隆初，孫端人學使督學滇中，嘗以滇產珠參寄贈金赤泉，赤泉作歌以謝之，歌云：「神經五參配五色，上黨從來稱第一。土精變化夜呼人，形似小兒肥且茁。新羅百濟高句麗，五葉三椏無等匹。未聞六詔點蒼閒，亦產靈苗吐芬苾。含滋孕液非在根，瑣碎枝頭綴仙實。花開香散洱海風，子落晴烘緬甸日。勻圖脫手顆顆同，大小明珠迸鮫室。定是瑤光墮地生，豈同凡草空蒙密。品嘗昔漏神農口，炮製枉炫雷公術。蠶頭羊角紛本草，此種不收嗤脫失。使君購得念故人，萬里寄將情意溢。開緘錯落瀉冰盤，珍重勝分金百鎰。阿儂善病邇更臞，數粒咀含蠲宿疾。題討相報付煙郵，紫氣回看耀蓬蓽。」【《禮斗威儀》云：「下有人參，上有紫氣。」】赤泉，名焜，錢塘人。
　　沙參
　　沙參為多年生草，莖高二三尺，葉長卵形，端尖，有鋸齒，輪生。秋時，葉腋開小紫花，花冠為鐘狀，五瓣。根似人參，產南省者根短小，曰南沙參，產北方沙地者根粗大，長尺許，曰北沙參，皆可作藥。
　　紫參
　　紫參為一年生草，生於陰地，葉形大小不一，有長柄。春暮，根間出花莖，花六瓣，粉紅成穗。根有節，色紫黑，地上延長尺餘，曝乾入藥。
　　玄參
　　玄參為多年生草，野生，莖方，高五六尺，葉長卵形，端尖，有鋸齒，對生。夏秋之間，莖端開小脣形花，淡黃綠色，為圓錐花序。根入藥。
　　仙茅
　　仙茅，草名，原產於西域，梵語為河輪勒陁，莖高四五寸，葉似茅，夏開深黃色小花。根有節，入藥為補益之品，亦稱婆羅門參。
　　白茅
　　白茅為多年生草，高一二尺，苗如鍼，俗稱茅鍼，葉細長而尖。春日先葉開花，簇生莖頂，有白毛密生，長二寸許，可為引火之火絨。其根味甜，入藥。
　　白蘞
　　白蘞為多年生蔓草，狀如小灌木，葉為掌狀複葉，春夏之交，開黃綠色小花，實圓多漿。根皮黑，內白，可入藥。
　　白頭翁
　　白頭翁為多年生草，野生，莖高尺許，葉為羽狀複葉。花之外面有白毛蔽之，內面紫色。花後，雌蕊尖端有毛下垂，如老人白髮，故名。有毒，可入藥。
　　白前
　　白前為多年生草，山野自生，莖高尺餘，葉為倒卵形，端銳尖。夏秋之交，自葉腋抽花莖，花小，色白或淡紅。根入藥。
　　白薇
　　白薇為多年生草，野生，莖高一二尺，葉為橢圓形，背有白毛。夏月開小花，五瓣，深紫，花序為穗狀。結莢，長二寸許，可入藥。
　　白鮮
　　白鮮，草名，一名白羊鮮，野生，莖高二尺許，下部木質，葉為羽狀複葉。夏開白花或淡紅色花，香氣強烈。根與皮皆入藥。
　　白芷
　　白芷為一年生草，野生，莖高五寸許，葉卵圓，對生，花色白而微黃。根入藥，一名白茝。古以其葉為香料。
　　白芨
　　白芨為多年生草，多植於園圃，高一二尺，葉長，闊寸許，有平行脈。夏月開花，色紅紫或白。根入藥，並可為糊。
　　白附子
　　白附子，草名，生卑濕之地，莖無旁枝，細葉叢生，開花成穗，根長寸許，與附子相似，故名。入藥。
　　黃茋
　　黃茋，亦稱黃耆，為多年生草，山地自生，莖臥地成蔓狀，葉為羽狀複葉，有毛。夏日開淡黃花，花冠為蝶形，結莢似赤豆。根肥大，入藥。產緜上者良，故亦曰緜茋。
　　黃連
　　黃連為多年生草，野生，葉為複葉，微類芹，莖長尺許。早春開小白花，結實，子色黃。根可入藥，甚苦。產於四川之雅州者良，故又曰雅連，亦曰川連。一種出波斯國者，根亦入藥，謂之胡黃連。
　　黃芩
　　黃芩為多年生草，莖高二尺餘，葉為箭鏃形，略似柳，無柄。夏日開花成穗，有紫白等色。根長四五寸，色深黃，曝乾入藥。其宿根外黃內黑者曰片芩，新根內黃者曰條芩。
　　黃精
　　黃精為多年生草，莖高一二尺，葉似百合。夏初葉腋開花，下垂如小伶，色淡綠。花後，結黑實如豆。根為管狀，色白而青。根、莖均可入藥。
　　甘草
　　甘草為多年生草，產川、狹等省，葉為羽狀複葉。初夏開淡紅花，花冠如蝶形，簇聚成穗。其地下莖及根皆入藥，亦輸出外國。以味甚甜，故名。
　　甘遂
　　甘遂為多年生草，山野自生，莖高尺許，葉為長橢圓形。春暮開花，褐色。實黏滑，根皮赤。肉白，可入藥，有毒。
　　甘松香
　　甘松香，草名，產黔、蜀，莖高五六寸，葉細如茅，根密，味甘。其根，曝乾之，可合諸香而燒，且入藥。
　　香薷
　　香薷，草名，野生，莖方，葉為長卵形，有鋸齒。秋開白花，略帶紅紫色，叢集成穗狀，香氣強烈。莖、葉入藥。
　　香附子
　　香附子為多年生草，產田野及海岸砂地，葉細長而硬，如莎，故《本草》合為一種。莖高尺餘，夏開濃褐色花。地下塊根有細黑毛，肉白，香附子即其根也，入藥。
　　狗脊
　　狗脊為多年生草，生於山地，葉叢生，為羽狀複葉，質厚，色淡綠，葉面有齒，為無性芽，背生子囊群。地下根莖色黑如狗脊骨，有黃毛如狗形者，俗稱金毛狗脊，皆入藥。
　　麥門冬
　　麥門冬為常綠多年生草，亦作麥虋冬，多產於陰濕處。地下有根如連珠狀，葉長二尺許，花長尺許，夏日開稀疏之穗狀花，色淡紫，實黑。根可入藥。
　　天門冬
　　天門冬，一作天虋冬，為多年生蔓草，所在有之。其莖纏絡他物，葉作鱗片狀，由葉腋生綠色小枝，彎曲如針，俗誤為葉。夏開細白花，亦有黃紫者，塊根入藥。
　　荊芥
　　荊芥為一年生草，野生，園圃亦種之。莖柔軟，高尺許，葉為箭鏃形，淡黃綠色。秋開小脣形花，色綠，為總狀花序，略如紫蘇，故又名假蘇。實中有細子，黃赤色。莖、葉皆入藥。
　　柴胡
　　柴胡為多年生草，有南北二種。北柴胡莖高二尺許，葉狹長，互生。南柴胡莖高四五尺，葉狀如箭鏃，無柄，葉腳頗闊，圍抱其莖。皆於夏日開小黃花，五瓣。根可作藥，而以北柴胡為勝。
　　大黃
　　大黃為多年生草，產於西北數省，莖高四五尺，葉大，掌狀淺裂，有長柄。夏秋之交，開淡黃色小花，為多數穗狀花序。根入藥，以四川所產紫地錦文者為最良。其性曳瀉峻快，有將軍之稱，俗稱生大黃為生軍。每歲輸出歐洲各國頗多。
　　湯海秋，名鵬，益陽人，王少鶴、邵位西、梅伯言、魏默深皆與交，曾文正公尤契之。其病卒也，年僅四十有四，文正為文以祭，有曰：「一呷之藥，椓我天民。」實言其吞大黃殞命之事也。蓋海秋篤信大黃，一日，寓齋小集，座客或言某某以服大黃而歾，海秋則言大黃為生平無疾常服之藥，何足致死，並命蒼頭速購數兩至，將面客吞服以實其言。座客爭阻之，則已吞六七錢矣。座客又奪之於其手，猶攫得一塊入口，且嚼且詈。俄而客散日暮，遂病瀉，夜闌竟死。
　　地黃
　　地黃為多年生草，隨處自生，高六七寸，葉為長橢圓形，互生，花黃白略紫，花冠為脣形，實類小麥。根長三四寸，細如手指，皮赤黃色，曝乾則黑，俗稱生地，可作藥。蒸熟者，俗稱熟地。
　　地膚
　　地膚為一年生草，園圃栽植之。莖高三尺許，葉狹細，互生，花小而綠，夏日生於葉腋。嫩苗可作蔬。子甚繁，入藥，稱地膚子。莖枝老後可為帚。《爾雅》：「葥，王蔧。」即此。
　　天名精
　　天名精，野生，葉長橢圓形，有鋸齒及密毛，面皺，臭氣甚烈。夏秋之間，出莖二尺餘，葉腋開頭狀花，綠色。根色白，別名杜牛膝，與葉皆入藥。
　　大戟
　　大戟為多年生草，山野自生，莖高三尺餘，葉如箭鏃，互生，有細鋸齒。夏季開花，小而褐色，雌雄同株，有總苞，四片圍繞如萼。根入藥，有毒。
　　夏枯草
　　夏枯草為多年生草，野生，莖方，高尺餘，葉作長卵形，端尖，莖、葉皆有毛。夏初莖端開脣形花，列為穗狀花序，色淡紫或白。莖、葉入藥。此草夏至後即枯，故名。
　　馬鞭草
　　馬鞭草為多年生草，原野自生，莖方，高二三尺，葉羽狀分裂，對生。夏秋之間，開細紫花，列為穗狀花序。莖、葉均入藥。
　　馬兜鈴
　　馬兜鈴為多年生蔓草，山野自生，葉為長心臟形，似薯蕷葉而厚大，端鈍。夏日開黃紫花，花冠作管狀而不整。根與實均入藥。
　　羊蹄
　　羊蹄為越年生草，產於濕地，春初叢生大葉，長尺許，形如牛舌，故亦稱牛舌菜。春末抽花莖，開淡綠色小花，成叢下垂。結子如蕎麥，謂之金蕎麥。根長近尺，紅黃色。夏至即枯，秋深復生，經冬不死。根擣汁，可治疥癬、腫毒。
　　鹿蹄草
　　鹿蹄草為多年生之常綠草，葉橢圓而厚，有長柄，略似鹿蹄。春夏之交，葉叢中抽花莖，上開數花，色白，皆下向。舊以為止血及金瘡藥。
　　鹿啣草
　　鹿啣草，產雲南之順寧，以牝牡二鹿之交也，牡輒憊不能起，牝啣是草以喂之，牡頓起，因以得名。可入藥。
　　雞血藤
　　雞血藤，產雲南之順寧，草質也。剖之，流汁似血，為高血聖藥。
　　威靈仙
　　威靈仙為多年生草，山地自生，莖高三四尺，葉作闊箭鏃形，輪生。夏開合瓣花，紫碧色，為長總狀花序。其根每年旁引，一根叢鬚數百條，乾則深黑，俗稱鐵腳威靈仙。
　　萎蕤
　　萎蕤，亦作葳蕤，一名玉竹，為多年生草，山野自生，莖高尺餘，有稜，葉為長卵形，有平行脈。花下部連合作管狀，生於葉腋，色白微綠，形細如小鈴。根莖多肉，可製澱粉，又可入藥，性最難燥。
　　商陸
　　商陸為多年生草，山野自生，莖高三四尺，葉互生，如卵形而大。夏月開花，小而色白，為穗狀花序。實為肉果，赤黑色。嫩葉可食，根可作藥，性有毒。
　　朮
　　朮為多年生草，野生，莖高二三尺，葉有毛，對生，花有紫、碧、紅數色。根細類指，大者如拳，色微褐，肉白，曝乾，可作藥，今通稱白朮，古方所用即此。有皮蒼黑色者，別稱蒼朮。
　　貝母
　　貝母為多年生草，莖高尺許，葉狹長，莖頂三葉尤小，末卷曲。三四月開花，花蓋六片，淡黃微綠，內面有綠線，並雜紫點甚細。地下莖如小貝群聚，色白，入藥。一名蝱，《詩》「言采其蝱」，帕此。《爾雅》作「冏」。
　　黃蜀葵
　　黃蜀葵為越年生草，俗名秋葵，莖高三四尺，葉掌狀分裂。夏開淡黃花，五瓣，大如金椀，人亦呼之為側金盞花。瓣之下部色紫，陰乾為末，傅惡創，可浸油塗湯火傷。根肥大，多黏液，且可用為紙之糊料。
　　楊蘭坡嘗有詩詠蜀葵，詩云：「流鶯聲送麥風寒，一丈紅遮五尺欄。錦色蒲萄向人殢，啼痕杜宇憶歸難。持羹真作無家別，棄扇難追有限歡。向日誰憐寸心苦，狂風無奈更銜殘。」
　　龍葵
　　龍葵為一年生草，高二三尺，葉為卵形，夏日節間抽細莖，開小白花，為繖形花序。花後，結球形之漿果，色黑，大如碗豆，性有毒。莖、葉煎汁，可治頑癬。
　　五香草
　　紹興有異草，名五香，色綠，有清香，葉作四瓣，長寸許，生於郡城府山之陰。端陽始長，故得五香之名。瀹其汁，可避瘟疫。偶覺頭暈，飲之，亦立愈。
　　舌蔞
　　舌蔞，亦作瓜蔞，蔓生，葉狹長而光滑。實橢圓，大倍於王瓜。其仁及皮為藥用，根可製澱粉，曰天花粉。仁綠色多脂，可取油燃火。
　　三七
　　三七為多年生草，本名山漆，又名金不換，莖高三尺許，葉為羽狀分裂。秋開黃褐色花，成頭狀花序。根、葉搗汁，敷傷處，可止血，並可消蟲螫之腫。
　　三稜
　　三稜為多年生草，春時叢生於荒廢陂池及濕地，葉似蒲而狹。夏秋抽莖，高四五尺，莖端開花六七枝，雄花在上，雌花在下，皆細碎成穗，黃紫色，結子甚細。其葉、莖、花、實俱有三稜，莖中有白穰，剖之，織物柔韌，如藤。荊襄、江淮、濟南、河陝皆有之，生於荊楚者曰荊三稜，可入藥。
　　鴉膽子
　　鴉膽子，治休息痢，用三十粒去殼取其仁，外包龍眼肉撚丸，每晨米湯送下，一二服或三四服即愈。此藥味大苦而寒，力能至大腸曲折之處，搜逐濕熱。《本草》不載，見於《幼幼集》，稱為至聖丹，即苦參子也，藥肆多有之。咸豐時，桐鄉名醫張雲寰常用此藥治痢，頗效，此合乎西醫用萆麻油治痢之法，取其能洗淨腸中穢污積滯，能洗淨，則病自去。如用萆麻油，則無毒質，較鴉膽子更佳矣，惟鴉膽子兼治腸風便血。凡熱痢色赤久不愈者，亦可治，惟虛寒下痢忌之。
　　遠志
　　遠志為常綠草，陝西之綏德、河南之開封多產之。莖高七八寸，甚細，葉橢圓。夏開蝶形花，色紫，根可入藥，有袪痰之效。《爾雅》：「葽繞，棘蒬。」即此。
　　桔梗
　　桔梗為多年生草，高尺餘，葉橢圓，有細鋸齒。秋初開花，五瓣，頗大，色紫或白。根如牛蒡。莖可入藥。
　　杜衡
　　杜衡為多年生草，常生山中陰地，葉為心臟形，葉腳凹陷頗深，有長柄。冬月根際開紫花，有管狀花被。根莖可入藥。
　　山柰
　　山柰，亦作三柰，產粵中，葉狹長，葉間出花莖，開淡紅花。根供藥用。
　　山薑
　　山薑為多年生草，莖高尺餘，葉尖長，似蘘荷，稍小，背有軟毛。夏日出花莖，長三寸許，花白，帶紅黃色，為穗狀花序。實似豆蔻。根為藥用。
　　薑黃
　　薑黃為多年生草，野生甚多。葉為長橢圓形，背有軟毛。夏初發芽，並抽花莖，高六七寸，有二小葉包之。莖上徧生鱗狀苞，每苞開二花，瓣為漏斗形，色黃。根入藥，並為黃色染料，用以染紙，遇炭酸鈉之鹼性物則變紅色，故以為試紙。
　　芎藭
　　芎藭為越年生草，野生，多產於蜀中，亦稱川芎。莖高一二尺，葉似芹，分裂尤細。秋開細白花，五瓣，為複繖形花序，全體芬馥。根可入藥。
　　艾
　　艾為多年生草，莖白色，高四五尺，葉互生，長卵形，為羽狀分裂，背生白毛，甚密。夏秋之交開小花，淡褐色，結實纍纍。嫩葉可食，乾後揉之，則成艾絨，醫者灼以治病，謂之灸，亦用作印泥。
　　獨活
　　獨活為越年生草，產羌中，故又名羌活。莖、葉皆有毛。夏月莖高六七尺，葉為羽狀複葉。秋開小花甚多，五瓣淡綠，為複繖形花序。實紫。根入藥。
　　牽牛
　　牽牛為一年生蔓草，葉有三尖，互生。夏日開花，淺碧略紅，花冠作漏斗狀。侵晨花開，受日光而萎。實為球形，有蒂裹之。子圓而黑，俗稱黑丑，有毒，入藥。
　　錢塘包秋吟有《詠牽牛花》詩云：「柔枝裊裊瘦娉婷，靛朵新抽玉露零。點綴最宜先七夕，託根何幸傍雙星。繞籬扶竹亭亭立，當戶窺人故故青。卻愛蔚藍天色好，數花明處照流螢。」
　　牛膝
　　牛膝為多年生草，隨處自生，莖高二尺許，葉橢圓而尖。花綠色甚小，為穗狀花序。實有小刺，常黏著人衣。其根入藥。
　　牛欄草
　　牛欄草，產閩中，榦細長，夏開鮮紅花，數十朵叢生一枝。泉州人以其花期正當競渡時，故又名為龍船花。葉甚大，謂能治發背，有神效。
　　菝葜
　　拔葜為多年生蔓草，山野自生，高二三尺至六七尺，多刺，葉卵形，互生，托葉變形為二卷鬚，絡於他物。初夏開黃綠花，集為繖形。實大如豆，紅色，根供藥用。
　　虎掌
　　虎掌為多年生草，山野自生，高二三尺，葉作掌狀分裂，葉柄甚長。花類天南星，惟花托之上部伸長，狀如長絛。性有毒，其根入藥。
　　虎杖
　　虎杖為多年生草，山野自生，高一二尺至四五尺，葉闊端尖，有淡黑斑，其基部方如刀切。夏日葉腋抽花軸，開淡紅色小花，成穗。實三角形。根入藥。《爾雅》謂之蒤。
　　蛇牀
　　蛇牀為多年生草，濕地甚多，莖初臥地，後昂起，高尺餘，葉作羽狀分裂，互生。夏月開小花，色白，五瓣，為複繖形花序，花瓣尖端微曲。子黃褐色如黍米，入藥。
　　蒴藋
　　蒴藋為多年生草，類接骨木，莖高四五尺，夏開小白花，實如小粒。莖、葉皆可入藥。
　　閭茹
　　閭茹為一年生草，野生，莖高二三尺，葉為長卵形，莖、葉中皆有白汁，性有毒，春開淡黃色小花。根可入藥。
　　蒺藜
　　蒺藜為二年生草，生於海濱砂地，莖平臥，葉為偶數羽狀複葉。夏日開小花，五瓣，色黃。實大約三分許，有刺。一種白蒺藜，出陝西之沙苑者，莢長寸許，子大如脂麻，謂之沙苑蒺藜。皆可入藥。
　　補骨脂
　　補骨脂，殆破故紙，高三四尺，葉似胡麻。夏秋之交，開淡紫花。實圓扁，色黑，味少腥而有香氣，可入藥。
　　萹蓄
　　萹蓄為一年生草，多生於道旁，莖高尺許，葉狹長而閑，略似竹葉，故亦稱扁竹。夏月葉腋開淡紅花，甚細。嫩葉可入藥。
　　萆薢
　　萆薢為多年生草，莖引蔓上昇，葉大，如心臟形，邊緣有缺刻，柄長。夏開淡黃色單性花，成穗狀。根長而硬，入藥。
　　覆盆子
　　覆盆子為多年生草，隨處自生，長莖臥地，葉為掌狀複葉，小葉大而平滑，質硬。春日抽花軸，花五瓣，色白。實為細粒，色紫赤。花托肥大。味甘，人或食之。《爾雅》：「茥，蒛葐。」即此。
　　益母草
　　益母草為越年生草，一名茺蔚，野生，葉高四五尺，葉略似艾，三裂或五裂。夏初開淡紫花。產婦服之有益，故名。
　　豆蔻
　　豆蔻，有草豆蔻、白豆蔻、肉豆蔻三種。草豆蔻，草本，產於嶺南，葉尖長，春日開花成穗。實稍小於龍眼，端銳，皮光滑，仁辛香氣和。又有皮黃薄而稜峭，或黑厚而稜密者，別稱草果。白豆蔻，形如芭蕉，葉光滑，冬夏不凋。實淺黃色而圓大，殼白而厚，仁如縮砂仁，皆入藥。肉豆蔻，木本，產於新嘉坡、蘇門答臘等處，近歲盛有輸入。葉為長橢圓形，夏開單性白花。實為肉果，內有紅色假種，皮甚堅，其仁香氣強烈，亦入藥，並作香料。草豆蔻花成穗時，嫩葉卷之而生，初如芙蓉，穗頭深紅色，葉漸展，花漸出，而色微淡，亦有黃、白色者。
　　山豆根
　　山豆根為常綠草，狀如灌木，莖柔弱，高一二尺，葉為複葉，每枝小葉凡三。夏開白色蝶形花，成總狀花序。實紫黑，根供藥用，為解毒劑。又一種，葉光潤如木犀，狹長而柔軔。
　　葛
　　葛為多年生草，莖細長，蔓生，葉為複葉，闊大。秋日開花，紫赤色，花冠蝶形。結實成莢，根外紫內白，入藥。搗碎取汁，製成白粉，謂之葛粉，為小粉中最佳之品。
　　車前
　　車前為多年生草，產於北數省及東三省，葉自地下莖叢生，成卵形而闊，常有五肋，柄甚長。夏日葉叢中央出花莖，開淡紫色細花，花序為穗狀。實紫色，子入藥。一名芣苢。陸璣《詩》疏：「車前一名當道，喜在牛跡中生，故名車前當道也。」
　　石斛
　　石斛為多年生草，產於山中巖石或古樹，莖高五六寸，有節，稍類木賊而中實，每節生葉一片，葉狹而厚，有平行脈。夏月開花，色淡紅或白。拔其根，以砂石栽之，或盛以籃，挂屋下，數澆以水，經年不死。莖可入藥。舊稱蜀產者為勝，亦稱金釵石斛，以其狀如金釵股也。
　　木斛
　　木斛，莖鬆軟，色深黃有光澤，亦稱金石斛。
　　烏蘞莓
　　烏蘞莓為多年生蔓草，莖有卷鬚，纏於他物，葉為掌狀複葉，分歧為五小葉。夏季開小花，黃色，四瓣，列為聚繖花序。根莖可入藥。《爾雅》：「拔，蘢葛。」即此。
　　紫蘇
　　紫蘇為一年生草，園圃栽植之，莖方，高二尺餘，葉卵形端尖，有鋸齒，對生，背紅紫色。夏日出長花莖，開小脣形花，色白或淡紅，為總狀花序。實如芥子。莖、葉、實皆為藥品。
　　紫菀
　　紫菀為多年生草，高六七尺，葉長橢圓形，有鋸齒，葉面粗糙。秋日開花，為頭狀花序，周圍為舌狀花冠，淡紫色，中部管狀花冠，黃色。根紫而柔軟，以為藥用。其白者名女菀。
　　漏盧
　　漏盧為年生草，以出山東舊單州者為良。莖似薊無刺，葉厚，大者長尺餘，背白色。夏秋之交，葉間出花莖，開藍紫色小花，攢簇成球。根可入藥。
　　細辛
　　細辛為多年生草，所在有之，葉闊而尖，甚狹，有長葉柄，直生於根莖，花三瓣，色紫黑。根入藥。
　　茵蔯
　　茵陳，亦作茵蔯，蒿之一種，為多年生草，產於河邊砂地，葉似胡蘿蔔，有白毛密生，枝梢之葉，細裂如絲。春日抽莖二尺許，開小頭狀花，綠色，排列如穗。莖、葉可入藥。以其經冬不死，更因舊苗而生，故亦名因陳。
　　茜
　　茜，亦作蒨，蔓生，莖方，中空，葉長卵形，葉柄與蔓皆有刺。夏月開小白花，實黑色。根赭黃，可染絳，並供藥用。
　　續斷
　　續斷野生，莖高三四尺，中空有稜，葉羽狀深裂，如薊，春夏之交開紫色花。根入藥。
　　野芝麻
　　野芝麻為多年生草，野生，莖方，高尺餘，葉為卵形端尖，深齒細紋，略似麻葉。春日葉腋開花，為脣形，花冠白質紫暈。莖葉味淡微辛，作芝麻氣，故有此稱。古謂之續斷。入藥。
　　莨菪
　　莨菪為多年生草，一名天仙子，有毒。早春抽莖色紫黑，長則莖、葉變為淡綠。葉長橢圓形，端尖，互生。夏初，葉腋開鐘狀花，黃褐色微紫，為合瓣花冠。此草可製定痙定痛之藥。
　　牡蒿
　　牡蒿為多年生草，野生，高二三尺，葉本狹末廣，形如尖劈，上部有缺刻，互生。秋開小花成穗，淡褐色，似艾而小。《爾雅》：「蔚，牡菣。」即此。梗、葉入藥。
　　葶藶
　　葶藶為二年生草，原野自生，高七八寸，莖、葉皆有細毛，葉長卵形，無柄，互生。春日開花，微黃，結角，子扁小如黍粒，熟則裂開，供藥用，有甜苦二種。《爾雅》謂之蕇。
　　澤漆
　　澤漆為一年生草，生於道旁，莖高七八寸，葉為倒卵形。春暮，莖頂生五葉，分五枝，開淡褐色小花，有毒。莖、葉均入藥。
　　澤瀉
　　澤瀉為多年生草，俗稱野慈姑，葉似慈姑而小。初夏莖端結蕊，淡碧色，形似如意。此時苗嫩可食，閩人謂為如意菜。花白色。地下球莖可供藥用。
　　澤蘭
　　澤蘭為多年生草，產於濕地，每莖一葉，箭鏃形，基腳抱莖。夏日葉間抽花莖，莖端各著一花，紅紫色，可入藥。
　　零陵香
　　零陵香亦稱蕙草，俗名佩蘭，為多年生草，南方各省多種之。莖方，葉橢圓，端尖，對生。秋初開紅花，香氣如蘼蕪，結黑實。古言佩此可已疫癘。一名薰草。以產於湖南之零陵縣者為最著。可入藥。
　　藿香
　　藿香，野生，庭院亦種之。莖方，有節，中空，葉為卵形，端尖，有缺刻，自莖端至下部，對生甚密。夏秋之間開花，花冠為脣形。莖、葉之香頗烈，可入藥。
　　赤箭
　　赤箭，初生時一莖直上，高三四尺，狀如箭簳，色青赤，葉尖小。初夏開淡紫花，成穗，實大如豆。根曝乾，可入藥，謂之天麻。
　　曼陀羅
　　曼陀羅為一年生草，莖直上，高四五尺，葉作卵形，常有缺刻。夏日開大紫花，有漏斗形之合瓣花冠，邊緣五裂。實為裂果，面生多刺，性有毒。以其葉雜煙草中同吸，止咳嗽，過量則致死。
　　蓬莪蒁
　　蓬莪蒁，野生，莖高二三尺，葉長，色綠，微灰白，夏初開黃花。根如薑，下有圓形物聯綴，如雞卵，曝乾，可供藥用。
　　鳶尾
　　鳶尾為多年生草，庭園多植之，高一二尺，葉狀如劍，各有鞘包之，花軸生於葉間。初夏開花頗大，淡紫綠色，花被六片，密生紫色小點，外層三片較大，其一突起如雞冠。根、莖入藥，即射干也。
　　菖蒲
　　菖蒲為多年生草，生於水邊，葉有平行脈，花小，色淡黃，為肉穗花序。有大小二種。大者長三四尺，氣味香烈，葉上有脊如劍狀，俗於端午日翦其葉作劍以懸於門。《本草》謂之白菖，亦曰泥菖蒲。小者高尺餘，葉纖細，無中肋，曰細葉菖蒲，亦曰石菖蒲，以瓦盆栽之，置案頭以供玩賞。最纖細者，葉長僅三四寸。根可入藥，一寸九節者良。
　　菖蒲多壽，信然。淮南安豐場市北有古廟，名北極殿，地清曠，有牡丹、芍藥數十本。廟僅一僧。有周翁者，年八十餘，習靜於此，暇以花草自娛。某曾見其窗外陳有石菖蒲三十餘盆，細密可愛，盆尤精緻，非康熙即乾隆時製也。偶問之，知皆數百年物，殆菖蒲與盆並久，非故以古瓷植菖蒲也。本為周之世傳，特移置廟中耳。周並為詳言植菖蒲法，得水則肥，得土則瘦，固矣。然每年四月以竹翦翦一次，再茁，則葉愈細，歷數百年而細僅逾髮矣。後已久不復翦，是根葉均成古物。草類得此，可謂壽矣。後周翁死，僧為珍護之。光緒壬辰冬，忽大寒，江且結冰，良為數百年所稀有，安豐一隅，人家所蒔花木，凍斃者十居八九，此二十餘盆之菖蒲，亦隨浩劫以去矣。
　　水仙
　　水仙為多年生草，高尺許，葉細長，有並行脈，叢生。花莖生於莖叢之間，花為繖形，色白，別有黃色杯狀之副冠。地下莖為塊狀，有毒，然可治癰腫。
　　仁和金振之鹺尹翀嘗賦水仙花詩云：「春雪壓簷水生骨，東園桃李花未發。水仙有意陵莫寒，素影朦朧漾殘月。我因花事增歎嗟，煙浪微茫夢飛越。金支翠旗光有無，貝闕珠宮影明滅。冰夷擊鼓急響停，湘妃奏曲繁聲歇。彼姝者子六銖衣，微步生塵見羅襪。花魂咫尺洵有靈，一點冰心慰寥闊。憶昔嘉種羅華堂，分箋共逞生花筆。名並三閭六瓣奇，哲兄得句真清絕。【「名與三閭並，香推六瓣奇」，振之之兄詠水仙句。】同君解佩返瑤京，石上菖蒲空九節。欲吟楚些歌《大招》，新詩誰補湘纍缺。【振之之兄討曾言及此，故云。】杜蘅芳芷眼迷離，物是人非那忍說。仙漿未飲熱中腸，聊取寒泉薦清潔。梅兄礬弟倘相攜，應到蓬萊水雲窟。」振之，乾隆時人。
　　沈玉遮有《詠水仙花》詩，詩云：「紙窗耿虛影，媚此小雪天。明明冷飛白，撲蔌上琴絃。何時降北渚，猶帶蕭湘煙。伶俜獨幽絕，小築含春妍。藝以瑣碎石，浴以清泠泉。襯以石子瘦，佐以銅盆圓。伴我梅花帳，茶夢寒可憐。珊珊怳見之，翩若淩波然。解佩無默語，欲往愁刺船。起視冰壺曉，水月生便娟。」玉遮，名維樹，嘉慶朝之海寧人。
　　薄荷
　　薄荷為多年生草，濕地自生，高二尺許，葉為卵形，端尖，有鋸齒。秋月開淡紫花，花冠作脣形，叢生於葉腋。莖、葉有特別香氣，入藥，可製薄荷油、薄荷腦。
　　水蘇
　　水蘇為山野自生之草，高二三尺，莖方，葉形如箭鏃，面皺，莖、葉皆密生粗毛。夏月莖端開脣形花，色淡紅微紫，氣甚辛烈，有毒，可作藥，亦稱龍腦薄荷。
　　半夏
　　半夏為多年生草，平野自生，高七八寸，葉為複葉，以三小葉合成，葉柄生肉芽。花單性，為肉穗花序，雌花在下，雄花在上，花序以大苞包之，花軸之上部伸長如線，突出苞外。地下之塊莖皮黃肉白，可入藥。
　　倒根草
　　倒根草，花如紅蓼，叢生，不蔓不枝，而根獨倒長，專治痢疾，長白山產之。
　　小人草
　　小人草，產於蒙古察哈爾之錫蠟哈達，能作花，一莖四朵，白瓣紅蕊，子微香，根臭，蒙人呼為那何，能療瘡。
　　土茯苓
　　有蔓草之根，皮如茯苓，內赤味澀者，謂之土茯苓。
　　罌粟
　　罌粟為越年生草，葉為長橢圓形，有鋸齒，平滑無葉柄。花大而美豔，色紅紫，雌蕊狀如瓶。實為乾果，狀亦如瓶，可榨油，入藥用，並作油畫。嫩葉可作蔬。實未熟時，中有漿，為製鴉片之原料，自禁煙之令下，即禁種之，謂之曰煙苗。
　　道光甲午廣東鄉試第三場之策題，第四問民食一道，中一條云：「沃土之地，往往植煙草以為利息，甚至取其種之大害於人者而廣播之，民不知其敝精力，耗財用，大半溺於所嗜，視其為用與菽粟等，而且勝之，將何以嚴其禁而革其俗？」此蓋言內地自種之罌粟花也。
　　蒙藏紫稍花
　　蒙古、西藏有一種紫稍花，土人呼為鎖陽，其形狀性質，略如肉蓯蓉，接近婦女，則開花高大，作雨傘狀。
　　番紅花
　　番紅花為多年生草，高四五寸，地下有球莖，葉細長叢生，有並行脈，初冬開淡紫花，花蓋六片，甚香。採花柱曝乾，香尤烈，製丁幾之類，用以著色，亦為健胃、通經之藥。
　　草棉
　　棉，古謂之吉貝，本產於印度，唐時其種始傳入中國。莖高二三尺，葉掌狀分裂，花五瓣，色黃。結實如桃，熟則綻裂而棉出，彈之則為絮，紡之則為紗，織之則成布。子可搾油，亦稱草棉。
　　浙中產棉之區至廣，然所產者纖維極短，不能供織細紗之用。老農墨守舊法，栽植不甚合宜，每畝產量不能充分，或減十分之四五，或減十分之六七。棉種以美棉為上，印度次之，江蘇之通州又次之。試就通州青桿雞腳棉一種，與浙之餘姚棉比較，通棉子小而堅，子棉百斤，平均得花衣四十二三斤，姚棉則百斤僅得三十五六斤，相差約百分之六也。
　　南匯以產棉稱，倘遇豐收，比稻尤勝。王子勗學博有《採棉花竹枝詞》云：「生平不識綺羅新，青布兜頭最率真。卻喜今年棉事好，好箕半吐白如銀。野岸扶嬌弱不禁，衣單拂拂晚風侵。朦朧失卻銀環子，一路仍教小妹尋。兒女喁喁笑語聲，蘆簾晒後揀偏精。黃花雖是多僵核，留取明朝好換餳。經年手口拮据交，相慶秋成酒酌匏。販客未來頻檢點，囑郎早去購蒲包。」
　　紅花
　　紅花為越年生草，園浦栽植之，莖高四五尺，葉狀如箭鏃，邊有鋸齒。夏日開花，紅黃色，花冠為管狀，列為頭狀花序，其花以製胭脂及紅色顏料，亦名紅藍花。
　　鼠尾草
　　鼠尾草為多年生草，《爾雅》謂之葝，高二三尺，莖方，葉為掌狀複葉，對生，花淡紫色，成脣形，花序為總狀。舊說，花及莖、葉俱可染皂。
　　薯莨
　　薯莨，蔓草也，產閩、廣諸山，葉尖長，節節有小刺。根圓如芋，大小不一，有鬚叢生，皮紫黑色，肉紅黃色，煮汁以染紗絹之屬，為暑月之衣，謂之薯莨綢，亦曰拷綢。粵人並以之染罛罾，因其使苧麻爽勁而利水，又耐鹹潮，不易腐也。
　　藍
　　藍為一年生草，葉如蓼，故亦名蓼藍。莖高二尺餘，秋冬之交抽長梗，開小紅花成穗。其葉可製染料，即靛青也。
　　靛青向推佛山、澳門，次為樂平及潮陽之水靛，再次為富陽山靛，黃渡水靛。後以德之靛油運華，以上產地均改種雜糧、蔬菜矣。
　　山藍
　　山藍為常綠多年生草，自生於陰地，莖高一二尺，葉橢圓形，有長柄。初夏開花，成穗狀，色黃綠，雌雄異株。取莖、葉絞汁，可為染料，惟藍質頗少，不能成靛。
　　菘藍
　　菘藍為二年生草，隨處有之，高二三尺，下部之葉狀如倒卵，有葉柄，上部之葉如箭鏃，無柄。夏月開花，四瓣色黃，列為總狀花序。實扁平。莖、葉可製藍，為染料。
　　大麻
　　大麻，俗稱火麻，為一年生草，植於園圃，莖高七八尺，葉作掌狀深裂。其花雌雄異株，收穫及功用各異。雄曰枲，亦曰牡麻。雌曰苴麻，亦曰子麻。夏至前後開花，雄花色淡綠，多花粉，雌花色綠，甚小。牡麻於花落後，即拔而漚取其皮，纖維柔軔，可織夏布，俗稱水麻。苴麻至秋及刈，亦可織麻布，惟粗硬不潔白，喪服用之，俗稱秋麻。其實謂之蕡，古以供籩豆之實。子可食，古為九穀之一，《禮》「食麻與犬」是也。
　　白麻
　　白麻為一年生草，一名苘麻，田圃栽植之，莖高四五尺，葉闊，端銳尖。夏開小黃花。實熟，則乾燥而裂。子扁黑，入藥。其莖輕鬆潔白，北人取其皮作繩，亦織為布，惟質不堅。
　　苧麻
　　苧麻為多年生草，簡稱麻，歐西人謂之支那草，為吾國特產。莖高三四尺，葉卵形而尖，邊有鋸齒，背生白毛，花單性，淡黃綠色。其皮之纖維，堅軔柔滑，夏秋剝取之，漚浸水中，俟綠質腐脫，劈之成絲，製線及布，各省多有之，產於江西者最著名。根可入藥。
　　蕁麻
　　蕁麻為多年生草，山野自生，高三尺許，葉卵形而尖，鋸齒甚粗，柄長，花小而單性，色白。莖、葉皆有刺，觸人覺痛。皮之纖維可製線，古稱之燅草。
　　蓖麻
　　蓖麻為一年生草，所在有之，莖高六七尺，中空如竹，葉甚大，掌狀深裂，有長柄。秋開單性花，為圓錐花序，雌花在上，色淡紅，雄花在下，色淡黃。實熟則裂開，子有黑斑，可以搾油，謂之蓖麻油，頗厚，為輕瀉藥，又可製印泥。
　　菅
　　菅為多年生草，一名菅茅，葉細長而尖，有平行脈，如白茅，秋開青白花，殼有長芒。實尖而黑，長分許，常黏人衣。根短硬如細竹，可為刷帚。
　　蒯
　　蒯，菅類，莖高四尺許，叢生，葉長尺餘，有平行脈。秋日開小花，茶褐色。多生水邊，其莖可編織。
　　燈心草
　　燈心草，一名藺，為多年生草，植於水田，莖圓而細長，高三四尺，色綠。夏日，莖之上部開黃褐色細花，莖中有白瓤，可為燈心，莖可織席及簑衣，俗稱燈草。
　　龍鬚
　　龍鬚為多年生草，一名石龍芻，植於水田，莖細長而圓，高二三尺，下部有小葉如鱗片。夏日開小花，色綠，稍硬。莖絕似燈心草，而稍短細，無白瓤，用以織席，俗稱龍鬚席。
　　莞
　　莞為多年生草，植於水田，又名水蔥，莖高五六尺，纖細而圓，上部小葉如鱗片。夏開黃綠色小花，花序為小穗狀，集生莖端。其莖可織席。
　　茳芏
　　茳芏為多年生草，植於水田，春發莖、葉，莖高四五尺，三稜形，為織席之原料。夏秋之間，莖端開小花，綠褐色。
　　富川產席，可隨手握疊，草之細軟而堅韌者，即茳芏也。土人又以之作為牙籤、眼鏡諸袋，皆工緻無比。
　　薹
　　薹為多年生草，植於水田，莖高三四尺，葉狹長，至三尺許。夏日開單性花，雌雄皆為穗狀花序。秋月刈葉，乾之以製笠。《詩》作臺，「臺笠緇撮」是也。
　　莎
　　莎為一年生草，產道旁及園圃中，甚多，莖三角形，高尺許，葉細長而硬，多由根出。夏日莖頂別生三葉，開黃褐色小花，成穗。葉可為笠及簑衣。舊稱其根即香附子，今博物學家析為二種。
　　芒
　　芒為多年生草，《爾雅》謂之莣，又曰杜榮，野生，高五六尺，葉細長而尖，有平行脈，質堅，傷人如鋒刃。秋時開花，有紅白二種。其籜可為草履等物。
　　護臘草
　　護臘，草履也，絮毛子草，細軟而暖，可禦寒，三稜，微有刺，生澱子中。拔時，頗觸手，以木椎數十下，則軟於棉。一名烏拉草。土人云：「遼東三件寶，貂鼠、人參、護臘草。」
　　蘿摩
　　蘿摩，一名芄蘭，為多年生蔓草，野生，莖纏絡於他物，葉為長心臟形，端尖，葉柄甚長，對生。夏日葉腋抽花軸，開小白花，瓣之內面淡紫色，有白毛。實長二三寸，子附長毛，如白絨，可代棉作褥，俗呼為婆婆鍼線包。莖可束物。
　　白蘇
　　白蘇莖葉皆淡青，而花白，別名荏，專用為香料。子搾油以塗紙傘、雨衣，謂之荏油。
　　克頗斯
　　克頗斯，草實如繭，中有絲，如細纑，回人取以織為布。
　　馬藺
　　馬藺，植於庭除，高二三尺，葉如線而捩。夏間抽莖，花冠裂開，作線狀，色淡紫。其根可製刷。亦名蠡實。
　　荔
　　荔，草名，似蒲而小，根可作刷。
　　荓
　　荓，叢生，葉圓而小，莖紫赤色，疏直瘦勁，以之為帚，極耐久。
　　菩提子
　　菩提子，一名川穀，為一年生草，所在有之。春生苗，莖高三四尺，葉如黍，開紅白花作穗。夏秋間結實，圓而色白，有堅殼，如琺瑯質，俗用為念佛之數珠，故名菩提子。木本者別為一種，我國惟天台山有之，謂之天台菩提。
　　紫茉莉
　　紫茉莉為多年生草，蔓衍易生，莖高二尺許，葉卵形，端尖，對生，葉柄甚長。花狀如漏斗，蓓蕾略似茉莉，有紅紫白黃等色，頗美豔，晚開午收，俗名夜繁花。實圓皮皺，中有白粉，可為化粧品。
　　伏牛花
　　伏牛花為常綠草，狀如小灌木，高者二尺許，分枝甚多，葉小，葉間多刺，夏初開小白花。實圓小，熟則色紅，至翌年結實時始落。人多以之為藩籬。
　　蓍
　　蓍，高二三尺，葉細長分裂，花白或淡紅，略似菊花，莖多者一株五十餘。古取其莖以為占筮之用，今兒童輒取之以為鬬草之戲，呼曰官私草。私音同蓍。
　　芸香
　　芸香為多年生草，莖高一二尺，而其下部則成木質，故古稱芸草，亦曰芸香樹，實一物也。葉為羽狀複葉，夏開黃綠色花，花、葉香氣皆強烈，可聞數十步，自夏至秋不歇。置葉於書間、席下，辟蠹、蚤。以其樹皮或樹脂雜諸香焚之，可薰衣袪溼。
　　蟋蟀草
　　蟋蟀草為一年生草，園圃自生，甚葉略似狗尾草，惟穗分為數枝。鬬蟋蟀者，常取此草之莖分裂作絲狀，近其大顋誘之，故名。
　　蘭
　　蘭為常綠多年生草，俗稱草蘭，多生浙東，故又名甌蘭。葉細長而尖，長尺許，有平行脈，由根叢生。春日開花，淡黃綠色，瓣上有細紫點。無紫點者，謂之素心蘭。皆一莖一花，幽香清遠。種類甚多。
　　建蘭
　　建蘭至秋始開，一莖十數花，素瓣卷舒，清芬徐引。以產於福建，故名建蘭。或以其葉背有劍脊，又名劍蘭。以葉短者佳。
　　七出蘭
　　何春巢寓如皋，所居靜者軒秋蘭盛開，中有七出者，繪圖徵詩。施慕白詠之云：「天與芳心似有私，宛如六一好豐姿。香分楚澤初紉後，花放銀河朝渡時。寫韻應須推柳永，截詩誰復抗陳思。七絃為譜《猗蘭操》，說與靈均恐未知。」
　　朱蘭
　　朱蘭，色黃，多者十一萼，花頭倒向一隅，幹、葉長而瘦。
　　雪蘭
　　蘭花有一種色微綠若帶白者，謂之雪蘭，不可多得。
　　董小宛蓄蘭
　　董小宛常蓄春蘭九節及建蘭，自春徂秋，皆有三湘七澤之韻，沐浴其手，尤增芳香。嘗以碧箋手錄《藝蘭十二月歌》，黏之壁。某歲，以小宛病，枯萎過半。
　　漳蘭一萼十瓣
　　宛平查蓮坡所居天津水西莊之澹宜書屋，雜蒔漳蘭，有一萼而十瓣者，蓮坡大喜，驚為創見，乃招同人賦詩以張之。吳東壁云：「重樓交結同心佩，一箭連抽十相花。」汪西顥云：「膏綴重臺情暗結，香縈擁背畫難成。」趙谷林云：「幽處探香憐二妙，秋來紉佩字雙成。」
　　松頂生蘭
　　湯西侍郎右曾嘗於湖南永州之奇蘭鋪，見古松數萬株，是宋刺史柳開所植，亙數百里。有蘭寄生於松之杈椏間，可徑丈，葳蕤四垂。時方作花，香聞遠近。
　　一線紅丫蘭
　　秀水朱文盎，名昆田，《詠並蒂蘭》詩有云：「丹灶紅休憐一線，珠江碧漫詫雙丫。」蓋閩之灶山，產一線紅，有花，對節；粵之丫蘭，一莖有兩花，皆貴種也。灶山蘭有十五萼，色碧玉，花枝開，體膚鬆美，蘭中之魁品也。
　　樹蘭
　　海寧鍾署香茂才繼芸有《詠樹蘭》詩云：「講堂有花樹，數見名不知。香色如幽蘭，形亦酷肖之。叢生綴木末，秀茁儕瓊枝。吾舅雅好古，【自註：謂笠湖舅氏。】瓣香南豐師。檢書惑始解，因各歌以詩。稱名縱區別，臭味無差池。況鄰善人室，豈數無根芝。俗呼凈瓶花，媕陋未可嗤。雖然僅皮相，意足深長思。言苟非同心，守口良亦宜。」
　　章子辛嗜蘭成癖
　　錢塘章子辛司馬廷彥嗜蘭成癖，司訓姚江時，與其邑之衿士按譜辨種，評花選蕊，晚春早夏，瓷盆檀几，羅列齋室，歲有雅會。咸豐庚辛間，粵寇起，航海避兵，猶攜蘭入北，中遭海盜，盡喪資。改官粵東，緣事罷職，遂又走奉天，疾歿旅次，可謂秋風激烈，敗乃叢蘭矣。
　　杭州粲花室之蘭
　　光緒時，杭州有粲花室主人邵芝巖者，嗜蘭，室中、庭中，列盆盎百餘，多異種，素心、連理，遂為常品。然其所得，皆在西湖諸山中，非閩產也。
　　蘭花會
　　上海康腦脫路有徐園，某歲開蘭花會。園有堂，額曰印鴻，後有庭，庭之北又有屋三楹，自堂而至於斯，咸羅列名蘭，幽香撲鼻，沁人肺腑。花之式不同，花之位置高下亦不等，有瓣似荷花者，有長而尖者，有素心者，有白色鑲邊者，有心中如人面口目俱備者，有葉作蝴蝶式者，皆一莖一花，惟一莖並蒂二花者為特色。
　　浙之甌蘭，有曰報春先者，葉細而長，四時常青。秋發蕊，冬末春初而花。有紫莖、玉莖、青莖之別，一莖一花。其紫花黃心、白花紫心者，酷似建蘭，而香尤盛，盆種之，清芬可至一月而不萎。又有蕙蘭，亦名九節蘭，葉似甌蘭而長，一莖有八九花，形似甌蘭而瘦，其香亦不若焉，花時在甌蘭之後。總之，蘭之名稱繁多，或以地名，或以人名，或以形色名，每於五六月放花。一莖九花者，香馥異常，葉似甌蘭，而闊大勁直。
　　其紫花者：一，金稜邊，花豐腴而嬌媚，每幹十二萼，色同吳蘭，葉自尖上生一黃線，直下如金絲。二，陳夢良，每幹十二萼，花頭極大，為紫花之冠。三，吳蘭，深紫色，有多至十五萼者，葉亦高勁，若善養者，則歧生可有二十萼。四，潘花，十五萼，紫色而整，疏密得宜，葉差小而花中近心處，色如吳蘭。五，何蘭，十四萼，紫色中紅，花頭不甚綠。六、仙霞花，以產自仙霞嶺，故名。七，大張青，莖青花大。八，趙師傅，十五萼，初萌甚紅，大放似晚霞。九，蒲統領，花之中品也。十，都梁，紫莖綠花。
　　其白花者：一，濟老，一幹十二萼，姿致不凡，葉似大施而更高。二，碧玉幹，花色白，微黃，有十五萼，合並幹而生，葉細而肥厚，花為深綠。三，惠知客，十五萼，花英淡紫，尾凝黃，葉雖綠茂而柔弱。四，馬大同，色碧，有十二萼，花頭微狹，間有向上者，中多紅暈而葉高聳，故又名五暈綠。五，綠衣郎，又名寶山，色如碧玉，十五萼，每生並蒂，花幹亦碧而瘦薄。六，魚魷，十二萼，花片澄澈，宛如魚魷，深沉似水，無影可指。七，玉整，花葉修長而瘦，色甚瑩白，白花之最能生者也。八，名弟，花僅有五六萼，葉最柔軟，如新葉茁出，則舊葉隨枯。九，大施，花葉如劍而最長。十，四季蘭，葉長勁蒼翠，幹青微紫，花白質紫紋，自夏至秋，相繼而發，冬亦有之，惟不若夏之盛耳。
　　翠蟾蕙
　　蘭之一莖數花者，為蕙，俗名蕙蘭，亦春開。蘇州木瀆鎮周氏塔影軒蓺之，多佳種，擇尤佳者各十六品，命工繢其狀，繕成巨袠，題其端曰「香國同心」，遍徵題詠。中有翠蟾一種，為宜興周止菴之女弟子月儀所植，嚴鐵橋有詩詠之云：「名花端合依名士，天遣周郎對翠蟾。覓句燈前成一笑，月儀風貌在吳縑。」
　　衡山有野蘭
　　衡山山峽中遍地皆野蘭，葉不及福建所產，花綠色，如碧玉，而香遠過之。
　　風蘭
　　風蘭，寄生於深山樹幹上，葉似蘭而短，有厚劍脊，夏開小白花，有一二瓣曲而下垂，微香，無土亦可生。
　　草本之白蘭花
　　滇中有一種白蘭，花色如粉，葉似春蘭，亦春開，香甚微。
　　光緒朝，有自海舶輸入之白蘭花，與此大異，沿其名耳，木本也，香甚烈，花如萼而不放，上海最多。
　　報歲蘭
　　報歲蘭為蘭之異種，葉闊而厚，花如蕙，色深紫，亦謂之墨蘭。其開常在臘月，故名報歲蘭，閩、粵多有之。
　　書帶草
　　書帶草為常綠多年生草，葉如韭，長尺餘，柔軟叢生，鮮翠可愛，中央生短花莖，開淡紫色總狀小花，實圓而碧。植之庭砌，蓬蓬四垂，堪供清玩。舊時出山東淄川縣鄭康成讀書處，故名康成書帶草。
　　規矩草
　　熱河土肥草長，高不見人，然俱離披蒙密可憎，獨行宮所生，修僅數寸，一望如翠罽平鋪，略無半莖參差錯出者，可異也。俗呼規矩草。成書《避暑山莊紀事》詩有「望見仙園規矩草，始知雨露勝人間」句，指此也。或疑即書帶草。
　　鐵掃帚
　　鐵掃帚為多年生草，山野自生，莖高二三尺，葉羽狀複生，形似倒卵而狹小。夏月開小花，形如蝴蝶，色白而有紫紋。一本凡生二三十莖，勁挺可為帚，故名。《爾雅》：「荓，馬帚。」即此。
　　虎耳草
　　虎耳草為常綠多年生草，產於溼地，高五六寸，葉圓，有剛毛，背赤，匐枝為絲狀，臥地延長，隨處生苗。夏日抽莖開花，色白，五瓣，三小二大。
　　蜘蛛抱蛋
　　蜘蛛抱蛋為常綠多年生草，江西建昌、贛州二府產生甚多，葉根自生，長二尺餘，形橢圓，兩端皆尖，有平行脈，粗紋韌質，葉柄甚長，花深紫，生於莖頂。根、莖青黑如卵，周圍密鬚稠結，以其形如蜘蛛抱蛋，故名。
　　蝴蝶花
　　蝴蝶花為常綠多年生草，自生於陰地，莖高二尺許，葉為劍狀，葉脈平行，似鳶尾而狹薄。春日開花，花軸分枝，花被色白而有紫暈，中心色黃，頗美麗，有鋸齒如毛，俗稱紫蝴蝶。
　　蝶花
　　長白山之沙門產蝶花，深碧色，其形如蝶。
　　紫花地丁
　　紫花地丁為多年生草，所在有之，高三四寸，葉長橢圓形，有長柄，叢生。春初，葉叢出花莖，每莖開一花，五瓣，色紫，其瓣大小不等，中一瓣有長距。
　　紫堇
　　紫堇為多年生草，生於陰濕地，莖高二尺許，葉羽狀分裂，略似水芹。春暮開總狀花，色紅紫。
　　毛莨
　　毛莨為多年生草，生於低溼之地，莖、葉皆有細毛，莖高二三尺，葉為單葉，掌狀分裂。春暮開花，色黃，五瓣，甚光豔。實為多數小乾果。有毒植物也。
　　地錦
　　地錦為多年生蔓草，田野階砌間皆有之，葉為掌狀分裂，經霜則成紅色。春夏之交，開淡黃花，甚細。結實成球，色黑，味辛。又一種大戟科植物，莖有白汁，葉小而對生，花小，黃褐色，生於葉腋，亦名地錦。
　　鋪地錦
　　臨桂況夔笙太守周頤官內閣中書時，一日，讌集宣武門外半截胡同江蘇會館，院落修廣，見徧地纖草如罽，名鋪地錦。時屆暮春，著花五色，每色又分濃澹數種，或一花具二色三色，或併二色三色為一色，如茶綠、雪湖之類，殆不下數十色，風偃瀫紋，蹙繡彌望。
　　蛇苺
　　蛇苺為多年生草，田野自生，莖臥地，葉以三小葉合成，互生，有長葉柄。夏初每葉腋間各生一花，色黃，五瓣。實細，色鮮紅。花托肥大，狀略似覆盆。有毒。
　　牻牛兒苗
　　牻牛兒苗為多年生草，原野自生，山西園圃中尤多。莖細長臥地，葉掌狀分裂，柄甚長。夏日開花，五瓣，色白或紅紫，略似梅花。花後，結長蒴如鳥喙，熟則五裂。
　　聚藻
　　聚藻為多年生草，一名水蘊，沉生水中，葉輪生，分裂如絲，裂片細長而尖。夏日開小花，色淡紅。金魚好產卵於此藻，故蓄養金魚之器中多置之。
　　紫萼
　　紫萼為多年生草，野生，高二尺許，葉卵形而大，葉柄甚長，自地下莖叢生。夏月開花，花被六裂，色紫。亦有白花者，謂之白萼花。
　　蘼蕪
　　蘼蕪為多年生草，野生，莖高尺許，葉為羽狀複葉。夏月開小花，五瓣，色白，為複繖形花序，有清香。
　　費菜
　　費菜為多年生草，山地自生，庭院亦栽植之。莖高尺許，葉為倒卵形，略似匙，有鋸齒，厚而微黃。夏日開黃色小花，列為繖形花序。
　　珍珠菜
　　珍珠菜為多年生草，產於水邊溼地，高三尺許，葉橢圓互生。夏日開白花，為總狀花序，至端，花梗漸短，略如尾狀。
　　溪蓀
　　溪蓀為多年生草，山野自生，莖高二尺許，葉為劍狀，花梗生於葉叢之中央。初夏開花，色青紫或白，花被下部之內面有網狀斑紋。
　　毛氈苔
　　毛氈苔為多年生草，食蟲植物也，生於濕地。其葉由根叢生，有多數紅色腺毛，小蟲觸葉，黏而不脫，腺毛中洩液汁以消化之。夏日葉叢中出花莖，長七八寸，開總狀小花，花瓣白色，或淡紅色。
　　貉藻
　　貉藻為食蟲草，生於水田小河之止水中，葉輪生，葉端較闊，狀似有鉸鏈形之物附著其上，故能開閉自由，小蟲登葉上，則驟閉合而捕食之。夏日葉腋開花，五瓣，淡綠。
　　茅膏菜
　　茅膏菜為食蟲草，生於溼地。莖高四五寸，葉略如半月形，有長柄，邊緣及面生多數腺毛，其端分洩黏液，小蟲觸之，則黏而不脫，徐徐消化吸收之。花小，色白，或帶紅色。
　　芍藥
　　芍藥為多年生草，高一二尺，葉為複葉，小葉往往為極深之三裂。初夏開花，大而美豔，色有紅、白、紫數種。根亦有赤、白二色，供藥用。
　　京師芍藥
　　京師芍藥奇麗，其香較牡丹為蘊籍，花容細膩，則又過之，玉瓣千層，紅絲一縷，殊豔絕也。而北人每呼之曰抓破臉。秦大樽官京師時，聞之，輒為絕倒。
　　豐臺芍藥
　　順天豐臺為養花之地，竹籬茅舍，三三兩兩，轆轤之聲不斷。其地本以芍藥著，春時車馬往來，遊人如蟻。園丁貪利，繁苞未放，即剪入擔頭喚賣，故所見略無紅紫，惟餘綠葉青枝而已。
　　同治辛未春，王壬秋檢討闓運在京師，與張文襄公之洞訪豐臺芍藥。花農列畦植花，俟開，則盡剪之，予以十金，使留半日於枝以賞之。然無亭館置酒之處，不足留賞也。
　　曇華
　　曇華為多年生草，植於庭院。莖高四五尺，葉長作卵形，甚尖。夏月開花，色紅黃，甚美麗，經月不謝，俗稱為美人蕉。
　　優曇缽羅花
　　優曇缽羅花，西域種也，簡稱之亦曰曇花。世稱曇花一現，若以為幻夢之空花耳。不知佛書所言，即座湧蓮花之比，事固神奇，樹亦實有也。舊傳滇南有三樹，一在大理府和山之麓，稱和山花。大理有四景，上關花，上關風，蒼山雪，洱海月。上關，即和山，花，即優曇缽羅也。樹高可六七丈，似桂，花白色，十二瓣，閨歲則十三。佛日盛開，異香芬馥。中有一穗如稗，其樹不知所始。國初，曾為俗僧所毀壞，風雪月終古不改而花亡矣。一在雲南城【即省城也。】土主廟，府志載廟中優曇，一名娑羅樹，高二十丈，枝葉叢茂。每歲四月，花開如蓮，有十二瓣，開歲則多一瓣。昔蒙氏樂誠魁時，有神僧菩提巴波自天竺至，以所攜念珠分其一，手植之。自經兵燹，亦毀壞無跡，惟安寧曹溪寺一樹存焉。一在安寧州曹溪寺，安寧州城之北，有湯泉，楊升庵所題天下第一溫泉者是也。溫泉西岸有寺曰曹溪，寺中曇花一株，扶疏百尺，綠葉似娑羅，有九絲，白花，如蓮，分九瓣，香如水沈，有蜜氣。其心紫色如球，惟不結實。相傳為西域僧念佛珠所種。康熙壬子四月，花盛開，滇臬許鶴沙屬州牧試採柔條插之，活一枝。是年冬，鶴沙還雲間，遂攜以歸。其明年，茁芽怒生，幹長三尺，喜甚，自為記，載《東還紀程》中。大理本天竺東境，阿育王故封雲南，安寧與之接壤，仙樹靈根，宜有遺植。吳青壇《嶺南雜記》載曇花似百合花而色紫，合二三十朵攢為一朵，香烈異常。吳寶崖《曠園雜志》載武林沈氏園有曇花一株，得自泉州仙遊縣西山龍華寺僧，根如芋，葉如蒲，高七八尺，花從葉吐，一蓓三十餘花，外殷紫，內微紅，似辛夷，香極清。二書所言同是一種，則閩、廣之所謂曇花者是也。
　　滇之優曇缽羅花，如上所述，固一在大理，一在雲南，一在安寧也。而乾隆丙辰，長洲朱象賢遊滇，所見之三株，則皆在雲南，象賢且曰：「撫署之一為最大，高可二丈許，本大可圍二尺，蒼苔斑駁，枝榦夭矯。其外則督署、府署各一，皆不及也。其葉其花，略如玉蘭，所異者，大小與香色耳。三四月之交，作花，茂者七八月亦花。花朵大於玉蘭，色白而不潔，花英微綠。每朵九瓣，初開三瓣，其餘含而不放，次日又吐三瓣，中心尚含，第三日九瓣全舒，則已萎敗，不堪著目。香遠則清，若採折在手，近鼻嗅之，則濁不可耐，以濃郁太甚也。」其後，象賢遊安寧州之碧玉泉，渡螳螂川，而至曹溪寺。寺有護花樓，究其所以，乃知樓以護優曇而搆，然樓雖存而花已不可問矣。
　　王文簡公士禎《隴蜀餘聞》載順治乙未十一月望夕，鄭州興國寺殿前，忽湧花一枝，似佛手，表裏皆豎紋，潔白如雪。次日，又湧一花，色紋如前，略如荷花。二十五日又湧一花，色紋如前，略似牡丹而大。時人不知，以為天花。文簡以滇花印之，如荷而白，則正所謂曇花湧現，而似佛手、似牡丹二花，色紋既同，其即為優曇缽羅花之變相，亦可見也。
　　佛種花
　　青海有島，島有花，色紅如罌粟，葉光厚，如薔薇。四月花初放，僅六瓣，自此一月增一瓣，至十月，增至十二瓣，不再增，冬月即落，遇閏亦不璔，惟閏惟遲落一月耳，異香芬馥。土人稱為佛種，種以此鎮海島，寺院中大率有之。
　　翦春羅
　　翦春羅為多年生草，一名翦紅羅，莖、葉皆有毛，莖高二尺許，葉卵圓，端極尖。入夏開花，六瓣，多紅色，較石竹稍大，周圍缺刻如翦，故名。
　　滴滴金
　　滴滴金為多年生草，一稱夏菊，又名旋覆花，《本草》謂之金錢花，莖青而香，葉青而長，尖而無椏，高僅二三尺，花色金黃。苗初生，自陳根出，既則徧地生苗，由花梢頭露滴入土，即生新根，故名。
　　石竹
　　石竹為多年生草，多栽植於庭園，莖高尺許，葉細長而尖，對生。花有重瓣、單瓣，色白，亦有深紅、淡紅者，狀頗類瞿麥花，惟花瓣上部分裂甚淺，花下之苞亦較長而尖，故易辨別。俗呼為洛陽花。
　　蘘荷
　　蘘荷為多年生草，山野自生，高二三尺，葉尖長，絕類薑葉。夏月開花，花被大小不整，色淡黃，由地下莖而生。其根可為葅。
　　荷
　　荷為多年生草，一名芙蕖，產於淺水，葉大而圓，柄細長。夏月開花，或紅或白。實曰蓮，地下莖曰藕，皆可食。
　　錢塘符幼魯郎中曾嘗於草橋觀荷，作詩以賞之，詩云：「野水匯溪流，種荷乘水長。綠雲布渺瀰，遙遙接菰蔣。漚鳧宛遊戲，拍拍棲沙上。紅藕花滿匳，香露極遙蕩。顧我樂清遊，興至每獨往。采蓮食蓮菂，清味祇心賞。水際騁遐矚，雲煙互莽蒼。遠樹畫秋意，風蟬遞餘響。懷抱一為開，宇宙在俯仰。寄言蘆中人，從我曳雙槳。」
　　金邊荷花
　　廬山有金邊荷花，初在山北晉慧遠大師之寺中，其後則移植山南矣。
　　紅蓮作並頭花
　　康熙丁丑六月，朱竹垞之舍南池上，紅蓮作並頭花，因賦《綺羅香》詞以紀其異，詞云：「蕙草連葩，蘭英並蒂，慣在貧家盆罋。誰料今番，雙頭水芝看涌。交鸣勸金叵羅深，畫軸展玉丫叉重。笑莊窩半畝平池，翻贏三十六陂種。谿亭容我小住，那費桃根桃葉，隔江迎送。臨穩風前，一任冷香吹夢。愁遮了葉底難扶，描不到花心齊動。除非喚薛夜來過，繡成鍼七孔。」又云：「楊柳陰中，菰蒲雨外，一柄犀珠通體。並著花房，宛似仙娥雙髻。算只有蜀苣同心，祇認得嶧桐連理。又爭如水珮風裳，嫣然交影鏡香裏。約開渚蘋汀蓼，恣與纖鱗隊隊，鬧紅游戲。第一輕舟，莫放采香人檥。渾不管翠蝶衣翻，生怕是綠雲風起。問沙面頭白鴛鴦，舊來曾見幾。」沈覃九乃為詩以題其後，詩云：「紅玉雙擎漢巹杯，溫風別費翦刀裁。定知茅屋詞人在，故向亭陰作意開。朋牋雙調綺羅香，比似薲洲遂譜強。有約重過聽按曲，鬧紅一舸話斜陽。」
　　淤泥中蓮
　　光緒時，無錫徐仲虎觀察建寅在山東主機器局，命工人於博山縣顏神鎮地方掘井，已十丈餘，初時為浮土，又掘則黃泥，又掘則黃沙，下則為淤泥。工人於淤泥中得蓮子百餘粒，形質尚堅。徐聞而往視之，僅餘十許粒，攜歸，取二三枚種盆中。時已盛暑，無幾時，忽抽小葉，與平常蓮葉無異。時李山農觀察為總辦，聞之，復取種數枚，亦然。
　　子蓮
　　子蓮為蓮之小者，用蓮子所種，葉、莖細小，花如彈丸，離披數瓣，淡不成紅。其種法，用頭窠雞卵三枚，穴其頂，每一納三蓮實，封固，雜雞卵中，令雞孵之。雛出之日，取蓮實滌淨，養泥水中，根生寸許細藕，便能作花。
　　金蓮花
　　金蓮花，草本，蔓生，直隸、山西等省有之，一名金芙蓉，又稱旱地蓮。莖臥地，出多枝，葉圓，有淺缺刻，似荷葉而小。夏季葉腋開花五瓣，瓣蕚皆深黃，瓣心有紅點，色甚豔。至秋，花乾而不落。康熙時，聖祖賜以此名，高宗亦有詩詠之。
　　玉蟬
　　玉蟬為多年生草，植於水邊溼地，高可二三尺，葉為劍狀而有中肋，色深綠。初夏開花，有紫、綠、白等色，甚美麗，花被六片，外層大而下垂，內層小而上向，頭圓。
　　蓬虆
　　蓬虆為多年生草，蔓藤繁衍，莖有倒刺，逐節生葉，葉大如掌，類小葵葉，面青背白，厚而有毛。夏秋之交，開小白花，就蒂結實，三四十顆成簇，生則青黃，熟則紫黯，微有黑毛，狀如熟椹而扁。冬月苗葉不凋，俗名割田蔗。
　　翦秋羅
　　翦秋羅為多年生草，一名漢宮秋，莖、葉多細毛，莖高二三尺，葉卵圓，端尖。夏秋開花，色深紅，瓣分裂。
　　鹿蔥
　　鹿蔥為多年生草，地下莖大而圓，葉闊。至秋發花莖，開繖形花，花蓋六裂，淡紅紫色。
　　山丹
　　山丹為多年生草，大者高二尺許，一莖直上，葉長而尖，如柳，花有紅、黃兩種，鱗莖甚小。又有葉似芍藥，花似鹿蔥，一莖百蕊，一蕊四球，斕若紅錦簇球，而花心有金粉者。
　　胡枝子
　　胡枝子為多年生草，一名萩，莖高五六尺，叢生多枝，冬不盡枯，故經年以後，粗大如灌木。葉為複葉，端有細毛。秋日開紅紫花，為蝶形花冠，實成莢。
　　秋海棠
　　秋海棠為多年生草，庭院栽植之，莖色微紅，高二尺許，葉為心臟形，端尖，中肋之兩側成不等形。秋開單性花，色粉紅，雌雄同株。莖味酸。
　　王丹麓家秋海棠
　　武林王丹麓家之牆東草堂，初植秋海棠一二本，數年而蔓衍堦砌。康熙乙丑，忽發奇葩千朵，經月不落，其旁復三四如蝴蝶。家人異之，為護其根，布其子。及明年，子出，無異，而原本所發亦如常花。乃離原本尺許，見花心複起一花，如重臺，細視叢中，乃有千瓣如洛陽花者，六瓣如桃者，五瓣如梅如蘭者。越日再視，或若山茶之初放，或若牡丹之半謝，至蓓蕾似垂絲，含蒂似石榴，碎翦如秋紗。其花或大或小，其心或連或散，其色紅白深淺，種種奇幻，莫可名狀。
　　嚴子容詠秋海棠
　　仁和嚴子容司馬适有《詠秋海棠》詩云：「碧紗窗畔睡昏昏，鎮日無人自掩門。小院初酣胡蜨夢，空山欲冷杜鵑魂。半簾竹影迎風色，一斛香脂滴露痕。喚作放翁顛亦得，思量排日倒金尊。」
　　鍾馨山、徐貫一愛白秋海棠
　　乾隆時，鍾馨山嘗有《白秋海棠》詩，詩云：「半天涼月影朦朧，清絕牆陰玉一叢。但覺芳心冰雪凈，不將紅淚滴西風。」道光時，錢塘徐貫一廣文以誠家多秋花，有白秋海棠，亦愛之，嘗和沈桐溪詩云：「梁廣丹青纔點粉，秋風顏色倩誰勻。凝來雪豔欺瑤草，洗盡鉛華怨美人。腸斷小窗清顧影，譜通西府淡留神。酒痕夜冷都消卻，睡起還應勝太真。」
　　巴濟馬茨茨格
　　蒙古人於花，皆名之曰茨茨格，有曰巴濟馬茨茨格者，則野花也。如秋海棠，紫莖綠葉，葉稍圓，有微刺，花三角，中含花子，作粉紅色，根如山藥，長者數尺，研粉可食，察哈爾之賽爾烏蘇產之。
　　睡蓮
　　睡蓮為多年生草，生水中，葉為卵形而闊，葉腳有深缺刻。秋初開花，重瓣，色白，其花至末刻以後即閉，故有此稱。
　　觀音草
　　觀音草，惟南方有之，生於竹林之陰，其根莖有細長葉甚多，花紅紫，不下垂，實熟後色赤，鮮豔可愛。或以詩詠之，末二句云：「憑將一滴楊枝水，潤到西天紫竹林。」
　　狼尾草
　　狼尾草為多年生草，生於道旁，高二尺許，莖、葉皆粗糙剛硬。秋出穗五六寸，作圓柱形，如粟，花紫，密生長芒，荒年亦可采食。古時用以覆屋。《爾雅．釋草》「孟狼尾」即此。
　　狗尾草
　　狗尾草，一名莠，為一年生草，原野自生，高一二尺，葉細長，葉柄如鞘以包莖。夏日莖頂叢生細實，有綠色長芒，集合為穗，形似狗尾，故名。
　　白蒿
　　白蒿，一名艾蒿，為多年生草，葉作羽狀分裂，略似青蒿而粗，葉背密生白毛，自初生至秋，白於眾蒿，故名。花為小頭狀花序，排列如穗。《爾雅》謂之皤蒿。形與蔞蒿相同，惟白蒿陸生，蔞蒿水生。
　　角蒿
　　角蒿為多年生草，莖、葉如青蒿，開淡紅紫花，結角長二寸許，實細而黑，《爾雅》謂之䕲蒿。
　　柳穿魚
　　柳穿魚為多年生草，產海岸沙地，莖不盈尺，恆欹斜，葉橢圓，兩端皆尖，無葉柄，莖、葉皆附白粉。夏開脣形花，淡黃色。
　　結縷草
　　結縷草為多年生小草，莖細長，匍匐地面，隨處生細根，如線相結，故有此稱。葉細長而尖，長二寸餘。花小，為穗狀花序。
　　蛇葡萄
　　蛇葡萄為多年生蔓草，野生，葉作掌狀分裂。夏開淡黃花，實至秋而熟，紅、紫、白、綠相雜，頗美麗。
　　葎
　　葎為蔓生草，莖及葉柄有細刺下向，葉掌狀分裂，多細齒。秋開小花，雄花成簇，雌花成短穗，色綠，下垂。實似松毬。


　　


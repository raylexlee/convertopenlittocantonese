

    
	
		
			名勝類
			　　燕京八景
　　金《明昌逸事》有燕京八景，曰居庸疊翠、玉泉垂虹、大液秋風、瓊島春陰、薊門飛雨、西山積雪、蘆溝曉月、金臺夕照，明人更薊門飛雨為薊門煙樹。高宗更玉泉垂虹為玉泉趵突，蓋泉從山根仰出，噴薄如珠，實與趵突之義相合也。又更西山積雪為西山晴雪。各景皆勒石，紀之以詩。
　　京都諸勝
　　鼓樓　鼓樓在地安門北，昔之金台坊樓，舊名齊政，元建，置銅壺滴漏，制極精妙，故老相傳，以為宋代故物。其制為銅漏壺四，上曰天池，次曰平水，次曰萬分，下曰收水，中奉鐃神，設機械。時至，則每刻擊鐃者八，以壺水漏為度，涸則隨時增添，冬則用溫水。
　　鼓樓有門三，樓之東南轉角，街市均斜鋪，樓之西，昔為斜街，率皆歌台酒館，有望湖亭，為達官貴人游賞之地。齊政者，取《書》「璇璣玉衡，以齊七政」之意。
　　鐘樓　鐘樓在金台坊東，即萬寧寺之中心閣，元至元中建。後之鐘樓在鼓樓北，明永樂中建，旋燬於火。乾隆乙丑重建，有御製碑。
　　鐘樓之制，雄敞高明，與鼓樓相望，有八隅四井之名，蓋東西南北街道最為寬廣。至元中建閣四，層簷三重，懸鐘于上，聲遠愈聞之。
　　玉河橋　玉河橋，在東城根者曰南玉河橋，在東交民巷者曰中玉河橋，在東長安街者曰北玉河橋。水自皇城內箭亭流出，南穿城，歸正陽橋城河，橋東西兩岸皆植柳，垂蔭水面。
　　觀象台>　觀象台在城東南隅堞堵上，元至元十六年建，中為紫薇殿，內有御書聯扁，台上舊有元代郭守敬所製渾天儀、簡儀、銅球、量天尺諸器。康熙癸丑，以舊儀年久多不可用，御製新儀凡六，曰天體儀，曰赤道儀，曰黃道儀，曰地平經儀，曰地平緯儀，曰記限儀，均陳于台上，歷朝遵用，其舊儀移藏台下。乙未年又製地經平緯儀，乾隆甲子，又製璣衡撫辰儀，並陳台上。
　　占風竿亦名順風旗，上有鐵箍二十八道，蓋以象二十八宿之數也，自遠即可望之。
　　紫薇殿東小室曰壺房，即浮漏堂，內有銅人一，銅壺五，曰日天壺，曰夜天壺，曰平壺，曰萬水壺，曰分水壺。每逢日月蝕前三日調壺，則置銅人於萬水壺上，面南抱箭，箭又名量天尺，長三尺一寸，鐫晝夜時刻，上起午正，下盡午初。壺中安箭舟，如銅鼓形，水長舟浮，則箭上出，水盈箭盡，則洩之於池。箭上時刻與赤道相符，晝夜一周，再注水亦如之，雖遇陰雨，其時刻亦無差也。是銅人為調壺所用，固非占日晷長短之具也。東廂三間為測量所，又別有室三楹，為晷影堂，南北平置銅圭於石台，長一丈六尺二寸，闊二尺七寸，周以水渠；南端置銅表高八尺，上端施銅葉，中穿圓孔，徑二分，午正，日影自圓孔透圭面，成橢圓形，南界為日體上影，北界為日體下影，中心為中影。
　　泡子河　泡子河在崇文門東城角，前有長溪，後有廣淀，高堞環其東，天台峙其北，兩岸多高槐垂柳，河水澄鮮，林木明秀，不獨秋冬之際難為懷也。河上諸招提苦無大者，水濱頹園廢圃多置不葺。城內自德勝河外，惟此二三里間無車塵市囂，惜無命駕者耳。宣統年間，河身尚存，經呂公祠南石橋出南水門以入通惠河。
　　京西諸勝
　　京西八里莊慈壽寺，明代為慈聖太后祝釐之所，有浮圖十三級，與天寧寺相同。塔旁有二碑，東為太后畫九蓮菩薩像，王錫爵書《瑞蓮賦》，西為太后畫關帝像。後寺毀而浮圖及碑存。西直門之西北，有如山陰道上，應接不暇，去城最近者為高梁橋，清明踏青多在此地。沿河高樓多茶肆，夏日游人多有至者，惟無明代踏青之俗矣。南岸樂善園久毀，後又以牆圍之。再西則為可園，俗稱三貝子花園。又西北岸極樂寺，明代牡丹最盛，寺東有國花堂，成親王書。其後牡丹漸盡，又以海棠名，樹高二三丈，凡數十株，國花堂前後皆海棠。光緒中，海棠亦盡矣。又西北岸大正覺寺，俗稱五塔寺，後亦毀，惟五塔存。又西北岸有萬壽寺，寺建於明，乾隆中重修，為太后祝釐之所。寺極宏麗，大殿後疊石象三神山，舊有松七株，最有名，光緒庚寅後樓火，并松俱燼，但存《七松證道圖》。寺西城關為萬壽街，俗稱蘇州街，兩行列肆，全仿吳中。舊傳太后喜蘇州風景，建此仿之，後已毀盡。又西為麥莊橋，又西為廣仁宮，在南岸，地名藍靛廠，火器營駐此，街衢繁盛，廣仁宮每歲四月廟市半月，土人稱為西頂。又北東岸有化成寺，又北至海甸。海甸，大鎮也，自康熙以後，御駕歲歲幸園，而此地益盛，王公大臣亦均有園，翰林院有澄懷園，六部司員各賃寺院。清晨趨朝者，咸集德勝、西直二門外，車馬絡驛。公事畢，或食公廚，或就食肆，其肆多臨河，舉網得魚，付之酒家，至足樂也。及咸豐庚申秋，御園被燬，湖上諸園及甸鎮長街，日就零落，舊日士夫居第，多在燈籠庫一帶，後亦頹廢。
　　水局
　　京師自地安門橋以西，皆水局也，東南為十剎海，又西為後海，過德勝門而西為積水潭，實一水也。元人謂之海子，宋褧詞所謂「淺碧湖波雪漲，淡黃宮柳煙濛」者也。然都人士遊蹤多集於十剎海，以其去市最近，長夏夕陰，裙屐尤爭趨之。
　　十剎海
　　京師十剎海，在後門西，上接積水潭，名淨業湖，下通大內三海，荷花楊柳，風景幽絕。光緒中張文襄入相，建樓數楹為寓廬，自題一聯云：「亭上有蝦兼有菜，濠邊非我亦非魚。」以此地本有蝦菜，亭舊址尚存也。潭上舊有寺，高矗梵宇，顏曰「首善第一樓」。相傳粉牆一帶，即明李西涯故宅，法梧門學士詩龕亦在其間，然已不可確指，惟海旁楊柳夾堤耳。有酒樓曰會賢堂，院宇宏敞，軒窗明徹，王公貴人，遠方游客，消夏攜尊，咸集於此，五六月間，門外車馬盛極一時。
　　後海
　　京師之後海較前海為幽僻，人跡罕至，水亦寬，樹木叢雜，坡陀蜿蜒。兩岸多古寺名園、騷人遺蹟，成親王之貽晉齋居其北，法時帆之詩龕在其西，蝦菜亭、楊柳灣、李公橋、十剎海皆在此地。湖上看山，亦以此地為最暢。
　　陶然亭
　　陶然亭為都下名勝之一，亭在南下窪，為郎中江藻所建。江，鄂人，取白居易詩「更待菊黃家釀熟，與君一醉一陶然」意以名之。地高曠，三面明窗，尤為雅潔。秋日白楊零落，紅蓼花開，都中墨客騷人多宴於此。
　　金魚池
　　京師崇文門外南小市東偏之金魚池，本名魚藻池，取《葩經》王在之義。方塘小泊，縱橫若町畦，居民皆養魚為業，池上有殿，榜曰瑤池。明代都人，每於五月五日，走馬魚藻池以為樂，國初亦然。今則殿址不存，舊俗亦不復舉。但見荇藻一碧，朱魚浮泳，隄旁垂柳成陰，參差掩映，饒有濠濮間想而已。
　　八里莊
　　八里莊在京城外，以國初諸老時往看花而名始著，王阮亭、查初白皆有《摩訶菴》詩。其地有酒肆，所售良鄉酒頗著名於時。
　　二牐
　　京都昆明湖，例禁泛舟，十剎海僅有踏藕小船，而二牐遂為游人薈萃之所，每歲自五月朔至七月望，青帘畫舫，酒肆歌臺，令人疑在秦淮河上。居內城者，例自齊化門外登舟至東便門易舟，至通惠牐；居外城者，則自東便門外登舟，午飯可就牐上酒肆小飲，既酣，或徵歌板，或閱水嬉，悉隨人意。
　　玉泉山諸勝
　　京師天然名勝為玉泉山，游者可出西直門，道坦平，垂楊夾道，過海淀鎮，鎮在京西，更前進，至萬壽山麓，孝欽后所建頤和園在焉。自此右折，再折而北，為大路，巨石砌道，厚三四寸，縱七八尺，廣亦四五尺，惜年久失修，兩石相接處已裂巨罅。山有古寺，亦名玉泉。入山門，則見林木蔥鬱，道路迂迴，山麓窪地隨處皆泉，水清澈可鑑，以手試之，冷冽如冰。池不廣，有小洲三，其上有瓦礫殘址。康熙庚申年，即金章宗芙蓉殿遺址，以擴為園林，名靜明園，當時以十六景著，曰廓然大公，曰芙蓉晴照，曰竹爐山房，曰采香虛徑，曰聖因綜繪，曰繡壁詩態，曰清涼禪窟，曰溪田課耕，曰峽雪琴音，曰玉峰塔影，曰裂帛湖光，曰風篁清聽，曰雲外鐘聲，曰鏡影涵虛，曰翠雲嘉蔭，曰玉泉趵突，流風遺韻，所存不逮其半。山之四周，地低下，前有高水湖，後有裂帛湖，距玉泉咫尺，水脈暗通，而高水裂帛，復合注於昆明湖，即頤和園所據為勝境者也。池旁一船亭，下泊小舟一，平首而昂尾，徧身鐫竹葉形，髹以翠色，可乘之以泛玉泉神廟前，有石級，於此登巖，而泉之穴在其下，涌出作珠點。此間有童子，嘗以小杯取泉水勸游人飲。壁刊二碑，一為「天下第一泉」，一為「御製玉泉山天下第一泉記」。高宗碑紀云：「水味貴甘，水質貴輕，玉泉每斗重一兩，他處名泉無此輕者。池底皆碎石，碧緣水藻浮沉其間，池水不深不淺，終歲如是。」
　　自此左上，為石塔，四周刊佛像，右上為一洞，洞口前有「澄照」二字，後有「函雲」二字。由石塔而下，繞至古華嚴寺，屋尚整，惜無几案，院旁有資生洞，甚小，過一佛殿，而至伏魔洞，益小。由洞側至玉峰塔下，塔已圮，不可登，然此已為玉泉山之巔矣。塔下一破屋，故為樓兩層，有佛一尊，肢體不備。下山至華嚴洞，較資生、伏魔二洞稍大，四壁刻小佛，或立或坐，或臥或跽，雲紋繞之，其狀萬千，無一同者。中一石臺，置佛像，亦石質，缺首領，蓋頭為銅質，被人盜以易錢也。此洞皆為雲母石或石英，故現黃黑色，即地質學所謂水成巖也。正門為含輝堂，帝后遊山時輒休憩於此。
　　西山諸勝
　　自玉泉山騎驢西行，作西山之遊。西山在京西三十里，為太行之首，峰巒起伏，不計萬千，而一峰一名，聞者不易誌，知者不勝道也。其在京畿一帶者，以位置當太行之西，故名西山。由玉泉山來者先至荷葉山，山在玉泉西南平壤間，約八九里入臥佛寺，既唐之兜率寺，雍正間賜名十方普覺寺。門前有琉璃坊一座，前鐫「同參密藏」四字，後鐫「具足精嚴」四字，皆高宗御筆。其內一池作半圓形，蓄小金魚甚多，水石甚清。門內為甬道，長約里許，古松奇檜，夾道森列。殿三進，最後有一臥佛，以手支頤而臥，長約一丈六尺，範銅滲金，精髹五彩。元至治辛巳，詔建西山大壽安寺，冶銅五十萬斤作佛像，殆即此也。兩隅有方桌，各陳佛鞋，為人民製以奉佛者，大小不一，凡二十餘對，最大者長約二尺五寸，鞋頭闊八九寸。前院有桫欏樹一株，又名七葉樹，其葉七出，略如雞爪，故名。樹最潔，古人謂為鳥不棲蟲不生，幹圍兩人抱，約一丈一尺以上，上半已枯，心空如刳，然巨枝下垂，猶拳曲如虯龍，相傳為唐貞觀建寺時，自西域移植而來者。自臥佛寺至香山之碧雲寺，約三里，西山佛寺累百，以碧雲為最閎麗，故遊西山者，靡不至碧雲。高宗《西山碑記》謂「元耶律楚材裔名阿利吉者，捨宅開山，淨業始構，明正德間稅監于經擴而充之，魏忠賢踵而大之，廟貌益宏」云。出山門，門前二石獅，雕鏤工細，年久冒風雨，黯然作蒼翠色。稍入為一橋，橋下澗深二三丈，樹木雜生兩側，泉流其下，盈不及寸，而汨汨然作暴雨聲，橋之左右，徧植柏樹，濃陰下覆，涼爽宜人。更入，西為般若堂，為禪堂，東有小院，為屋數間，前有鐘亭，左右對峙，腐舊已甚，其一尚有鐘懸於梁。院前壁下有石龍首，泉水自龍口噴出，清而涼，沿壁作石槽，導之下注，聲清越可聽。更入，殿宇傾圮，佛像幾無一完整者。院中為方池，上架石橋。正殿頗舊，殿前左右有八角華表，上鐫經文，字極挺秀。更入，正中為碑亭，內植乾隆己巳年《重修碧雲寺碑記》，碑亭之後又一殿，亦腐舊。更入一院，花木清幽，銀杏、桫欏、白骨松尤多，桫欏雖茂，不及臥佛寺四分之一矣。院甚寬廣，右為司房，左為客堂，正殿三間，左右各有一室，左為方丈。出是院左折，別有一院，有榆葉梅一株，開時色艷，紅不及桃，而淡不及杏，有微香。稍入，樹木蓊鬱，山石嶙峭，復甃石為池，有泉自石隙噴薄入小渠，曲折達寺前。泉旁舊有亭榭，柱石猶存，亭前為王仙洞，凡三穴，空無所有，洞外有一癭柳，半幹作一大曲，復森森而上，姿態絕佳。是院右折為羅漢堂，內列五百羅漢像。正殿之後，歷兩石階而上，計三十餘級，有一礬石坊，雲紋精妙，四方柱徧刻之；一小橋，橋下一溝，無水，此為金剛寶座塔院。古木錯列，左右碑亭各一，作六角形，內勒乾隆戊辰年御製碑文，碑作漢、滿、蒙及梵書四種並列；又有一坊，高宗書「西方極樂世界阿彌陀佛安養道場」十四字，壁作粉紅色，磚石間砌無損。歷石階三十餘級，又左右折而登，凡十餘級，為一方形臺，以礬石為之，壁刊佛像甚多，正面有「燈在菩提」四字。凡三折而上，作洞龕，其頂有塔七座，純以玉石為之，中方形者最大，四隅各一次之，前面二座為圓形，稍小，方者凡十三層，頂各有帽，在塔上俯觀兩側，白骨松數十株，宛如白龍之群舞空中。塔下北有土邱，為明魏忠賢葬衣冠處。相傳忠賢重修碧雲寺，預立生壙，寫碑題銜，亭殿僭制，忠賢既誅，其徒私葬衣冠於此。康熙間御史張瑗奏除之，後餘荒邱緜亙三四丈而已，惟松檜甚繁茂。
　　游者可命碧雲寺僧備山輿，以游香山寺，高宗所建靜宜園在焉，有兵守之，非以名刺白守長，不得徑入。寺建於金大定丙午年，為遼中丞阿里吉所捨，殿前二碑，載捨宅始末，碑石光潤如玉，白質紫章。或云，寺即金章宗之會景樓，正統中太監范宏拓之，費七十萬。門徑寬博，喬木夾蔭，流泉界之，依山以為殿宇，寺前有石橋，橋下方池，為知樂濠，瓔珞巖居其東，慈恩殿右為香爐岡，乃乳峰石。昔人謂其時噓雲霧，類匡廬之香爐峰，故名。左為來青軒，下臨絕壑，玉泉諸峰屏列於前，洵勝境也。
　　靜宜園，外蔽短垣，長約十里，舊時園內有二十八景，有瓔珞巖之巖石片片，錯落平立，隨處可作蒲團坐，色蒼黝。古松奇檜，如掌蓋，如列屏，而泉聲泠然，如磬音之遠至。其上為綠雲深處，樹尤茂，巖下月河如帶，有瀑注之，長約丈許，下激山石，如飛銀花。有南北二水道，北水道以石築長堤，廣僅四五尺，中鑿水軌，寬約五尺許，深祇寸許，自下而高，水汨汨流其間，絕無阻窒泛溢，其來源實居高處可知矣。西至韻琴齋，更入則為正凝堂及暢風樓。其後山石嶙峋，有方亭據其端，前為見心齋，荷池一方，水皆山泉所注，清可以鑑，臨池為軒，所謂清如許也。得月軒懸架池上，憑欄俯瞰，人影宛然，有半圓形之長廊，繞池三面。旋至昭廟，乾隆庚子建，凡三層，兩旁有邃洞，以白石為階，折而上凡數十級，殿居其巔，備極崇宏，惜傾圮已甚，其下瓦礫歷歷，不可任步。門前有琉璃坊，題「慧照騰輝」四字，殿後有六角形御碑亭。
　　獅子窩，在盧師山麓，西山諸勝之一也。自香山靜宜園而來，道經門頭村，八旗校閱場將臺已巍然在望。凡越二三嶺，而達獅子窩，蓋自香山至此，已十五里矣。左入，前為關帝殿，後為菩薩殿，右為霍山宗祠，再登為望仙樓，繞廊而至碧雲天，東望平疇，煙雲彌目，石刊「奇觀」二字。由望仙樓東折，得石橋，橋旁有仙人洞，甚小。再下為長廊，有聊齋畫壁，橫廣五尺，高約七尺，凡三十五方，甚完整。廊盡處，建一方亭，由亭側登盧師山【俗名青龍山。】之頂，頗崎嘔，既上，甚平坦，濯濯無一樹。遙望渾河，蜿蜒如帶，而太行山脈，不知幾千萬重，聳接煙雲之內，昆明湖、玉泉山、碧雲寺皆在履舄間矣。至福惠寺，有《重建青龍山福惠寺碑記》，明嘉靖時魏雙慶、王福喜嘗捐巨資，後歸內監管理，故寺無一僧也。
　　西山有所謂八大處者，一曰寶珠洞，二曰香界寺，三曰龍王堂，四曰大悲寺，五曰三山庵，六曰祕魔崖，七曰重興寺，即靈光寺，八曰長安寺。自獅子窩至翠微山，登寶珠洞，洞甚黝暗，旋至香界寺，前後越數山嶺，無往不陂，無陂不斜，或臨陡壁而進。寺在翠微山麓，舊為平坡寺，剏於唐，明仁宗賜名圓通，康熙戊午葺之，賜名聖感寺，乾隆己巳改名。入門，老松一，蔭全院，兩側有鐘亭。更進為天王殿，為佛殿，後進為高樓，凡七楹，兩旁皆有屋，丹朱剝落矣。
　　自香界寺至虎頭山麓之龍王堂甚近，龍王堂一名海泉菴，又名慧雲禪林，康熙辛丑重建。入門，即至聽泉小榭，下有二泉，一在石階下鑿龍口出水，瀦為方池，深約四五尺，中蓄金魚。此處之泉名龍泉，鋤月老人有「龍泉甜水歌」，書一小方，懸於小榭，窗懸一聯云：「當戶老松生夕籟，滿山紅葉入新詩。」小榭之左為丹楓染翠軒，殆以院落多植松楓兩木故也。又有觀音堂三間。
　　自龍王堂至大悲寺甚近，亦稱大悲庵，至此已在翠微山左麓矣，雍正甲辰，慧澄禪師重修。入門，有竹林，蒼翠庇牆，前為藥師殿，殿前有銀杏二株，姿態奇古。後進歷十餘級而登，為大悲殿，明嘉靖丁未所建。
　　自大悲寺至重興寺亦近，入門，可憩於歸來庵，端方嘗卜居於此，有屋五楹，四壁懸聯額，徐世昌有聯云：「緣石菖蒲蒙綠髮，纏松薜荔長蒼鱗。」端方自書一聯云：「篋有三山記，心藏五岳圖。」錫良復為之記。門臨小池，左倚峭壁，壁上有二洞。院頗荒落，惟樹木蔥鬱，山色湖光兼而有之，此可留宿，且有籐製山輿可乘。池右有石磴數十級，曲折而上，至韜光庵，更上為八角亭，無題名，佇此可以望遠，前有菩薩殿三間。
　　自靈光寺至祕魔崖，約里許，崖上證果禪寺，明成化間建，相傳祕魔祖師居之。崖在盧師山半，大石嵌空幾二丈，色黝，是名祕魔崖，洞內有石磴一，相傳為盧師晏坐處。其後復有真武洞，甚小，洞旁有軒三間，面對翠微高峰，樹木頗多。東行百餘步，有大石側立道旁，一池瀦焉，即大、小青龍所蟄處。在祕魔崖右望，平田一片，渾河在其前。渾河即桑乾河下流，自此向張家口而去焉。舊屋甚多，大半傾圮，山門內鐘鼓樓遺址尚存。
　　白河風景
　　自通州至天津，水程三日可達，河身甚廣，寬處約五十餘丈，古所稱白河者是也。河兩岸植楊柳，蜿蜒逶迤，經數百里不絕。當三四月時，舟行其中，篷窗閒眺，千絲萬鏤，籠霧含煙，水天皆成碧色，間有竹籬茅舍，隱現於桃柳之間，為狀至麗。
　　秦淮河
　　江寧之秦淮河，自文德橋至利涉橋，夾岸河房，向為應試士子僦居地。折而東，至釣魚巷，則鶯花舊隊也，桃葉渡在武定橋畔。
　　雨花臺
　　江寧雨花臺地不甚高，而形勢雄壯，登高一望，全城在握。山產石子，紋理圓潤，置於瓦盆石洗中，植水仙花一二株，疏影橫斜，饒有天然風韻，吳門顧希林嘗得一石，上作蝴蝶雙飛形。山之麓，茅屋三楹，茶鐺竹具，可供遊客休憩。
　　莫愁湖
　　莫愁湖在江寧水西門外，每至夏令，萬荷競放，掉舟其間，如入香雪海。湖有曾公閣，隔湖清涼山色蔥菁可人，人多假此宴客。
　　京口三山
　　京口三山，曰金，曰焦，曰北固，【一曰北顧。】俱負盛名。北固山有寺，曰甘露，在北門外五里許。入寺，有「天下第一江山」六大字嵌於壁，為宋吳琚所書。寺右有樓，曰多景，對江而立，即梳妝臺故址也。樓凡三層，樓右十步小亭，曰一覽，五步大亭，曰江山多處，亭西為石帆樓，再左為彭楊魁三祠，而關帝廟介於其間，最左為高宗和東坡詩碑亭，甘露之勝盡此矣。寺對面如青螺小髻者，即北固山，負地理歷史之重名，其風景卻蠢蠢無足觀，上有礮臺。金山在西城外五里許，額題為「江天禪寺」，曰金山寺者，俗稱也。入門，隨山而高，拾級而登，為大雄寶殿，阿羅漢甚莊嚴。殿後上十餘級，為藏經樓，樓後為高宗御製詩碑亭，凡三，亭右稍上為塔，塔七級，登臨眺矚，全城宛在目前。塔北有亭，聖祖題「江天一覽」四字，即妙高臺遺址也。塔下有法海洞，黝黑不辨手指，有僧居之，洞外有碑曰浮玉山，蓋金山舊名為浮玉也。焦山在東門外九里許，孤峙江中，須棹舟登之。山麓有海若庵，庵右為高宗御製詩碑亭，再右為文昌閣、文殊庵、東昇樓，樓憑江，極明暢，彭剛直公玉麟謂足為焦山諸勝之首云。山上舊有普濟禪院，聖祖御題為「定慧寺」。寺左為行宮，右為松寥閣，題曰「松寥竹塢」四字，為高宗御書。再右為瘞鶴銘亭，字漫漶已甚，有一二字為人鑿壞，以墮水而見重，將以出水而損其天真矣。右有大牆，題「海不揚波」四大字，所對處即不波亭。右為海西庵，即焦光祠，壁嵌漢三詔之碑石。後為仰止軒，祀楊椒山像，有三詔洞，即焦光隱處也，洞狹小，不能容膝。觀音崖有觀音閣，閣左為夕陽樓，上為西笑閣，折上數十級為迴光精舍。再上為礮台，再上為吸江樓，上供四面佛，憑檻四眺，群山繞膝下，象山則隔江仰首，若承顏色，實名勝也。
　　第一泉
　　金山寺有第一泉，泉欄作方形，「天下第一泉」之題沒於水中，不能見，別有題碑曰「中冷泉」者，其別號也。以椀貯泉水，雖高出椀口二三分而不溢，其厚冽與杭州之虎跑泉相類，味極甘美。
　　劍池
　　蘇州虎邱之劍池，相傳為吳王試劍處，有顏真卿書「劍池」二字。
　　蕪湖風景
　　蕪湖攬長江之勝，風景極佳。城南有赭山，山傍桃塘，堤柳春舒，池荷夏放，風景至佳。赭山之巔有高樓，舊為庠序，後則宿兵矣。對江為梟磯祠，靈旗映漾，宮殿蒼茫。山右為弋磯山，有病院，與聖公會為比鄰。
　　汴中名勝
　　九龍臺在洛城東北瀍河之左，臺高三十六階步，約十丈立方，四周皆平地，臺有廟宇十餘間，供龍神像。臺右有明季重修石碑，勒「明欽差督造府第內官監簽書右監丞孔寵重修」。又一碑，其略曰：「古有九龍臺，基跨邙嶺，地屆瀍濱。」臺基所築，未詳何時。
　　存古閣在洛陽東關外，離城二里，藏古碑八十餘種，方圓長扁不一。魏碑最多，秦漢磚亦有數十件，並有岳武穆行書碑數塊，筆有龍馬精神。
　　龍門在洛河之南，距城二十五里，兩山相對，形如壁立，中有一水，曰伊河。碑像不計其數，五尊一洞，名曰一鋪，像大至數丈，小至數寸，即以山石原質鑿成，皆北魏時許愿之所築也。天子最高，諸侯次之，大夫又次之，下至庶民祇能寸許也。
　　香山寺在龍門對面伊闕山上，道途平坦，柏木成林。【此柏有葉無枝，葉生於桿，高而且直，名曰箭桿柏。】外有瑤島、蓬壺諸坊，山秀水碧，廟宇層層如階級，清潔不凡，御碑御匾及沿山佛像亦多。
　　三百三十有三亭
　　大興朱竹君名筠，嘗督學福建，於使院西偏為小山，號笥仙山。諸生聞之，爭來人致一石，刻名其上，凡九府二州五十八縣咸具，刻名者三百餘人，因名其山之亭曰「三百三十有三亭」。
　　九峰山之勝
　　浙江仙居縣之九峰山，距城十餘里，遙望之適有九峰，遂以得名，層巒疊嶂，上出重霄，中有一峰最高，所謂主峰者是也。山下有亭，游人至，皆稍憩息，乃登山。山路蜿蜒曲折，頗不易行，路旁石壁直立，行一里許，則壁上有洞，洞有木椅一具，相傳為葛洪修道處。又行里許，始至山門，門左側之壁上有泉眼無數，水點下滴，纍纍如貫珠，又如水晶簾，下承以池，水皆落池中，山僧即以之烹茶。入門十數武，有一大石室，如廳事然，後壁設佛龕，龕左有石洞一，深不可測，陰冷之氣侵入肌骨，雖多秉燭亦不能入也。石室東西壁更有五六石洞，皆大如屋宇，或為僧舍，或為客舍，或為庖廚。而客舍之上，又建一小樓，緣梯而升，登樓眺遠，眼界為之一空。昔人有云：「春夏之交，草木際天，秋冬雪月，千里一色。」斯山之勝，概可知矣。山門外左右有小徑，循徑行不遠，又各有石室二間，皆山僧因洞為之，以備人之游覽者。山僧僅四人。每歲游人以八月間為最夥，蓋土著於是月多往游也。
　　琵琶亭
　　琵琶亭在九江城外之江岸，乾隆癸亥，瀋陽唐觀察英重修。增建高樓，題額曰「江天遺韻」，壁刊南薰殿本白太傅遺像，嘉慶中歙人方體所摹也。登樓四望，前臨大江，後對廬山，左則古木千重，右則人煙萬井。樓下迴廊旋繞，境極幽曠，游人題詠甚多。
　　黃鶴樓
　　黃鶴樓為武昌名勝，高幾百尺，俯瞰大江，氣象雄壯。光緒癸未，鄰屋失慎，遂被焚，洎張之洞督鄂重建，改為西式，左右置礮臺，命名曰警鐘樓，然舊時形勝已蕩焉無存矣。當樓燬時，有姜氏老人，年已八十有九，在樓煎茗二十餘年，自第二層樓躍下，得不死，樓中諸物，概能記憶。宣統庚戌，南洋勸業會開幕，有製舊時黃鶴樓雛形者，得老人指示，閱四月而告成，毫髮無異。
　　奧略樓
　　光緒末，武昌軍學兩界以南皮張文襄公之洞久督兩湖，為之在黃鶴樓故址建風度樓，供文襄小像其中。及文襄入軍機，致電鄂中，謂：「此樓形勢，關係全鄂，不當為一人所私。」乃改為奧略樓，取《晉書．劉弘傳》中「恢弘奧略，鎮綏南海」語意也。
　　巴塘八景
　　巴山積雪　巴塘四周高山，勢若仰孟，山奇峭不毛，終年積雪，映日燦燦，光眩人目。山距巴塘二里，夏時巴塘甚熱，人盡衣葛，而四山之積雪仍依然也。
　　煖石回陽　巴塘大營官寨側有石一方，厚薄均丈餘，立於熟土中，土人呼為火龍石。謂於乾隆某年自天墜下，而巴塘溫度於是陡加數倍，且謂巴塘終年無雪，亦此石所致。由巴塘糧臺出示保護，漢人援其說，因以煖石回陽名之。
　　二水交馳　小巴、巴楚，巴塘之二小河也。小巴發源於大朔山下，巴楚發源於啞吧廟側，一流巴塘之東，一流巴塘之西，而混合於清真寺下，不一里而又各分東西，流入金沙江內，土人異之，因呼為二水交馳。
　　溫泉沐浴　距巴塘二里許有溫泉，夏日可浴，水含硫質，能去疾。光緒某年，巴塘糧員張仲牧捐資建屋，以便人民就浴，並定為單日浴男，雙日浴女，俾免競爭而識區別。
　　板橋垂釣　巴塘丁零寺外即金沙江正流，藏民以往來不便之故，因建木橋，長八九丈餘，兩面置欄杆。漢族居巴者，因羨河中魚美，每於午後垂釣橋上，遂美其名曰板橋垂釣。
　　柳林較射　巴塘清真寺下有柳數百株，藏民於秋收後往往移居林內，終日較射賭酒以為樂。數十人支布為鵠，於五十步外，以木箭射之，連中三次者，群具酒飲之。
　　桃園賞花　距巴塘五里許有桃園一，居金沙江岸，對岸為龍王廟。漢族居巴者，每於桃花盛時遨遊其間，水聲潺潺，風聲習習，洵足開拓胸襟而忘戍邊之苦也。
　　古桑抱石　巴塘大營官寨有古桑一株，大幾盈抱，樹中藏一巨石，土人呼為桑抱石，其地因以得名。某有詩云：「礦植原來性不同，古桑抱石信天工。天涯地角無論匹，要算巴山第一宗。」
　　三十六江樓
　　粵東三水江口有行臺，舊為總督閱兵駐節之地，後遷肇慶，其地遂廢。阮元改為書院，飛閣臨江，規模宏壯，題曰「三十六江樓」。蓋謂北江所匯者九，湞江、始興江、墨江、錦江、翁江、麻江、琶江、濱江、蒼江也；西江所匯者二十七，北盤江、南盤江、龍塘江、思興江、牂牁江、柳江、離江、誓江、潯江、西洋江、洛青江、馱蒙江、黃龍江、橘江、荔江、藤江、秀江、橫槎江、邕江、秋風江、賀江、新江、白馬江、金城江、綠甕江、蕉花江、武陽江也。諸江之水同流於此，故以為名，是可與二十四橋同為詩料也。
　　榕巢
　　查禮檢堂為粵西太守，署園有大榕樹一株，其榦旁出者四，檢堂謂可架屋其上也，乃斲木為書屋，名曰榕巢，并以自號焉。窗明几淨，掩映綠陰中，退食後，輒梯而上，品書畫，閱文史，頗為退閑勝地。丁艱去，接任者來，熟視笑曰：「此中大便甚佳！」遂穴其板作廁。
　　粵西奇山
　　粵西山勢突然而起，闃然而止，如陽朔山水，舉國推之，阮文達公總制兩廣，且有「願令陽朔」之語，以其奇也。其山皆石從土出，墳然而高，變態百端，悉肖物形，上下數十里，無一相同者。
　　雲南響水塘瀑布
　　滇中廣南府有地名響水塘者，其瀑自下而上，躍出半空。初在三里外，即聞轟雷聲，漸近里許，則對面語不相聞，惟見白雨濺空，皆噴而上，高十餘丈，碎點飛灑，濛濛成一片煙霧，闊可十畝，噴而復落，流為澗。驛路在澗石之右，少焉循路而上，則與瀑頂相並。蓋其上又有大山，大山諸水匯於此，跌而下，正值大石如盤陀者，觸而激射，是以濺入空際，非真逆流之瀑也。
　　名勝聯句
　　嘉善金眉生安清，嘗過鄂渚，集古詩題曰：「大江流日夜，西北有高樓。」後至岳州，題曰：「對此茫茫百端集，此老惓惓天下憂。」至三醉亭，題曰：「一月二十九日醉，百年三萬六千場。」小孤山在大江中，銳下豐上，如置石盤盎中。碧蘿紅葉，秋景尤麗，金嘗兩過之，書聯曰：「有美一人，中夜聞五銖環珮；遺世獨立，下游俯兩點金焦。」九江琵琶亭，金有一聯曰：「燈影幢幢，悽絕暗風吹雨夜；荻花瑟瑟，魂銷明月繞船時。」蘇州新修滄浪亭成，應敏齋廉訪囑金擬一聯曰：「小子聽之，濯足濯纓皆自取；先生醉矣，一邱一壑亦陶然。」南昌百花洲，遠景琵琶亭，近景滕王閣，阮文達公元嘗集白詩、王序為聯云：「楓葉荻花秋瑟瑟，閒雪潭影日悠悠。」又吳城縣望湖亭，相傳為吳周瑜練水軍處，粵寇之亂盡圮，彭剛直公玉麟修復之，聯云：「戰艦列千軍，想當年小喬夫婿，破浪乘風，多少雄姿英發，今我戈船來寄績，弔古憑欄，幾許事業興亡，祇贏得殘灰劫火；湖天開一碧，看此日大地山河，落霞孤鶩，無復活潑生機，誰家鐵笛暗飛聲，悲歌擊筑，把那些滄桑感慨，暫付與芳草斜陽。」又滕王閣有聯云：「奇文共欣賞，我輩復登臨。」秦淮風月，千古艷稱。同治間，粵寇既平，其兩岸河房先後興築，繁盛如昔，各處聯語頗有佳者。林氏水閣云：「六朝金粉，十里笙歌，裙屐昔年遊，最難忘北海豪情，西園雅集；九曲晴波，三生夢影，樓臺依舊好，且消受東山絲竹，南部煙花。」懷素閣水榭云：「看一水西流，畫舫清樽，且喜金吾不禁；唱大江東去，銅琵鐵板，須邀玉局同來。」夢綠軒水榭云：「璧月夜夜，瓊樹朝朝，綠水紅橋舟似織；詩老鶯鶯，公子燕燕，清歌妙舞酒如淮。」莫愁湖勝棋樓云：「湖號莫愁，女號莫愁，天下事愁原不少；王亦有像，侯亦有像，古今人像此無多。」黃山奇勝聞天下，慈光寺有歙縣曹文正公振鏞聯云：「讀經雲海花飛雨，說法天都石點頭。」普賢庵有不署名一聯云：「奇妙脫凡蹊，果到峰頭始信；光明凌絕頂，直從天外飛來。」杭州西湖冷泉亭有左文襄公宗棠一聯云：「在山本清，泉自源頭冷起；人世皆幻，峰從天外飛來。」與董思白舊聯：「泉自幾時冷起，峰從何處飛來。」一問一答，各臻其妙。又孤山以林和靖而傳，咸豐辛酉，仁和典史上杭林兆霖與其母妻姊女六人，同殉粵寇之難，杭人為營塚於和靖墓側，立祠塚前。祠有薛慰農時雨、明克庵德二聯頗佳，薛聯云：「大節媲閻公，取義成仁，青史從今尊縣尉；忠魂依處士，補梅招鶴，孤山終古屬林家。」明聯云：「上下五百年，處士忠臣各今古；迴環三十里，于祠鄂廟共湖山。」安慶府中江第一亭，負城臨江，為郡城勝景，太湖李振鈞有聯云：「秋色滿東南，笑赤壁以還，與客泛舟無此樂；大江流日夜，問青蓮而後，舉杯邀月更何人。」何悔餘題揚州題襟館長聯云：「當年多士登龍，追陪雅集，溯漁洋脩褉，賓谷題襟，招來濟濟英髦，翰墨壯江山之色，翳玉鉤芳草，綠蘸歌衫，金帶名葩，香霏硯席，揚華摛藻，至今傳宏獎風流，賢使君提唱騷壇，誰堪梅閣聯吟，蕪城續賦；此日有人騎鶴，爛漫閒遊，悵文選樓空，蕃釐觀圮，閱盡茫茫浩劫，園林賸瓦礫之場，祇橋畔吹簫，二分月古，灣頭打槳，十里春深，補柳栽桑，漸次復承平景象，大都會搜尋勝概，我欲雷塘泛酒，蜀井評茶。」


　　




    
	
		
			序
			　　序一

　　有清紀元，逮於遜政，順、康、光、宣，曆垂三百。其政俗之嬗變，朝野之得失，雖鍾虛既移，簡冊猶秘，今已無諱，可得言焉。夫有清之崛起於遼左也，值明之衰，既入中原，初政頗修，惟以部落之民，肆為雄猜，外侈中怯，故用兵無已時，海內無寧宇。雍、乾時號稱極盛，而衰弱之機實基於此。蓋文字之獄，有以摧抑材智之士；川楚之亂，有以耗竭府庫之藏。咸、同搆兵，不絕如縷，外禍乘之，根本遂撥。此其興亡之大略也。殷鑒不遠，豈可忽哉！然其典章制度，始能知明之所以亡而袪其弊，提倡學術，禮用儒賢，故玫雖專制，而宦寺女謁之禍，中葉以前未有之聞。於是一國之風尚，習為儒緩，士夫之尊慕名義，代不乏人。馴至今日，雖有以術柔民之感痛，而吾人此二百八十餘年之遭際，繫諸歷史，不可忘也。則今日舉其往聞，窮嬗變之由，析得失之故，置鑑樹表，未可後時。然官書不足徵信，私書或誤傳聞，即如錢衎石氏之《碑傳集》，李次青氏之《先正事略》、李黼堂氏之《耆獻類徵》，其所甄錄，大都傅誌之文，塗飾讚諛，孰為糾正。是以近人論建州沿革，不能求諸國中，而輒有資於域外之書也。徐君仲可明習國聞，乃發故書短記，理而董之，輯為《清稗類鈔》，凡三百萬餘言，分別部居，為類九十有二，事以類分，類以年次，為力勤矣。夫春秋張三世之義，曰所見，曰所聞，曰所傳聞。君為此書，無媿斯指。吾知欲周知有清一代之掌故者，當必加以諷籀，目為鴻寶。昔朱竹垞氏亟稱沈景倩《野獲編》，謂其事有左證，論無偏黨，明代野史蔑有過之。此則君輯著之本懷，吾敢揭櫫以為告於當世者也。

　　　　　　　　　　　　　　　　　　　　　　　　　　　　　　　　　　中華民國六年六月紹興諸宗元貞壯撰
　　序二

　　稗史，紀錄瑣細之事者也。《漢書》注如淳曰：「王者欲知閭巷風俗，故立稗官使稱說之。」因謂其所記載者曰稗史。清順、康間，金沙潘長吉有《宋稗類鈔》之輯，蓋參仿宋劉義慶《世說新語》、明何良俊《語林》而作，足以補正史，資談助，不佞讀而善之。因思有清入主中原，亦越二百六十有八載矣，朝野佚聞，更僕難數，嘗於披閱書報之暇，從賢豪長者游，習聞掌故，益以友好錄眎之稿，偶一瀏覽，時或與書報相合，過而存之，亦衛正叔之遺意也。正叔名湜，宋人，嘗集《禮記》諸家傳注為書，曰《集說》。其言有曰：「他人作書，惟恐不出諸己；某作書，惟恐不出諸人。」且以當世名碩之好稗官家言也，欲就而與之商搉，輒筆之於冊，以備遺忘，積久盈篋，乃參仿《宋稗類鈔》之例，輯為是編，而名之曰《清稗類鈔》。雖皆掇拾以成，而翦裁鎔鑄，要亦具有微恉，典制名物，亦略有考證。其中事以類分，類以年次，則以便臨文參考捃摭徵引之用也。惟載筆之難，學者所歎。明胡應麟記誦淹博，所著《少室山房筆叢》尚不免時有牴牾；陳堦著《日涉編》，按日紀故事，間以古詩繫於下，六月二十三日下有宋張耒《夜泊林里港》詩云：「浙浙曉風起，孤舟愁思生。蓬窗一螢過，葦岸數蛩鳴。老大畏為客，風波難計程。家人夜深語，應念客猶征。」而七月二十三日下亦載之；清紀文達之博洽並世無兩，而《灤陽續錄》所載介野園宗伯之詩為「鸚鵡新班宴仰園，摧頹老鶴也乘軒。龍津橋上黃金榜，四見門生作狀元」四句，實為金吏部尚書張大節作，第有五字不同，殆誤收金人詩為近人耳；孫星衍考訂金石之詳贍為世所稱，而《寰宇訪碑錄》校釋碑文，重至一再，既列之於唐，又列之於宋，甚或新拓本年月既泐而舊拓本尚存，既據舊拓本按年月以編入，又據新拓本以附之於無年月類。凡若此者，賢哲不免，每一念及，滋益兢兢。雖嘗就正於當世名碩，且有勤敏好學之吳天縣湯頤瑣寶榮、丹徒懷獻侯桂琛、龍南徐伯英時、閩侯林滬生震、嘉興高晴川紫霞、蕭山姚赭生宗舜諸君子匡我不逮，為之檢校數過，然猶未敢自信也。博雅君子，其亦有以教之乎。

　　　　　　　　　　　　　　　　　　　　　　　　　　中華民國五年十二月杭縣徐珂仲可述於上海寓廬之天蘇閣

　　凡例

　　一、紀載之事，以有清一代順治至宣統為斷，間有上溯天命、天聰、崇德者，而又述及隆裕后之崩，則以其有率宣統帝遜位之讓德也。
　　一、本書九十二類，凡一萬三千餘條，綜計之約三百萬餘言。
　　一、本書標舉二字為類：曰時令，曰氣候，曰地理，【城寨道路橋梁皆附焉。】曰名勝，曰宮苑，曰第宅，曰園林，曰祠廟，【陵墓附。】曰帝德，曰恩遇，曰巡幸，曰宮闈，曰朝貢，曰外藩，曰閹寺，曰外交，曰禮制，曰度支，曰屯漕，曰教育，曰考試，曰兵刑，曰戰事，曰武略，曰獄訟，曰吏治，曰爵秩，曰幕僚，曰薦舉，曰知遇，曰隱逸，曰諫諍，曰箴規，曰譏諷，曰詼諧，曰種族，曰宗教，曰婚姻，曰門閥，曰姓名，【字號附。】曰稱謂，曰風俗，曰方言，曰農商，曰工藝，曰孝友，曰忠蓋，曰敬信，曰義俠，曰技勇，曰正直，曰貞烈，曰謙謹，曰廉儉，曰狷介，曰豪侈，曰才辯，曰明智，曰雅量，曰異稟，曰容止，曰情感，曰疾病，曰喪祭，曰師友，曰會黨，曰著述，曰性理，曰經術，曰文學，曰藝術，曰鑒賞，曰方伎，曰迷信，曰方外，曰賭博，曰音樂，曰戲劇，曰優伶，曰娼妓，曰胥役，曰奴婢，曰盜賊，曰棍騙，曰乞丐，曰動物，曰植物，曰礦物，曰物品，曰舟車，曰服飾，曰飲食。
　　一、本書事以類分，類以年次。【一人身歷數朝而其事有散見各類者，如生於康熙卒於乾隆是也，餘可類推。】總類之中又有可分數類者，例如謙謹一類，析而為二，則先謙後謹，而以謙謹皆備者列於謙之前。藝術一類，析而為四，則一書、二畫、三醫、四弈，而以書畫皆備者列於書之前，且各以年代次之。他類有相同者悉視此。若性質相近之各條，或亦有時連類而及，以博其趣。
　　一、本書資料以平時隨筆自行札記之事，分隸各類，或從家藏秘笈搜采而得，故與近今流傳之本微有不同。而說部報章，亦在參考之列。惟以凡所援引，泰半貫串而成，未能悉記來歷，故間有仍其口脗者，如「本朝」、「國朝」、「國初」、「王師」、「大兵」等字是也。
　　一、說部報章之所載，亦有輾轉稗販而得者，其中事實，或且傳聞異辭，如於朝野見重之人而述其一二遺行，社會不齒之人而紀其一二嘉言。今所以兼搜並採者，實有春秋責備賢者及勸善懲惡之意寓於其中，非僅以廣異聞已也。
　　一、本書之分類，雖亦力求精確，然頗有一條兼涉數事，一事可隸數類者，亦惟從其較重者入之，而亦或彼此互見，於篇幅較長之條，牽連及之。
　　一、凡所紀載，固不敢以考證精詳自詡，要以具有本末者為多。
　　一、姓名字號，固亦務求畫一，而以其為世所習知，因而錯綜互見者亦有之。
　　一、歷代紀年皆用干支，因附清代歷朝干支年號表以便檢查，若於徵引之原文，則仍其舊。


　　


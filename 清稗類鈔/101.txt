

    
	
		
			植物類二
			　　菊
　　菊為越年生草，古作鞠，春由宿根生，夏至後分植，深秋開花。莖略帶木質，葉有缺刻，花冠周圍為舌狀，中部為管狀，列為頭狀花序。
　　董小宛耽晚菊
　　董小宛性耽晚菊，客嘗以佳菊曰翦桃紅者，貽其夫主冒辟疆，花繁而厚，葉碧如染，濃條婀娜，枝枝具雲罨風斜之態。小宛扶病三月，猶半梳洗，見之，甚愛，遂留榻右。每晚高燒翠蠟，以白團迴六曲圍三面，設小座於花間，位置菊影，極其參橫妙麗，始以身入。人在菊中，菊與人俱在影中，迴視屏上，顧辟疆曰：「菊之意態盡矣，其如人瘦何！」
　　景亭北喜菊
　　景星杓，字亭北，仁和人，性喜菊，花時連畦被畷，斕如霞錦，因自稱菊公。尋厭其喧，棄之，而東城人獲其遺種以去。數年以後，人猶識為景氏菊也。
　　楊致軒愛菊
　　海寧楊致軒太守守知有菊花詩曰：「耐久相看擬入林，澹交也有歲寒心。問渠何苦淩霜出，舍我誰能冒雨尋。東道幾時貽綠酒，貧家非分得黃金。只應寂寞西窗下，閒伴詩翁仔細吟。」蓋致軒愛菊，日巡行籬落，寢食幾為之廢也。
　　洋菊
　　康熙壬申夏，長洲黃菊盛開，人相傳為洋菊，云自海外賈舶所載以至。花具五色，圓者如毬，扁者如盤如輪，花瓣皆有筒，或短筒，或長筒，或筒末出瓣如匙，或僅有筒而無瓣。乾隆丙子閏九月，無錫鄒小山侍郎一桂奉旨召入內殿，使各為之圖，定以佳名，錫以御題。其花名凡三十六種。
　　有曰銀佛座者，白花黃心，半筒，瓣末俱超，宛如佛座，葉大尖長，與金佛座皆為上品。有曰金佛座者，鵝黃色，綠心，筒二分，尖瓣上超，花極玲瓏，葉尖而密，圍大。有曰宮花錦者，金黃色，外深內淡，半筒，瓣末上超，花圓滿，微心，不甚顯，大逕三寸，舊名含煙鋪錦。有曰錦貝紅者，硃紅色，反瓣，黃色，開足多反抱，紅黃相間，形如毬，瓣短，交叉疊亂，花不大，梗葉尖細，舊名金背紅。有曰雪羅襦者，白花，淡黃心，筒二分闊，瓣平直圓整，反瓣有紅絲，葉圓而小，舊名青山掛雪。有曰珊瑚枝者，大紅帶紫色，黃心，四面有鬚，筒不見，瓣尖闊，葉帶紫色。有曰紫霞綃者，粉紫色，甚嬌，花大如盤，檀心凸起，筒長五分，瓣尖闊，形扁，葉尖小，舊名國色天香。有曰七寶盤者，牙色，長筒，料舒瓣二分，如耳挖，黃心，花扁如盤，徑三寸，葉少鋸。有曰桂叢紫者，紫色，長筒，末略舒，瓣大而少，心徑半寸，金黃五出筒，葉嫩綠，花大而扁，舊同紫桂蓮。有曰千金笑者，銀紅色，瓣闊，環抱玲瓏，心間五出筒，微黃，不多，露葉尖長而窄。有曰蜜荷花者，淡黃色，心小，二分筒，瓣寸許，闊二分，皆超起，葉尖長，少鋸。有曰紫絲蓮者，深紫色，花大如盤，黃心，如棋子，二分筒，瓣末俱超起，形扁，徑三寸，梗粗，葉長瘦，如雞腳。有曰檀心暈者，血牙色，近心牙黃，長筒，瓣末如匙，圓三寸，梗細葉圓。有曰雪蓮臺者，白花，帶碧色，瓣末超起，如蓮心，黃而小，半筒，葉肥嫩，梗細。有曰雨鵑紅者，朱墨色，心圓小而黃，長筒，末如匙，花大如輪，葉尖長，帶赤色，梗粗。有曰絨錦心者，淡紫色，心大，徑寸，黃金色，五出筒，瓣長，筒如線，不出匙，參差疏落，類桂叢，紫花扁如盤，葉瘦，舊名紫龍鬚。有曰佛手黃者，嫩黃色，心五出，筒深黃散亂，瓣闊彎環，葉肥澤，梗細。有曰湧金輪者，嫩黃色，大如盤，檀心凸起，深黃，瓣長二寸，筒末出匙，超上，圍六寸，肥葉圓勁，舊名黃金針。有曰粉翎兒者，粉色，長瓣，大徑三寸，心青黃色，瓣有出心上者，托瓣微紅，葉長瘦，如蒿。有曰錦標紅心者，朱色，微筒，長瓣，開足下披，心一簇，金黃，葉肥，舊名滿心大紅。有曰月華秋者，粉紅色，心中青外黃，筒二寸，白瓣，裏白外紅而尖銳，如月華五采，梗細。有曰紅玉環者，白花微紅，不見筒，瓣長闊，彎環，相紐如連環，圓毬，徑三寸，舊名玉連環。有曰昭容紫者，深紫色，筒瓣到頭如匙，心黃而小，形扁。有曰銀絲針者，白花青黃，心極小，瓣如針，花圓，葉細，梗弱，舊名銀針，又名銀絲蓮，乃花形之特異者。有曰秋月白者，白花闊瓣，筒二分，形圓，葉團而短，舊名鵝毛飛。有曰海紅蓮者，紛紅大心，黃色瓣，半筒，末超起，如蓮臺，葉肥根粗，花扁，徑三寸。有曰萬點紅者，淡粉紅，長筒，末作小匙，匙內深紅，瓣疏而參錯，葉尖，梗細，舊名落紅萬點。有曰青心玉者，白花而圓，微筒，青黃心，瓣闊，托瓣微紅，梗細，葉團小，舊名青心壓玉。有曰錦麟祥者，金紅半筒，瓣狹而長彎繞，花圓，徑二寸，葉如蒿，舊名橘皮紅。有曰金赤芾者，大紅，心五出，筒帶黃色，瓣闊而尖，花扁，徑三寸，葉少鋸，梗直。有曰鷺鷥管者，粉紅闊瓣，大心，淡黃白色，五出筒，如白羽，花扁，徑三寸，葉尖長，梗細。有曰朝陽素者，淡紫色，半筒，粉心，五出，心上有瓣，花大而扁，徑三寸，葉尖長。有曰金縷衣者，嫩黃，長筒，瓣末出匙，檀心圓小，青莖，大徑四寸，葉尖，多居齒，舊名黃鶴樓。有曰紫金魚者，玫瑰色，長筒，末出匙，心帶黃色，花扁，徑三寸，葉肥而長，梗細。有曰墜紅絲者，銀紅色，著心處白色，長筒，瓣出半寸，青心如棋子，花大四寸餘，舊名老君眉。有曰金鳳絲者，黃色，瓣闊，半筒，葉小，花開最早，其白者名銀鳳羽。
　　吳誠齋愛菊
　　仁和吳誠齋明經鉅，雍正時人，性愛菊。某歲冬十月，窗前有菊數本，顏色未脫，香清以遠。一日侵曉，風雪大作，花如傅粉，益復可愛，漫成絕句，今錄其四於此。詩云：「孤芳原是傲霜枝，雪後看來倍有姿。籬落夜深簾不捲，一肩寒影和陶詩。」「纔過重陽花事稀，誰將柳絮撒空飛？黃花也怯西風冷，料理新裝鶴氅衣。」「一幅柴桑處士圖，著些風雪便橅糊。金英玉屑相輝處，還似從前瘦骨無？」「草亭東畔竹屏西，淡白深黃倚檻齊。最是雪晴春未到，獨留香韻傲梅妻。」
　　八月菊
　　菊有自伊犁來者，開時最早。乾隆時，平湖沈文恪公初至懋勤殿，見之，因為賦詩，時八月初旬也。
　　陳雲喈嗜菊
　　嘉慶己未，海寧陳雲喈招錢蔭庭看菊花，因作詩云：「我愔前年客滄南，南園種菊人爭傳。乘興有時挈伴往，馬蹄蹀躞淩秋煙。金印銀印稱冠絕，蜃樓幻奪天工權。【滄州有黃金印、白銀印、海市蜃樓諸種。】此外種類難更僕，五色爛漫東西阡。同人分韻互酬唱，得句往往相爭先。【客滄州，菊花時屢與兆韶九司馬、汪薌圃剌史、祝西澗孝廉相唱和。】屈指舊時又一載，別來常與夢魂牽。朅來鹽官作小住，菊開剛值重陽天。七塘主人多高致，愛菊成癖如陶潛。分苗別種施灌溉，是何用心勤且專。花神似解主人意，向秋特地爭鮮妍。瓦盆羅列二百本，高下位置皆天然。主人愛花兼愛客，殷勤招我重開筵。依花錯坐頗自適，鶴翎蟹爪飄樽前。禮數全刪觴政寬，快事親故相周旋。為語主人好愛護，多方搜剔毋棄捐。年年相約作高會，此樂寧非人中仙！」
　　計壽喬愛菊
　　菊花種類甚繁，嘉慶時，秀水有計壽喬名楠者，酷好之，嘗作《菊說》。其所蓄佳種，來自嘉興、平湖、海鹽、松江、上海、嘉定、湖州、揚州、江寧、湖北各處，惟產於蘇州者最下。今將其佳者論之。
　　有所謂松子種者，凡九：曰金粟，曰雪鶴，曰水綠，曰紫蟬，曰金紅，曰琥珀，曰銀紅，曰老肝紅，曰新肝紅。
　　有所謂寶相種者，凡八：曰西火放，曰東火放，曰青放，曰土黃，曰金蓮，曰蜜蓮，曰銀蓮，曰蜜喬銀。
　　有所謂細種者，凡五十：曰大玉夾，曰大紅剪絨，曰蠟瓣，曰金翦絨，曰綠剪絨，曰小玉夾，曰鵝毛幢，曰紅豆幢，曰銀翦絨，曰大紅芒刺，曰蜜芒刺，曰銀芒刺，曰金紅芒刺，曰醉仙桃，曰松花鶴翎，曰銀紅鶴翎，曰金葡萄，曰銀紅葡萄，曰天仙紫，曰天仙黃，曰天仙錦，曰桃超，曰血牙超，曰龍鬚幢，曰桂花幢，曰瑪瑙夾，曰玉指夾，曰松花夾，曰紫夾，曰珠海夾，曰小金幢，曰蜜幢，曰大紅幢，曰銀幢，曰金碧玉，曰銀紅碧玉，曰金丁香，曰銀紅丁香，曰古色丁香，曰白丁香，曰鴛鴦合，曰桃花球，曰大癩花，曰吉香球，曰鶴塔，曰玉蝴蝶，曰大紅松殼，曰金松殼，曰銀紅松殼，曰白松殼。
　　有所謂中種者，凡二十五：曰錦松超，曰鵝毛球，曰魏紅幢，曰烏雲幢，曰魏紫幢，曰文君面，曰葛衣，曰錦荔子，曰綠萬玉，曰火鍊金，曰雪獅子，曰素輝，曰水天碧，曰勝裙，曰金雀，曰髮管幢，曰麥柴幢，曰金珀，曰銀珀，曰錦心繡口，曰古色篆，曰鶴頂大紅，曰雄黃篆，曰金交絲，曰銀交絲。
　　有所謂大花老種者，凡三十八：曰金帶圍，曰銀帶圍，曰青蓮帶圍，曰蜜帶圍，曰水紅帶圍，曰玉夔龍，曰金夔龍，曰大紅夔龍，曰蜜夔龍，曰銀紅夔龍，曰紫夔龍，曰金佛座，曰鵝黃佛座，曰銀紅佛座，曰雪佛座，曰沈香佛座，曰五綵雪球，曰西湖蓮，曰紫福蓮，曰小桃紅，曰大紅荷花，曰金荷花，曰銀紅荷花，曰血牙荷花，曰金紅荷花，曰玉荷，曰蜜荷，曰古銅芙蓉，曰黃牡丹，曰蜜牡丹，曰紫牡丹，曰紫祥雲，曰紫芝獻瑞，曰睡孩，曰金背大紅，曰落霞幢，曰金鉤，曰金蒲團。
　　有所謂大花新種者，凡五十：曰珠砂蓮，色紅如硃砂，大似牡丹。曰琥珀蓮，色紅如琥珀，長瓣，高圓。曰梅紅蓮，深桃紅色。曰紫金蓮，色深紫黃。曰庫墨蓮，深紫，有墨暈。曰玉麒麟，粉紅色，圓滿瓣細。曰銅雀臺，古銅色。曰迎風蝶，花扁長，若粉蝶狀。曰紫苑清華，深紫色。曰函關紫氣，青蓮色。曰寶山樓閣，一名寶山樓臺，大紅色。曰玉指含香，玉色，闊瓣整齊。曰楊妃新浴，淡紅色，極嬌嫩。曰醉西施，粉紅色。曰月下姣娥，粉紅色，瓣尖，色深紅。曰陡壑流霞，淡紅，雜白瓣，黃瓣。曰冷香博士，淨白而品雅。曰墨池煙霞，黑紫，或名墨葵。曰層巒積雪，花高突而瓣細密。曰銀紅嬌豔，黃根紅尖，色佳甚。曰春江鴨綠，綠放白花。曰粉黛生春，紅放白花。曰點胭脂，玉色，每瓣上有紅點灑滿。曰海霞烘日，黃色，每瓣有紅點。曰駝峰鋪錦，駝絨色，每瓣有紅綠。曰慶雲湛露，銀紅色，有白點。曰石家錦幛，五色灑金。曰赤瑛盤，大紅色，花圓而扁。曰萬珠盤，大抵瓣色淡紅中有小白瓣攢密。曰藕絲裳，瓣有紫絲。曰日照金輪，深黃色。曰珊瑚樹，紅珊瑚色。曰鵝群戲水，淡黃色。曰黃月天香，瓣如柱花，稠密結大球。曰松雲，松花黃。曰古雪春，瓣如梅花，小綠色。曰藏經球，色如古藏經紙。曰出水芙蕖，如荷花初放，闊瓣。曰湘妃滴淚，如湘妃竹色，有黑點。曰蘆花秋月，淡灰色。曰晚霞落照，淡金紅色。曰紫雲，玫瑰色。曰佛指拈華，黃色，紅心，初放如佛手拑狀。曰紫羅袍，沐紫色。曰銀臺堆錦，白瓣，紅心。曰露浥青蓮，綠邊，中白。曰月暎紅紗，深紅色。曰墨光琉璃，黑紫色。曰濟陽紅，大紅色。曰泥金百合，金色，邊中淡黃。
　　陳韞川嗜菊
　　陳杞，字韞川，仁和人，家杭州東城蒲場巷。其先世喜菊，至韞川而嗜尤深，凡貯土、留種、分秧、登盆、理緝，護養之法，督僮為之，罔不精究，聞有貴種，必百計以求。重陽節近，位置斗室中，花取少而大，葉取密而鮮，批紅判白，察貳廉空，至老不倦，因以菊叟自號。
　　吳百臺好菊
　　道光甲辰九月，會稽李蒓客侍御慈銘方家居，其宗人挈之至州山吳氏園看菊花。主人吳百臺者，少極貧，販餅為生，嗣為關吏傭，以勤謹為吏所愛，得代其職，積金殆百萬。老而歸營別墅，園亭極華美，喜賓客，延禮文士，蒔花釀酒，尤好菊，畜園丁數人司之，購求佳種，不遠千里。花時，則設重錦幔，許人縱觀，有能詩者，即出佳楮求品題，侑以美酒。時年幾八十矣，長齋奉佛，間亦為五七字句。園中廳事四面環合，其庭皆廣十餘畝，列花四庭中，重金疊紫，高出檐外，凡數十萬花，多罕覯之品。盆盎清潔，蔽以絳幔，圍以錦欄，地衣皆以紅錦，華麗絕塵，濃薰噴鼻，如唐、宋時洛陽人家賞牡丹也。
　　徘徊菊
　　徘徊菊，淡白，瓣黃。初開時，先吐瓣三四片，只開就一邊，開至旬日，方及周徧，花頭乃見團圓。字書徘徊為不進，此花之開，亦若是矣。
　　萬壽菊
　　萬壽菊為一年生草，莖高三四尺，葉為羽狀複葉。夏開黃花，略帶紅色，列為頭狀花序，甚大，花期頗長，且極繁茂。
　　黑士菊
　　黑士菊產劍川江右岸枝紫蕊黑，開時花瓣如墨，惟較之蟹爪黃、楊妃面、紫金錠各種為小。
　　夏菊
　　夏菊，葉互生，緣邊有鋸齒，粉、黃、白、藍皆有之。花瓣分為舌狀，內為筒狀。
　　甘菊
　　甘菊為菊之一種，產杭州者良，花有黃、白二種，單瓣。味甘入藥，葉可作羹。
　　紫雲英
　　紫雲英為越年生草，野生，葉似皂莢之初生，莖臥地，甚長，葉為複葉。春暮開花，為螺形花冠，色紅紫，間有白者，略如蓮花，列為繖狀，結實成莢。
　　荷包牡丹
　　荷包牡丹為一年生草，庭院多栽植之，莖高二尺許，葉羽狀細裂。春月開淡紅花，成總狀下垂。又名魚兒牡丹。
　　鼠麴草
　　鼠麴草為一年生草，原野甚多，高尺許，葉長，本狹末闊，互生，有白色軟毛。春夏之間，莖梢簇生小黃花，列為頭狀花序，北人稱為茸母。宋徽宗詩：「茸母初生認禁煙。」即此。
　　馬蓼
　　馬蓼，一名大蓼，為一年生草，莖高三四尺，略帶紅色，葉長大，托葉變形為鞘狀，邊緣無毛。初夏開花成穗，色紅。植物學家謂之大馬蓼。一種高一二尺，葉為長橢圓形，端尖，鞘葉之緣有細毛甚長，花淡紅，古稱毛蓼，今亦謂之馬蓼。
　　順治初，錢塘有陳晉明號德公者，嘗為《蓼花》詩云：「苦蓼花爭發，淒疏十里過。葉垂臨水徧，蕊密向船多。溼翠沾新雨，輕紅落晚波。最憐生意薄，霜露復如何？」道光時，海寧周嘯湄茂才士瀛亦有《蓼花》詩云：「疏紅簇簇曉妝時，荻葦相依弱不支。卻襯斜陽寫圖畫，祇愁微雨溼胭脂。冷禁風露秋容老，醉臥江湖客夢遲。莫道離披工作態，似伊辛苦有誰知？」
　　含羞草
　　含羞草為一年生草，本南美洲產，移植於我國，園圃栽之。莖高七八寸，葉為複葉，總葉柄之頂端常生四枝，下垂，每枝有小葉甚多，略如合歡，觸之，則小葉閉合，故名。夏季開淡紅色蝶形花，叢集為球狀。實成莢，有刺。
　　黃麻
　　黃麻為一年生草，多產於北地，莖高二三尺，葉為長卵形，端尖，互生。夏秋之交葉腋開小黃花，五瓣。
　　雨久花
　　雨久花為一年生草，產廢田水澤中，莖短，葉闊厚有光。夏秋之交，發花莖，花深綠或白，成圓錐花序。花後，莖漸屈，沿葉柄以結實。
　　葒
　　葒為一年生草，與蓼同類，莖高五六尺，葉長卵形，端尖，有長柄，莖、葉密生淡紅色之毛。秋日開紅花成穗。通稱葒草。
　　雞冠
　　雞冠為一年生草，隨處自生，莖高二三尺，色赤，葉為長橢圓形，端尖銳，互生。秋開花而小，有紅黃白數種，花序狀如雞之冠，故名。子黑細光滑。
　　鳳仙花
　　鳳仙花為一年生草，苗長一二寸，可移植於花壇或盆中，施肥培養。至夏，高可尺餘。葉形橢圓而尖細，葉緣鋸狀。夏秋之交開花，自葉腋抽出，有單瓣、重瓣之別，重瓣花美，人都悅之。花色赤白紫不等，一花而呈數色者尤貴，芳香似木樨。《南方草木狀》謂自大秦國移植南海，是晉時已有此花。《北戶錄》謂梁大同二年始來中國，誤。因其花可染指甲，故又名曰指甲花。
　　野蜀葵
　　野蜀葵為一年生草，野生，有香氣，莖圓，葉為複葉。花小而白，微帶淡紅，花序如繖形。
　　千日紅
　　千日紅為一年生草，高尺許，莖似海棠，葉長，為橢圓形。秋初開花，色紅紫，為頭狀花序，頗美麗，經久不凋，故有此名。亦有白花者。
　　蔦蘿
　　蔦蘿為一年生蔓草，莖細長，捲絡於他物，葉羽狀分裂，裂片如絲。夏日開紅花，花冠為長管狀，邊緣五裂。庭院栽之為觀賞品。
　　吉祥草
　　吉祥草為溼地自生之多年生草，莖延貼地面，葉叢生其上，長尺餘，狹而尖，有平行脈，葉叢之下復生根鬚。花淡紫色。人家庭院多種之。
　　水蘚
　　水蘚為池中濕地自生之草，莖長二三寸至五六寸，四圍密生細葉，色淡綠。秋時，莖端轉成紅色，頗美麗。其腐敗堆積者，經久即成泥炭。
　　酢漿草
　　酢漿草為原野自生之雜草，莖多臥地，葉為掌狀複葉，小葉成三角形，有長柄。夏日抽花莖，開五瓣淡黃花。實成蒴，熟則綻裂，飛散種子。
　　知風草
　　知風草為原野自生之雜草，高二尺餘，葉細長而尖，有並行脈，葉柄作鞘狀，包莖，花小密集，成圓錐花序。此花受微風，即善搖動，故名。廣東所出者，叢生若藤蔓，土人視其節以占一歲風候，每一節則一風，無節則無風。
　　壽草
　　乾隆時，禮部署有壽草，春開紅花，綴如火齊，秋結實如珠。《群芳譜》、《野菜譜》皆未之載，不知其名，或曰即田塍公道老。此草種兩家田塍之上，用識界限，犁不及，則一莖不旁生，犁稍侵之，則蔓衍不止，反過於所侵之數，故得此名。草在穿堂之北治事處，階前甬道之西。相傳生自國初，歲久，漸成藤本，後分為二歧，虯枝杈枒，挺然老木矣。曹地山名之曰長春草，特作木欄以護之，陳約園為之圖。
　　半邊蓮
　　半邊蓮，多生溝中，就地延長，每節有根如線，深入地中，極易繁殖，故芟除最難。春開淡紫色小花，花至秋始止。
　　十樣錦
　　十樣錦，秋草也，無花。其莖、葉煩似雞冠，霜後則葉通紅者，名雁來紅，一半紅者名老少年。惟十樣錦於夏月即青紅相錯，不待霜也。
　　蕕
　　蕕，野生，莖方，高三四尺，臭甚烈。葉為卵形，端尖，有踞齒。秋日開花，紫碧色，為聚繖花序。
　　荁
　　荁，葉闊大，端銳，夏開紫花，瓣有線紋，莖、葉柔滑。
　　荻
　　荻，與蘆同類，生水邊，高五六尺，葉稍闊於蘆，莖亦較韌，小而中實。萑、菼、鵻、薍、藡、烏蓲、馬尾蒹，皆荻之別名。
　　萩
　　萩，蒿類，莖高丈餘，葉白似艾而多歧，或謂之牛尾蒿。
　　水蠟燭
　　水蠟燭，草本，生野塘間，秋杪結實，宛與蠟燭相似。
　　青蘦
　　青蘦葉似地黃，紫花如柰，開於秋日，饒一種冷淡之致，如苾蒭著紫衣，了無豔色。
　　萬年花
　　萬年花為草本，高宗賜以此名。小朵如盞，一莖百朵，色粉紅而有紅絲，雖久乾枯，顏色不變。
　　晚香玉
　　晚香玉，草本之花也，京師有之。種自西洋至，西名土馝盈斯。康熙時植於上苑，聖祖愛之，錫以此名，後且及於江、浙矣。六七月開，莖高三四尺，根如水仙，莖狹長，互生，闊如韭葉，軟而下垂，至梢漸短，在頂別成鱗形。葉腋發花，六瓣，色白如萼，暮開朝斂，香頗烈，入夜尤馥郁，故有此稱。亦謂之月下香。
　　仁和楊槲巢茂才鴻鑑有詠晚香玉詩，其一云：「捲簾雨過夕陽紅，簾底名花放幾叢。雲翠淺扶銀錯落，雪香新吐玉玲瓏。阿環醉影瑤臺上，姑射含嬌月殿中。彷彿藍田攜美種，晚涼灌向小樓東。」其二云：「玉質瓊枝乍吐芳，肯隨夜合落迴廊。淡搖涼月渾無影，麗染清風別有香。芳蒂嫩含千朵綠，蕊心微抹一絲黃。倚欄小摘幽芬襲，簪入雲鬟正晚妝。」
　　臭李子杆
　　臭李子杆，長白山所產，夏日滿樹皆花。
　　金錢花
　　金錢花，草本，秋開花，色黃，似錢，而無稜廓。午開子落，故名子午花，又名夜落金錢。
　　紅葉花
　　紅葉花，長白山所產，木本，高可五六寸，葉如黃楊，花似山茶。其枝頭紅葉，層層如花朵，故名紅葉花。
　　耐冬花
　　山東勞山多耐冬花，色殷紅，似山茶而小。冬月始盛，開雪中，照耀山谷，彌望皆是。王文簡公曰海紅花也。
　　四墮花
　　四墮花，長白山之白花溪所產，他處無之。木本，葉碧，莖紅，高不盈尺，每至六日始開，白花四墮，若燈籠形。積雪之中，獨出一枝，宛如梨花帶雨，令人可羨。俗名雪裏花。
　　芄蘭
　　芄蘭，草本，莞蒲也。蔓生籬落間，莖中有汁如乳，葉長卵形而尖。夏開紫花，子綴如鈴，霜後自裂，中如絮。
　　紫羅襴
　　紫羅襴，草本，色翠，花紫，如鹿蔥，一名高良薑。咸豐時，仁和亮鏡仁茂才瞻嶽曾於李應辰園中見之，每窠葉數片，疏落可愛，抽花一箭，其狀極似蘭。
　　藍雀花
　　藍雀花，草本，如雀，大身，有翼，有尾，有黃心，如兩目。曾經御製題詠。
　　靈犀草
　　杭州西湖蘇小墓，有草曰靈犀，色絳，細如髮，經風不搖，直立承露，秋生春死者也。
　　羊草
　　羊草，西北邊謂之羊鬍草，長尺許，莖末圓勁如松針，黝色油潤。馬食之，肥澤，勝豆粟，黑龍江人於七八月間刈而積之，經冬不變。
　　地蜈蚣草
　　地蜈蚣草，生村落田塍間，葉密對生，蔓延如蜈蚣形。延於樹上者，又稱飛天蜈蚣。
　　貓兒眼草
　　貓兒眼草，葉紋如貓兒眼，故名。
　　蝎子草
　　塞外有毒草，中人肌膚，毒甚蜂蠆，自唐山營踰汗鐵木嶺而外，徧地有之，俗名蝎子草。蘆高四五尺，葉如麻，嫩時可供馬秣，經霜則辛蟄不可觸。蒙古人謂之曰哈拉垓。
　　怕老婆草
　　廣西思恩府有怕老婆草，疑即含羞草也。其草每枝發十餘葉，中抽一心，長二寸許，花淡黃，若蒲公英，葉類鳳尾，細葉對生於莖，生於陰濕之處，牆角路隅皆有之。人每俯身離草尺許，大聲叱之，則其葉對對相合，良久始開，女人叱之則否。或謂此直怕老公耳，非怕老婆也。又偶呵之以氣，其葉亦合。以鐵箸夾炭火，自上微熨之，亦然。蓋一遇陽氣，即能合并也。廣東惠州山中亦有之，土人號為喝呼草。
　　桃金孃
　　桃金孃，粵中草花也，花似梅而微銳，色似桃而倍赤，中莖純紫，絲為深黃，八九月實熟，青紺若牛乳，味甘可養血。粵謳有曰：「攜手南山陽，採花香滿筐。妾愛留求子，郎愛桃金孃。」留求子，即使君子也。
　　苦蘆草
　　莆田人口語，以颶風為風癡，言其四面驟風，有類顛狂也。莆有一種野草，俗呼為苦蘆草，莖長葉尖，若今歲葉上結生一節，則來歲作一風癡。鄭笑墨試之，輒驗。一小草耳，乃能與風信暗合，大奇。
　　紅姑娘
　　草有曰紅姑娘者，叢生塞外山谷間，花後結子成苞，四瓣如鈴，中含丹實，狀如火齊。亦呼豆瓤兒。
　　洋金花
　　洋金花，俗名大喇叭花，草本，高三尺餘，葉卵形，不整齊，花冠為漏斗狀，淺紫色，果實有刺狀突起。
　　火草
　　火草，產武定府麥岔之蠻地。
　　斷腸草
　　斷腸草產於滇、黔，所在有之。有謂其實蟲而形特似草者，讕言也。馬騾誤食之即斃。
　　康熙庚申春，有徽人方姓者，商於都門，與其徒八人，合貲累千金，往江南，次河間之南腰跕，宿焉。八人與騾夫先食，方以持齋獨後。忽一人且食且語曰：「斷膠草。」如是者三。怪而問之曰：「君知食中有斷腸草乎，曷勿食？」方問答間，騾夫已如中惡狀，仆地。方急令眾人停箸，而自走通衢呼眾，召醫視之，曰：「中毒也。」急解之，皆甦，而騾夫食獨多，遂不救。
　　田山薑少寇雯撫黔時，署中庭砌有草結實，甚紅，可玩，詢之役人，曰：「斷腸草也。」一日，有釵頭小鳥，色如鸚鵡，飛啄其上，捕之，甚易馴致，名斷腸鳥，惟食斷腸草子，不食餘物。
　　鍋鏟草
　　鍋鏟草，產於滇之竹笆鋪，以象形得名。
　　一把傘草
　　一把傘草產於滇之分水嶺，以象形得名。草雖枯，置之熱水中，輒作青色而挺立。
　　珍珠傘
　　福建長汀祭旗山有異草，名珍珠傘，周櫟園侍郎亮工謂其為莘夫人祭旗時遺傘所化也。
　　湯西崖詠花木
　　仁和湯西崖少宰右曾之南榮，有軒三楹，縛竹為籬，植雜卉其中，以為游息偃仰之地，因賦詩以賞之。其一云：「讀書惜已老，看花悔不早。平生此二恨，耿耿挂襟抱。七年京城居，庭未見寸草。天機紛六鑿，世網觸九惱。豈知物外閒，熙春自絹好。形骸嵇叔夜，土木太枯槁。吾師郭林宗，逆旅亦灑掃。」其二云：「枳棘編作籬，薜荔栽為牆。年年貯秋雨，草樹半已荒。京國苦風埃，此樂安可望。盆盎得生意，露下明月光。破蟄走百蟲，昨來微雨涼。呼童縛竹埤，花樂一兩行。」其三云：「文無催我歸，海棠破昨夢。牽牛始引蔓，錦帶已羃空。纖纖白棣花，萬點雪吹凍。勝春如佳人，朱顏酒微中。光隨暮色斂，香與曉風送。嬾知世緣疏，靜悟物態眾。鼠肝與蟲臂，擾擾爭群動。」其四云：「南園飛胡蝶，翩翩若有情。花房釀游蜂，戢戢如有聲。暄妍感時節，辛苦各自營。我來卷簾坐，讀書軒南榮。一餉亦云樂，千載如可并。異時王安豐，眸子秋水清。嗟哉營營子，爝火安得明！」
　　廷希賢主持花木
　　杭州駐防滿洲廷揆，字希賢，居花園巷，愛花卉，尤多菊，黃華紫豔，栽徧東籬。客至看花，題詩滿壁，以為笑樂。同時有蔡木龕、沈鑑滄、趙仁壽、陳瑟堂輩，相與品題。自輔國公迂齋將軍鎮杭，招入軍署，主持西園花木，妙手生春，不虛所好矣。
　　陳石遺憶花木
　　陳石遺嘗居滬上，已而挈眷去。光緒戊戌，乃有《憶高昌廟舊居花木》詩，詩云：「林際春申有草堂，杜陵人去瀼西荒。曾經翦取吳淞水，洗藥澆花入小塘。水竹三分屋二分，頗如野鶴所云云。最宜月到風來候，一架銀花滿院聞。花木成蹊漸漸多，去年日夕眄庭柯。梧桐拱把蕉分綠，拉雜樵蘇奈汝何。老梅舊臘開如許，叢菊秋來付阿誰？最有村童偷眼慣，小桃欹側出疏籬。」
　　陳石遺惡雜草木
　　光緒庚子，有拳匪之禍，有識者咸感憤。陳石遺偶坐庭中，見雜草木而惡之，謂皆不祥之物，因作六言詩五首，詩云：「袁粲郊野步屧，何妥門巷屏居。蕭蕭悲風時起，今我不愁何如？【白楊。】少游醉臥其下，文長畫裏青青。二人抑鬱以死，勞生大夢可醒。【紫藤。】宋陵松柏無地，此樹乃種山陰。胡為漢南有此，不待雍門沾襟。【冬青。】看汝垂垂花發，無恙不減田家。我獨兄弟分散，豺虎吮血磨牙。【紫荊。】淮南小山叢生，誰知草木無情。牽動長江萬里，風聲鶴唳皆兵。【桂。】
　　唐花
　　京師氣候寒，花事較南中為遲，然有所謂唐花者，非時之品，十二月即有之，誠足以奪造化而通仙靈。蓋皆貯於暖室，烘以火，使之早放，臘尾年頭，爛熳如錦，牡丹、芍藥、探春、梅、桃諸花，悉已上市矣。唐，一作堂。至光緒時，則上海亦有之。
　　朱古微侍郎祖謀、劉新甫員外恩黻皆有《水龍吟．詠唐花》詞。朱云：「夢華不醒愁春，探芳別有千紅地。是空是色，瑤姬酒重，維摩病起。羯皷聲中，紅旛影外，東風凝睇。笑繁華占否？閒蜂浪蝶，空撩亂，冰霜裏。聞道唐宮翦綵，好簾櫳盡情妝綴。輸他爛漫，香雲一窖，先春花事。火速年芳，冬烘心性，優曇身世。問高樓怨笛，黃昏叫裂，著梅花未？」劉云：「花宮不耐深寒，群仙偷嫁紅塵裏。春愁未醒，憑空數到，番風廿四。噀雨痕輕，釀雲香潤，內家標致。笑貴人金屋，藏嬌買豔，渾不解，溫存意。過了試燈天氣，玉簾空主恩捐棄。當初底事，千熏萬沐，催教梳洗。我亦曾經，鳳城西畔，略窺芳思。歎龜年老去，淒涼羯鼓，說開元事。」
　　旌德江秋珊大令順貽則以五排詠之，詩云：「竟有回天力，相逢一笑拈。獸爐生活火，鴛幄閉重簾。鬬巧疑裁錦，漫空任撒鹽。三三春未到，七七術能兼。品借蟠根李，香收寫韻籨。隋宮懸夜綵，吳客話冰縑。初盛詩原好，溫柔境亦甜。禁寒仍爇燭，索笑莫巡檐。寵預東皇借，催煩羯皷嚴。冬烘同齷齪，秋士感遲淹。鴻本羞因熱，蠅難學附炎。不經甘露沃，那畏朔風尖。豈藉吹噓早，居然色相瞻。化工憑巧奪，花信向人占。躁進英先露，陽回暖暗添。南枝偏耐冷，一任凍雲黏。」
　　花瓶之水
　　梅、蘭之花，插於瓶，隔宿傾水，仍清洌，且有微香。他花則不然，雖牡丹入瓶，經宿，水即臭。
　　花相間成字
　　康熙丁亥，聖祖南巡，駕幸松江，農民以菜花與紫荷花草相間種成「萬壽無疆」四字，登高望之，燦然分明，上顧而大樂。
　　阮文達有三花
　　阮文達在山左，蓮有一帶四花者。在浙江學署，蘭有並蒂及一蔕四花者。嘉慶己未為司農，借居衍聖公賜第，偶於小院種蕉數本，不閱月，發一花，綠苞倒垂，甘露盈萼，招同人相與賦詩。其封翁湘圃老人時方就養在京，屬劉夢谷為作《三花圖》，自為文記之。
　　黃山多奇卉
　　歙之黃山有三十六峰，高出四千仞，其中異卉，尤人世所罕覯。僧雪莊嘗繪為圖，曹文敏公皆有題詠。其花名頗奇，如見子花、玉手花、龍首花、如意花、小巧花、乾雪花、瀟灑花、金壇花、山櫻花、油櫻花、查蔔花、蜜蠟花、天海花、珠繖花、冷趣花、瑣瑣花、佛燈花、醉仙花、佛頂花、寶輪花、黃晶花、葉葉花、金蓮花、寶蓋花、美玉花、仙蓼花、巾子花、鵝群花、倚苔花、頭油花、冷信花、茶葉花、珠冠花、葉上花、囊環花、玉鈴花、夢子花、淡竹花、玉仙花、紫扁花、靈仙花、覆杯花、仙釵花、仙都花、漢節花、因陀羅花、香萱、六月雪、萬年果、紅錦球、香杜鵑、山繡球、山鳳仙、山木香、山玉蘭、白翦絨、馬蘭菊、美人菊、紫霞杯、紫玉簪、仙種桃、秋牡丹、珊瑚鞭、瑪瑙鞭、蔚藍梅、金絲蠟梅等是也。
　　烏蘭本巴之野花
　　外蒙烏蘭本巴沿溪曲路，層折不窮，積雪銀白，草皆青綠，有紅黃各色野花貼地如錦，蒙人亦不知其名。黃者高四寸，葉如艾，叢生根下，一梗有一花，四瓣，鵝黃，花落則結實，如透骨草子，每叢十餘朵，遍於水次。紅者高不盈寸，貼地叢生，一根一花，根細如髮，花如丁香，葉亦叢生根下，如馬齒莧，香味清潔，其最多者，叢結如繡球花。
　　野雞膆內草實作花
　　有羽灰色鱗紋重可斤許之野雞，出內蒙古，其膆內常有未化草實，曝之使乾，至春季，和以泥，植之盆中，月餘，即茁長七八寸，開各色花，種類不一，絢爛可愛，皆內地所未見者。惟秋後結實，較前漸細，明春即不能復花。
　　直隸森林
　　直隸北部之森林，種類極繁，有菩提樹、櫟、榛、白楊、松、柏、椎、樺之屬，徧地皆是。而楓葉之美麗，尤令人睹之而心曠神怡。夾道皆鳳尾草，雜以野花，河濱柳絲下垂，石上青藤蟠結，林中各種禽鳥，無不具備，蓋沙漠中之腴地也。其最重者為河流，曰灤河，曰白河，直隸北部之田，賴以灌溉。其不至患水災者，蓋以樹木茂盛，能吸收水分，使緩流入大河耳。
　　東陵與五陵山之叢林，廣約九百丁方機路密達，【每一機路密達合英國一里之八分之五。】凡橡樹、松樹、杉樹、椎樹、菩提樹、鳳尾松、落葉松、玄胡藁之大者，遍山谷間。大樹之下則有楓雜生，而榛樹、葡萄樹、鳳尾草亦甚蕃茂。其嶙峭之石，又往往為麻蔓草所縈繞。河流之所經，赤楊綠柳，參差左右，濃陰兩岸，幽勝天然。其出沒鳴嘯於其間者，皆名禽怪獸，而不可得之於他處者也。此地之生養，一以河流為憑依，而白河、灤河之水道，皆取求於是。叢林既盛，雖有淫雨，多被吸收，故流於谿澗者，其勢潺漫，此洞壑間之小溪細流所以徐徐不疾而又淵淵不竭也。
　　東三省森林
　　東三省多森林，而吉林為尤多。惟其方言，於平地多樹者曰林，於山間多樹者曰兀集，萬木參天，槎枒突兀，排比聯絡，間不及尺，緜緜亙亙，縱橫數十百里，不知紀極，伐山通道，始漏一線天光。秋冬霜雪凝結，不著馬蹄，春夏高濘泥淖，低匯波滔。旅行兀集中數日，不得盡其極，蚊蝱攢嚙，鳴鳥咿啞，鼯鼪狸鼠之屬，旋繞不畏人，微風震撼，則颼颼颺颺，駭人心目，故晝焚青草聚煙以驅蝱，夜據木石燎火以防獸。近年逐漸砍伐，春暖冰融，排木蔽江而下，爇火代薪者，均棟梁材也。至東清鐵道，【俄人所築，西比利亞之支線也。】則機關車之發動，亦不假煤力，而化以尺長木塊。且土人於寒食節，多放火燒山，延及林木，火輒數十日。兀集，亦作阿集，亦作窩集，一作烏稽，一作窩稽，實今之所謂大森林也。
　　延吉所產之最美者曰黃花松，而魚鱗松次之，此外則尚有油松、赤松、杉松、果松。他若白松、簌松、楊、柳、楷、柞、楸、榆、樺、椵、楓等樹材，堪築宮室製器皿者，亦不一而足。
　　京城多古樹
　　京城多古樹，每一坊巷，必有古而且大之樹，約每距離不十丈，必有一株，外人常贊賞之，以其適合都市衛生之法也。且觀其種植痕跡，似經古人有心為之者。如太學檜，吏部藤花，臥佛寺娑羅樹，慈仁寺松，萬壽寺及昌運宮白松，封氏園松，工部營繕司槐及城南龍爪槐，皆極參差蜿蜒之致。宣統時，工部之槐樹心已空，而枝葉猶茂，餘則根株盡拔矣。
　　乾隆朝，靈石何道生官工部，有詠槐詩。
　　程周量嘗撫慈仁寺松而歎曰：「長安諸賢，率皆未登庾嶺，故使諸松浪得盛名。」
　　乾隆辛酉，冢宰甘莊恪公汝來與果毅公訥親方高坐吏部大堂選官，甫唱名抽簽，而甘薨於椅，手猶執筆未落也。訥奏聞，高宗賞銀一千兩，命所屬經紀其喪。其夕，藤花盛開，香三日，較暮春更盛。
　　至喬木之中空者，實以內灌而致。內灌有三，自上垂注而下者曰天灌，自下熏蒸而上者曰地灌，中有受溼之空穴，為濕所注為氣所蒸者曰人灌。
　　皇木廠之木
　　京師大通橋之南，有皇木廠，屬工部，歲遣官致祭。高宗有《皇木謠》，刻石。木舊有屋，後圮，石闌尚存，木半朽，且折為二，然猶高可隱人，作旃檀色，紋如疊雲捲浪，扣之有聲。
　　樹中有軍器
　　同治壬申，武岡州某鄉有老樹一，大可合圍，枯矣，將斷之，不意樹心已空，而中有生成木質鎗、鎚、刀、矛數十事。經里正報官，驗之而收諸庫。
　　樹中有字
　　新寧縣張村人某折取樹上小幹，欲以為鋤柄，取歸，未及用，旋見樹幹一偏已枯朽，慮不適用，乃折之為薪，見木中有字，其文曰「鄉村雲字」。「鄉村」兩字橫書，「雲字」兩字直書。某以為怪也，鳴於眾，均不解其故。詢其木取自何所，某謂此乃祠側狗毛蟲樹幹也。眾視之，將就枯，因將所存之幹折視，復有「日月常臨」四字，則直寫。
　　閩粵樹葉
　　閩、粵樹葉，黃落者絕少，如松柏，新葉生而舊葉始脫，亦不甚萎黃，梅花開時，且大半帶葉也。
　　松
　　松為常綠喬木，幹聳直多節，皮或粗厚，裂為龜甲狀，亦有光滑者，葉細如針，俗呼松毛。花單性，雌雄同株，雌花叢生於枝頂，下有多數黃色粉之雄花叢結成毬果。經一二年，始熟。木材為用至繁。有赤松、黑松、白松、海松、五鬚松之別。
　　金時之松
　　金章宗手植松，在壽安山西嶺上。
　　江寧有六朝松
　　江寧兩江師範學校西北隅之教習房後，有小園，著稱於世之六朝松在焉，巍然挺秀，歲寒後凋，蒼翠之色，與盤拏之致，至嚴冬而益著。然察其枝葉，實為柏而非松。江易園曰：「此樹柏幹而檜葉，名殆為栝，《書．禹貢》之栝柏是也。」而遠近之人則皆呼之為神樹。
　　宋代遺松及梅竹
　　長白顓圖，字象原，嘗以御史巡鹽兩浙。署有小圃，荒穢不治。一日，散步，得斷碑，洗而植之，有「宋代遺松」四字，繫以長歌，作者姓名已漫漶不可辨。詢之老吏，云：「此地向有三友居，不特古幹參天，狀若虯龍，且有梅有竹，互相掩映。今屋已廢而木亦槁，有年矣。」顓慨然興復，築室三楹，額仍舊名，徵詩以落之。
　　報國寺雙松
　　京師報國寺有雙松，古樹也。康熙時，餘杭嚴顥亭侍郎沆曾詠之，詩云：「燕山突兀幾千載，四百餘年景物改。惟有慈仁雙老松，霜皮剝落至今在。其一婆娑勢攫地，撐拏詰曲春雲靉。一株稍欲干層霄，卻顧徘徊意相待。紛繙密葉生風濤，屹立虯根玩真宰。慣看城市變烽煙，幾見桑田作滄海。何年紺殿啟琳宮，石欄磴道盤虛空。飛花濛濛日月靜，溜雨黯黯神靈通。大都月市番估集，胡牀翠幕陳西東。哥柴古窰周漢鼎，陸離法物羞雷同。似與雙松較年歲，必有真賞窺鴻濛。日斜人散蒼煙重，倒景上殿雲瓏蔥。軒車冠蓋謬相歎，肩摩轂擊勞過從。吁嗟此松澹蕩有真意，只愁化作雙虯龍。直上燕山絕壑一往不得見，悵望千峰與萬峰。」
　　金墩五松
　　仁和龔蘅圃侍御翔麟有《金墩五松歌》，歌云：「金峰之下三家村，村前有阜名金墩。千年一簣鮮崩蝕，五松於此蟠靈根。相傳植自李唐代，閱幾劫火巋然存。中間神物煩撝呵，待我摩挲留爪痕。一松兀傲四松拱，儼如列辟朝至尊。又若老翁植杖立，駢羅夾侍皆兒孫。蕭森肅穆起人敬，之而鱗鬣烏足論。悠悠者多不解事，太息棄置荒郊原。不見大庾嶺下開道松，連陰十里摩朝暾。近訪土人已莫識，但云曠野榛蕪繁。又不見棲霞寺前引路松，六朝留影搖風旛。脫斧斤厄遭霹靂，一旦跡掃空王門。就我所見識其大，慈仁雙樹非比倫。此松幸得生此地，天荒地老全精魂。吁嗟生物之理固爾耳，樹猶如此人何言。耳目不得愛僧絕，乃得長私雨露恩。」
　　永平試院三松
　　雍正時，海寧楊畸甫中翰正講嘗於永平試院見三松，因次壁間韻以詠之，詩曰：「地亦不必計西東，時亦不必論春冬。三松挺幹自太古，倔強肯受嬴秦封。長河一帶遙掩映，亂山萬疊圍巃嵸。一株獨踞前庭中，蒼髯秀發非蒙茸，兩株離立後軒後，枝交葉接爭蘢蔥。文如虎變各炳炳，頂如車蓋皆童童。其實磊砢墮巖谷，其根蚴蟉穿垣墉。翠障終古閟白日，怒濤徹夜號天風。先是一株被磨折，金刀斮斷青虯龍。碎鱗敗甲委糞壤，蜿蜒無處尋遺蹤。皇天后土公覆載，遭逢順逆偏難同。二松喪匹意蕭瑟，琥珀作淚流猩紅。同聲同氣不同死，固將愁苦而終窮。我來松下雙眼豁，更看素壁詩錚鏦。南山流水有餘韻，聽者何必人非鍾。苦難橫空盤硬語，枝詞蕪句空磨礱。近重陽兮秋三序，哉生明矣月一弓。安得圖以射洪絹，長攜懷袖開心胸。桮闌歌罷三歎息，夕陽古寺來清鐘。」
　　月盤松
　　裕陵隆恩殿前有月盤松六株，高僅丈餘，平頂如蓋，虯枝四散，有丹漆架承之，架六七層，每層可容一席，是可想見松身之古矣。
　　黃山松
　　皖南之黃山多松，黃仲則嘗作歌以紀之，歌云：「黟山三十有六峰，峰峰石骨峰峰松。有時松石不可辨，一理交化千年中。丹砂琥珀共胎孕，亭亭上結朱霞封。人言松相遜石相，即以松論何能窮。沐日浴月暈蒼翠，苔色散點周秦銅。蕤綏上偃雨君蓋，糾結下固蚪靈宮。鱗張鬣縮爪入肉，萬劫避過雷火攻。昔觀圖畫訝未見，到眼更覺描無功。懸崖嵌峒不知數，莘莘縱縱皆鬼工。及至觸手膏溢節，極瘦駁處春華同。清泉洗根瀉泱漭，瑤草分潤生蒙茸。翻嫌石相奇太過，相助為理論始公。青牛伏龜不可得，幾輩對此顏如童。明當遍覓茯苓去，短鋤碎劚千芙蓉。」
　　萬年松
　　香山縣之鳳凰山，有萬年松數株，西人架梯取之，其松忽上忽下，隨梯轉移。西人怒，用鳥槍擊之，連發數十槍，卒不能得。松至乾隆時，猶青蔥如故。
　　盆松
　　彭澤縣之小孤山產萬年松，高不滿尺，歷年不見其長，惟冬夏長青，可置盆中。海寧馬小眉觀察洵有《盆松歌》，用昌黎《山石》韻，詩云：「造化不遺一物微，森然鱗甲渾欲飛。何年束縛寄盆盎，片石瘦瘠苔花肥。不劚其根龜背坼，不髡其頂牛毛稀。平生嗜好不諧俗，蒼髯相對忘朝饑。室中圖史五千卷，伴我白晝關雙扉。天風卷幔聲謖謖，夕陰遮戶煙霏霏。我聞黃山之松甲天下，枝柯磊落大十圍。爾獨局束困尺土，界以四面皆垣衣。茅齋自足適嘯傲，差免世俗花奴鞿。與爾永結歲寒約，精氣莫化青羊歸。」
　　雲南多松
　　雲南多老松林，亙百里，林中多生茯苓。騰越南門外金氏家有松，數百年物也，虯枝古幹，覆滿庭中。
　　棒松
　　棒松，產於長白山，其質堅勁異常，可作器。
　　小赤松
　　小赤松，一名矮松，產於長白山，葉青枝紫，枝頭結子，色赤而香，始終不見下垂，高者八九寸。
　　黃花松
　　松花江兩岸多黃花松，松花落於江干，所在皆有。其順而下者，浮於水面，片片如松，故名江曰松花江。
　　黃蒿松
　　黃蒿松，葉如蒿，生寧古塔石甸之上，他處所無。
　　巴顏溝之松
　　木蘭附近之巴顏溝有山，多童，惟興安嶺稍有樹。巴顏溝之北多巨松，伐之，從羊腸河流出。熱河宮殿之材，皆取給於此。
　　伊奇松
　　伊奇松生吉林北伊奇甸子，質瘦勁，少枝葉，以所生地而名也。
　　俄羅斯松
　　俄羅斯松，一名老槍菜，抽薹如蒿苣，高二尺許，葉層層，其末層葉葉相抱如毬，略似安菘。
　　落葉松
　　落葉松之枝榦，與赤松無異，針亦青蔥如蓋，惟霜雪以後，則葉盡脫。其質甚堅，根株歷久不朽，沈埋水土中，則更為石，可供磨礪之需，塞外高寒之地多有之。又熱河之松，至冬而葉亦落，蓋氣候沍寒所致也，人呼之曰落葉松。
　　白松
　　白松，亦稱白皮松，榦高者十餘丈，產直隸、陝西、湖北等省，江、浙亦有之。樹榦光滑，皮色白，葉針形，三針叢生，較黑松、赤松為短，子橢圓而稍扁，大小略同海松子，淡褐色，可食。
　　杜松
　　杜松為常綠喬木，高二三丈，葉細長而尖，略似針。夏日開小花，雌雄異株。實圓而肉質，大如豆，熟則色黑。
　　羅漢松
　　羅漢松為常綠喬木，山地自生，高數丈，葉狹長互生，花單性。實大如豌豆，熟則色紅，下部膨大，如羅漢之服袈裟，故名。其材可供建築及為器具。
　　福建武定城西五里有獅山，峰截如削，壁立千仞。其顛平敞，里許有泉噴出，瀦為小池，池旁羅漢松一株，大數十圍，霜柯鐵幹，世所罕見。
　　海松
　　海松產於關東及直隸等處，高數丈，其葉五針叢生，花單性，雌雄同株，有毬果長六七寸，子大如巴豆而有三稜。松類中惟此及白松、五鬚松有子可食。
　　南山松皮
　　由伊吾【即哈密。】至鎮西，【即巴里坤。】路漸上漸高，八十里至南山口，遍山積雪，終古不化。車馬視轍跡而行，否則陷入雪窖，竟至滅頂。兩邊多松林，夭者喬者，皆梁棟材也。南山之北口，數十盤折而下，又二十里，至松樹塘，則止宿處也。土人出售松皮，有厚至二尺許者，色若脂，脂文作雲霞迴薄之狀。好事者用作聯額，人都不識，洵稱異觀。龍雨擕過而歎曰：「此松已閱數千萬年，而終不免斧戕，致宼爨下燒去。」為之慨然作歌，歌曰：「人生懶出門，誰向窮邊走？伊吾望南山，群峰雪近斗。鴻荒初闢此山開，此雪即隨天地有。車轍馬蹄遵道行，溝渠澗坎模糊平。偶然陷雪莫能救，古稱雪窖非虛名。峰顛青松穿雲隈，上有太古羲皇苔。東林西麓丈人立，滄桑閱歷知幾回？秦皇五大夫，漢武三將軍，視此羅列如兒孫。撐拄雪窟凍蛟舞，偃蹇銀海靈鱉蹲。此行賞松雪，清超乃奇絕。轉欲且徘徊，淒風寒似鐵。下山陡峻百折盤，半麓一關封泥丸。回看落日照雪嶺，祇見積雪不見山。廿里同松塘，山家聚處成一鄉。出售山中物，雪蓮花共阿魏香。就中一物目罕覯，霞雕雲刻胭脂繡。問之乃是古松皮，或尋或尺任人購。我不知山樹擁腫大幾畝，但驚血色松皮二尺厚。吁嗟乎！空山無人方自壽，飽經霜雪龍鱗皺。拉雜摧燒伐作薪，如何一旦遭傾覆。卻看松皮如絳雲，截作門牓新且文，膩如紫玉風雨潤，懸之炒壁虯螭奔。昔稱才大難為用，萬古冰霜一春夢。問天何術避摧殘，冥心歸臥華陽洞。」
　　雨樵嘗出以示舒鐵雲，鐵雲乃賦長歌以和之，歌云：「贈君以《禹貢》嶧陽孤生之桐，不若玉策天陵偃蓋之樓松。報我以廣寒殿前八萬四千戶修月之青枝，不若成都諸葛丞相祠堂溜雨四十圍老柏之蒼皮。我不能窮走鄧林逐日三萬里，又不能飽餐伏靈御風五百歲，此樹婆娑不可見。山不信魚之大，海不信木之怪，橐駞矗矗以為馬腫背。雨樵先生仰天大笑冠絕纓，曰爾不見年老能成精。今雖難見南山松皮之情狀，尚有一曲南山松皮之歌行。我讀松皮詩，一讀再擊節。詩大奇於松之皮，松又古於山之雪。雒常樹生肅慎國，昔者蓋已有此說。不然叔孫殪長狄，身橫九畝其色赤，得寸則寸尺則尺。翳惟古龍鱗，羌有古虎文。豹死留皮無其人，牛則有皮儗不倫。瓜皮李皮，茫茫墜緒，不入世系稱曾孫。松花萬斛散作瀛洲塵，松釵一股聘天女。此其家不貧，死無枝葉生無根。海水倒卷飛崑崙，紅桐十番今尚存。神農不敢製為衣，倉頡不知造作紙，吉祥菩薩開鑪煉石不敢取作薪。又何況一天王，三君子，五大夫及百蟲將軍。我雖不見可無憾，嘗讀先生歌云云。先生之歌感慨悲，此非皮相所能為。歎息斧斤，斫為松柴，親近文字，題為松牌。松壽不知其幾也，奈何與麟皮作鼓龍皮作扇同此災。先生曷不去吟御溝楊柳都堂槐，或者曲江杏孤山梅，而獨短衣匹馬過輪臺。田園將蕪胡不歸？濡染大筆題此抑塞磊落之奇材。其奇也若此，客有歌於南山之北，北山之南者，余焉能屬而和之哉？客曰否，余曰諾。皮不存，詩乃作。」
　　扁柏
　　扁柏為常綠喬木，高者十餘丈，乃柏類之最普通者。葉小如鱗，與莖密接，全不舒放。花單性，雌雄同株。實如毬。質理緻密，可製家具。其實即柏子仁，可作藥。舊亦稱側柏。
　　錢武肅王手植柏
　　金華之試院有柏兩株，傳云為錢武肅王手植，今尚鬱森。其一為風力斜傾，稍現婆娑之狀。宋人錢端禮有文記其事，當非虛搆。
　　精忠柏
　　浙江臬署，即岳武穆王之孫珂故宅。宋孝宗既悉岳冤，就其故宅建廟，名曰忠佑。中有流芳亭，精忠柏必當時所植。柏枯已久，賸幹丈餘，初不知其化石也。光緒季年，崔永安為臬司，宴同僚署中，見其文理似木，而質與石同，曰：「是殆化石矣。」以鐵器擊之，火星射出，確已作石。眾皆爭取，遂成數段。後餘六段，各長尺餘，已遷之西湖岳墓矣。
　　清奇古怪之柏
　　蘇州鄧尉山有司徒廟，在青芝山北，額其門曰柏因社，曰香林第一殿，供鄧司徒像。相傳神為鄧禹，然無碑志可考。或又以為馮異者，謂廟有大柏樹，即大樹將軍也。不知雲臺諸將何以成神於此？夫山之以鄧尉著，猶之孤山之以林處士著，以其為高人之所棲也。顧獨以祀鄧司徒聞，豈以尉卑官末秩，不如石徒久位尊多金耶？殿東客座楹間，懸銅井山人潘遵祁、歸安吳雲聯各一。銅井山人聯曰：「此中祇許鸞鳳宿，其上應有蛟螭蟠。」吳雲聯曰：「清奇古怪畫難狀，風火雷霆劫不磨。」皆就大柏言也。所謂清奇古怪者，四柏名也。下堦，向堂東，有大柏七株，圍以鐵欄，而中有四株尤奇拔。一植立如笏，意氣端重，厥字曰清。一幹尤巨，圍十抱，而蒼皮左紐，旋螺透頂者，謂之古。其東北隅有一株，稍小，而莖理亦拗旋作螺形也。古之西不數武，有一株，偃莖橫臥，而矯舉其梢，綠葉毿毿，枝柯側拏，宛如青獅踞地昂首，髯鬣離披，攫爪欲搏者然。又一株，相去十數武，在此株南者，亦已根仆橫地，而矯尾厲角若游龍，生意鬱如，則所謂奇與怪也。相傳此兩株原係一株，為雷所劈，刳而為二。
　　司徒廟之門外，又有紫藤，夭矯凌空，離地十餘丈，附一大樹。吳江凌莘廬游此，嘗譬之懸度國之鐵索橋焉。土人則稱之為神舟，殆以其形似歟？
　　泰山之三義柏
　　泰山天門坊之上有曰孔子登臨處者，其地有石坊，相距半里許，有蟠地參天之三大樹，旁有丹書石碑，刻「三義柏」三字，相傳為千年以前物也。
　　金冬心詠古柏
　　乾隆庚午八月，金冬心遊京師。十月，驅車出國門，至曲阜，展謁孔廟。廟中古柏，皆舊時熟識者，裴回久之，乃作長歌一篇，歌云：「八月飛雪遊帝京，棲棲苦面誰相傾？獻書孏上公與卿，中朝漸已忘姓名。十月堅冰返堠程，得行便行無阻行。小車一輛喧四更，北風恥作鶡旦鳴。人不送迎山送迎，緜之亙之殊多情。冷光寒翠眉際生，先師儒里瞻尊榮。入廟肅拜安心旌，難香何必列牢牲。告曰藝事通微誠，於戲五經昌且明。吾欲手寫承熹平，字畫端謹矯俗獰。隸學勿絕用乃亨，刻石嵌壁開暗盲。此間古柏含元精，壽可千歲歷戊庚。左圍右列如墉城，弗為火奪惟汝貞。舊時熟識毋乖盟，日坐其下繁籟揣，怳然奏樂聞竽笙。」
　　汪曉園詠古柏
　　乾隆時，錢塘汪曉園侍郎永錫嘗督學江西，按試饒州，見其書院有古柏，乃作詩曰：「古柏出簷際，託根自何年？枝葉半枯槁，無復蒼皮堅。一幹從西起，嵯岈欲刺天。生枝附其下，尚能搖春煙。三幹垂向東，屈折真可憐。倒懸生意絕，空自相糾纏。蟲蛇據其穴，鳥雀巢其巔。藤蘿縛更急，僅得一線延。物久生變態，此理有固然。誰為驅眾侮，庶使朽憊全。」
　　黃仲則詠古柏
　　《古柏行》，黃仲則作也，詩曰：「寓齋數椽留十日，如此稜稜一株柏。橫看側看無不奇，合睫相逢夢猶得。陰幹澹滲灰星星，上枝翠點針矗矗。晴穹浩蕩壓其頂，猶自拏空欲騰擲。腹中空洞容萬千，歲久元蚼聚成國。夜深冷院蕭無人，飛起空中鬬雌霓。歸來爪牙青血痕，四顧猶攝狐狸魂。曉來亦如夢初覺，俛見大地盤其根。豈因冰霜始淬厲，不待雷雨方精神。餘膏尚借百草活，堅節詎恥柔條鄰。【自注：旁有桑數株。】傾頹甓甃翳荊蔓，獨立相看發長歎。淒涼寂寞誰肯過，日落空牆與君伴。深山大澤斤斧追，重垣綺榭位置卑。黃腸裂出鉅鹿野，御史府中鳥夜棲。雕零一一目所見，底用頭角猶低垂。蒼官倘見明月夜，密邇客窗來賦詩。」
　　柏著花
　　道光時，仁和丁心和嘗見柏著花而作詩曰：「世間那有著花柏，怪底嬌紅亂深碧。藤蘿附甲始何年？纓絡垂身已無隙。直似客喧將主奪，幾疑柯改還葉易。飄飄天女散千花，一一紅妝登百尺。貞操絕豔兩纏緜，老幹柔條難擘畫。美人無計出手攀，過客有情空目逆。卻遇高賢為品題，便作甘棠增愛惜。韋偃筆下未能圖，孔明廟前無此跡。莫嫌脂粉汙顏色，不礙廣平心鐵石。」
　　櫚
　　櫚為常綠喬木，出南海、安南等處，色紅紫，似紫檀。性堅，作牀几，頗珍貴。
　　花櫚
　　花櫚，櫚木之一種也，又名花狸，亦作花梨，海南文木之貴重者。色紫紅，微香。老者文拳曲，嫩者文直。其節花圓暈如錢，大小相錯。堅理密緻者價尤重，可作器皿、扇骨。
　　蒲葵
　　蒲葵為常綠喬木，葉作掌狀分裂，酷類棕櫚，惟蒲葵裂片頗尖，其基部連接不分，棕櫚則否，以此為別。其材為用至廣，葉可製扇，名葵扇，俗稱芭蕉扇，行銷極廣。
　　樟
　　樟，通作章，為常綠喬木，產黔、蜀、閩、廣等處。高五六丈，大者十圍。葉卵形，有葉脈三條，質硬有光。夏初開花，小而淡黃。實大如碗豆，黃色。其材聳直，肌理甚細，有香，煎之為梓腦。
　　無錫惠山寄暢園有樟樹一株，其大數抱，枝葉皆香，千年物也。康熙時，聖祖南巡，每幸園，嘗撫玩不置。第六次回鑾後，猶憶及之，問無恙否。查慎行詩「合抱凌雲勢不孤，名材得並豫章無？平安上報天顏喜，此樹江南只一株」是也。及聖祖崩，樟亦枯矣。
　　榧
　　榧為常綠喬木，榦高數丈，略似杉，俗稱野杉。葉針形，扁平。花單性，雌雄異株。實大如棗核，兩端皆尖。仁可食，製油可燃燈。一名柀子。
　　紫檀
　　紫檀為常綠亞喬木，產於熱帶地，高五六丈，葉為複葉，花蝶形，實有翼。其材色赤，質甚堅重，故入水而沈，作種種器具，頗珍貴。
　　紅木
　　紅木產雲南，葉長橢圓形，端尖，開白花，五瓣，微赭。其木質堅色紅，可為器。
　　烏木
　　烏木為常綠亞喬木，葉長橢圓而平滑，花單性，淡黃，雌雄同株。其木堅實，老者色純黑，瓊州諸島產之，土人以之析為箸及煙管等物，行用甚廣。志稱出海南。一名角烏，色純黑，甚脃。其他類烏木者甚多，皆可作几杖。
　　蚊母樹
　　蚊母樹為常綠亞喬木，高二丈餘，葉為長橢圓形，互生。常有小蟲群聚，使葉膨大如囊，蟲去則成空殼，故有此稱。春暮開細花，僅有綠萼及紅色雌雄蕊，而無花冠。其木可為屋材。
　　七葉樹
　　七葉樹為落葉喬木，高四五丈，葉為大小七葉合成，故名。春暮開淡紅花，為圓錐花序。結實成蒴，其子可食。質堅緻，可為器。
　　椿
　　椿為落葉喬木，高三四丈，葉為複葉，嫩時色紅，香甘可食，俗名香椿。夏開小白花，結蒴果。其材堅實，可製器具。
　　櫸
　　櫸為落葉喬木，高數丈，葉作長卵形，端尖，有鋸齒，花小，淡黃。材質堅固，木理秀美，可作箱篋、几案之用。俗作椐。
　　山毛櫸
　　山毛櫸為落葉喬木，山野自生，高七八丈，樹皮淡灰色而平滑，葉闊而尖，背有毛。春日開小花，色淡綠。實以殼斗包之，殼斗下之柄較長於櫸。其材可為几案之屬。
　　椅
　　椅為落葉喬木，高二丈餘，初夏開黃花，纍纍下垂。葉圓端尖，雌雄異株。實略似天燭，色紅或赭，其材可為細巧之器。
　　樺
　　樺為落葉喬木，產遼東及西北諸地，嫩江、混同江間尤多。高三四丈，皮白，易剝脫，葉作卵形而尖。花雌雄同株，為穗狀花序。皮厚而輕軟，有紫黑斑文，古以裹弓榦、鞍鐙、刀靶等物。曾於吉林烏拉設樺皮屯，採皮入貢。
　　楸
　　楸為落葉喬木，榦直，上聳，至高處分枝，葉似桐，三尖或五尖。夏開黃綠色細花，結實成莢，長尺餘，下垂，熟則裂開。其材可為棋局。
　　水楊
　　水楊為落葉亞喬木，多生水邊，葉略似箭鏃形，葉柄根部有小托葉。夏開黃綠色穗狀花，雌雄異株。其材可製器具，充薪炭。
　　桐
　　桐為落葉喬木，皮色粗白，高可三丈，葉圓大，掌狀分裂，有長柄。春暮開脣形花，色或紫或白，成大圓錐花序，萼黃褐色。實為兩房之蒴果，長寸餘，如棗。其材為琴及箱篋，不生蟲蠹。概稱白桐，細別之，則花白而葉光滑者為白桐，花紫而葉上密生黏毛者為紫桐。凡白桐通曰桐，梧桐、油桐則否，科屬亦各不同。
　　梧桐
　　梧桐為落葉喬木，榦端直，色青，高三丈許，葉闊大有深缺刻，背有毛。夏日開黃色小花，雌雄同株。果為蓇葖，熟則裂開為葉狀，種子生於邊緣，可食。其材可製器具，樹皮可取油。
　　新疆胡桐淚
　　胡桐產新疆，于闐河兩岸尤多，形曲，性寒。其樹沫下流者，謂之胡桐淚，內地手民製為膠汁，以黏金銀飾物，極堅固。
　　桑
　　桑為落葉喬木，每歲刈取，故枝榦低亞。葉為卵形，肥大，以飼蠶。浙江湖州府所植者最良，謂之湖桑。雌雄花皆為穗狀，淡黃綠色。其材可製農具什器，皮可製紙。野生者榦高大而葉小。
　　木棉
　　木棉為落葉喬木，大合抱，高數丈。花紅如山茶，蕋黃色，瓣極厚，結實大似酒杯，絮茸茸如細毳，可作茵褥。
　　閩、粵熱地所產木棉，高者七八丈，榦端直。春開朱華，狀如山茶，結實頗長，中有棉，隨風飛散，色黃褐，狀如柳絮，可作裀褥，不能紡織。
　　粵之木棉，以二月作花，色殷紅。三四月結子，子坼，飛白如絮，蓋花與絮本為二也。王文簡公詩「竟日紅棉作絮飛」，則誤以花為絮矣。
　　化香樹
　　化香樹為落葉喬木，生於陰濕之山地，幹高七八丈，葉為奇數羽狀複葉，小葉無柄，尖長。夏秋之交，開多數雄花而成穗。穗之根部出雌花叢，色淡黃。經冬，實熟，有細鱗如松毬，煎汁，可染黑色，謂之化樹果。
　　藤黃
　　藤黃，海藤樹所產之膠汶也。海藤為落葉喬木，產東印度及暹羅等熱帶地，閩、粵亦有之，高五六丈，葉橢圓對生，花單性，結為漿果。以刀斫樹皮，浸水中，滲出黃色質料，即為藤黃，可入藥，並為繪畫顏料，性有毒。
　　皂莢
　　皂莢，亦名皂角，為落葉喬木，隨處產生，高三四丈，多刺，葉為羽狀複葉。夏開黃色小蝶形花，結實成莢，長扁如刀，用以洗濯衣服。其材木可供器具及薪炭之用。
　　肥皂莢
　　皂莢有一種開白花者，結莢較短而粗肥，謂之肥皂莢。取其莢擣爛之，用以濯垢，遠勝於尋常之皂莢也。
　　篠懸木
　　篠懸木為落葉喬木，原產於歐洲，移植於上海，馬路兩旁之成行者是也，俗稱洋梧桐。高三四丈，葉闊大，作三裂片，鋸齒甚粗，基腳有卵形托葉一。春開淡黃綠花，實圓而粗糙。此木最易繁茂，故多植之以為蔭。
　　釣樟
　　釣樟為落葉亞喬木，山地自生，杭州有之。高丈餘，皮表有黑斑，葉作長橢圓形，背有赤毛，互生。春月開花，花小而色黃，形如繖。實黑大如碗豆。一名烏樟，或作為金鉤樟者誤。其葉一名蓼漿葉，類榆，有香似樟腦，可避蟻。以葉浸之水中五日，黏質之漿即出矣。
　　穀
　　穀為落葉亞喬木，亦作構，略似楮，惟葉深裂而較粗糙。花雌雄異株，雄花列為穗狀，如桑，雌花作球形。實熟色紅。皮灰白，可製紙。
　　木欒子
　　木欒子為落葉亞喬木，無患子之一種。葉為羽狀複葉。夏月開黃色之小花，花序如圓錐。實似酸漿，稍小而平，至秋始熟。子堅黑，可穿孔作念珠。
　　櫟
　　櫟為落葉亞喬木，產於北方，山東尤多。高二三丈，葉狹長，有鋸齒，類栗。花黃褐色，單性，雌雄同株。實圓而端尖，有殼斗如椀，謂之橡實，一名芧，俗譌稱橡子。仁如老蓮肉，儉歲食之，豐年取以飼豕。樹皮及殼斗，可染皁色，故亦謂之皁斗。其材斜理，宜為薪炭。葉可飼野蠶。古名栩，亦名杼。
　　橡
　　乾隆癸未，直隸按察使裴宗錫上疏言：「古北口外山場產波蘿樹，土人俱伐作薪，不諳養蠶。此樹本名橡，入土即生。三四年後，葉可飼蠶。臣前在濟東，飭屬徧栽，頗有成效」云云。因有上諭交直隸總督舉行。
　　香木結伽南香
　　伽南香，亦曰奇南香，產於廣東瓊州諸山。香木為大螘所穴，螘食石蜜，遺漬木中，歲久而成。香成而木未死者，謂之生結。木死而成者，謂之糖結。又色如鴨頭綠者，謂之綠結。搯之，痕生，釋之，痕合，名油結，為伽南最上之品。其木性多而香味少者，謂之虎斑金絲結，尋常所製數珠者皆此類。
　　陰沈木
　　陰沈木為施南府屬山中產物，必掘地始得之，蓋日久而陷入地也。質香而輕，體柔膩，以指甲搯之，即有搯紋，少頃復合，如奇楠。
　　肉桂
　　肉桂為常綠喬木，古稱牡桂，亦名菌桂，吾國藥品所用，以來自安南者為多，然廣西潯州府之桂平縣亦產之，產於猺山者尤良。樹高二三丈，葉為長橢圓形，質厚，有大脈三條，夏時開淡黃色小花，皮多脂，氣味辛烈。
　　庋藏之法，須裹以皮紙，懸之睡帳，不離人，不近木。久而發霉，以乾布拭之，味乃不變。若近木，則油走而枯矣。富貴家盛以錫盒，徒飾觀耳。
　　丁香
　　丁香為常綠喬木，一名雞舌香，產於兩粵，葉長橢圓形，春開紫花，或白花，四瓣。子黑色，以為香料，並供藥用。
　　京師國學東廂舊有丁香一株，明嘉靖壬寅已有之。康熙戊戌，昆明謝司業補栽數本。道光壬寅，尚書花沙納官祭酒時，復補植紫、白二株。
　　龍腦
　　龍腦為常綠喬木，一名龍腦香，產於閩、廣，高十餘丈，葉為卵形，花為合瓣花冠，其香芬郁。以榦中樹膠製成一種結晶體，瑩白如冰，俗稱冰片，又曰梅片。《香譜》云：「絕妙者目曰梅花龍腦。」是也。以之入藥，香氣和緩，與樟腦之強烈者迥異。
　　黃檗
　　黃檗，亦作黃蘗，為落葉喬木，榦高三四丈，葉為奇數羽狀複葉。夏月開細黃花，雌雄異株。實色黑，大如黃豆。榦之內皮色黃，與實並入藥，亦作染料。俗稱黃柏，省寫之譌也。
　　荔枝
　　荔枝為常綠喬木，產於閩、粵，四川亦有之，幹高三四丈，葉為羽狀複葉，有透明之小點。果實外皮有龜甲紋，肉色白，味甘多汁。種類名目甚多。其核細如豌豆，殼赤如丹砂，上有綠線一條者，謂之掛綠，尤珍貴。
　　閩中荔枝，惟四郡有之，而興化尤奇。樹高數丈，大至合抱，形團圝如帷蓋，四時榮茂不凋。其榦多不圓滿，作雞骨形，雖未抱霜雪，輒作濫鐵怪石色。花似木犀，淡黃色，微香。實上圓下銳，大可徑寸，殼若羅紋，初青漸紅，夏熟時，香氣清遠，色澤鮮紫，膜如桃花，核如丁香。剖之，凝如水晶，食之，消如絳雪，色香與味，俱為果中第一。其結實也，或間歲一實，或全樹中惟一方實，莆人謂之歇枝，灌培者識其性，亦歲易其方。性畏寒，山谷間皆不能實。其名稱有宋家香、陳家紫、方家紅、江家綠、皺玉郎官、紅游、丁香、蘭壽香、西紫、黃香、瑞堂紅、松紅、麝囊紅、百步香、黃玉、玉尚紅等。宋家香樹極高大，在莆城宋姓祠前，實如陳家紫而小，甘美無異。此樹植自唐代，屬王氏。黃巢兵過，欲斧之為薪，王氏媼抱樹號泣，賊憐之不伐。後結實，其核周圍凹入，若有斧痕，他樹獨無，老榦披苔，高入雲際，真神物也。又有一種名火山，夏初先熟，味微酸。邑人林俊有詩云：「側生幽谷半摧殘，煙雨平林五月寒。歎息不逢高著眼，只緣風味帶微酸。」
　　粵中荔枝，自掛綠外，當以水晶為第一。吳應逵《荔枝譜》云：「水晶丸，俗名糯米餈，出番禺鹿步之北村，香液與掛綠絕似，而實大核小，食之令人暢然意滿，吳石華擬之鰣魚無骨。」阮文達公云：「此嶺南第一品也。」自此，人遂以一品荔呼之。
　　草荔枝
　　草荔枝，叢生，朱顆，味甘，似普盤而無子，惟塞外興安及烏拉有之。聖祖命移植於避暑山莊，錫以今名。較之閩貢，蔑渴生津，未易伯仲，有御製詩詠之。
　　龍眼
　　龍眼為常綠喬木，產於閩、廣，榦高數丈，葉為羽狀複葉，夏初開細白花，至秋實熟，圓如彈丸，殼有細紋，肉白如荔枝，味甘，乾鮮皆可食。俗稱桂圓，以福建舊興化府所產者為良。
　　枸櫞
　　枸櫞，俗稱香櫞，為常綠喬木，枝間有刺，葉似橘而大，實形圓，徑三四寸，色黃，皮厚，芳香味酸。《本草綱目》謂即佛手柑。日本田中芳男《有用植物圓說》分為兩種。
　　檳榔
　　檳榔為常綠喬木，產於熱帶地，高三丈餘，葉為羽狀複葉，小葉之上端作齒嚙狀。五年始結實，實成房，出於葉中，每房簇生數百，形長而尖。剝其皮，狀如肉荳蔻，有紫棕色紋，味濇微甘，可食。臺灣有之，稱檳榔樹。無旁枝，亭亭直上，徧體龍鱗。
　　桄榔
　　桄榔為常綠喬木，一作桄桹，產於暖地，大者四五圍，高五六丈，葉為羽狀複葉，花小，色綠，雌雄同株，為肉穗花序，子如青珠。榦內有粉，赤黃色，可食。
　　橄欖
　　橄欖，一名諫果，亦稱青果，為常綠喬木，產於閩、廣，葉為奇數羽狀複葉，花攢簇成總狀，實尖長，色青，可生食，蜜漬、鹽醃均佳。廣東所產別有一種，頗大，其核可代木炭之用。
　　枇杷
　　枇杷為常綠亞喬木，高二丈餘，葉長橢圓形，鋸齒甚細，互生，背有褐色毛甚密。冬開小花，色白五瓣。夏初實熟，形圓色黃，皮有細毛，皮肉淡黃色。
　　枇杷以蘇州洞庭山所產者為上，白者為尤佳，曰白沙，紅者曰紅沙。朱竹垞嘗有《明月櫂孤舟》詞以詠之云：「幾陣疏疏梅子雨，也催得嫩黃如許。笑逐金丸，看攜素手，猶帶曉來纖露。寒葉青青香樹樹，記東谿舊曾遊處。日影堂陰，雪晴花下，長見那人窺戶。」
　　南匯西門外九十二圓談慎卿好花木，嘗自赴洞庭山購枇杷數百本，闢地六畝以植之，殺蟲施肥無少怠。越五六載，枝葉暢茂，結實年盛一年，若春夏之交，無大風雨，實必綻，味必美，人稱之為談家枇杷。又召樓鎮東十二圖沈竹君、沈勳琴昆仲亦種枇杷，兼梅、李等十二畝，稱萬生園，在天打橋南。果熟時，人爭購之，與談園埒。
　　臭橙
　　臭橙為常綠亞喬木，高丈餘，葉為卵形，互生，有透明小點，葉柄有翼，與橘葉同。花白色，五瓣，香氣清烈，俗稱代代花。實圓而黃，冬熟，如留枝間不摘，翌年能變青色，故有回青橙之名。
　　枸骨
　　枸骨為常綠亞喬木，高丈餘，葉為卵形，對生，有大鋸齒如針狀，質厚有光。秋日葉腋開細白花，香氣清烈。實為漿果，形橢圓而長，熟則色紅紫。古亦稱枸，《詩》「南山有枸」是也。
　　栗
　　栗為落葉喬木，榦高四五丈，葉如箭鏃，初夏開花。實有殼斗甚大，刺如蝟毛，霜降後熟，外有硬殼，紫黑色，一苞之中，或單或雙或三四。仁淡黃色，可食，其材堅緻，可製器。
　　榛
　　榛為落葉喬木，高二三丈，葉甚闊，略圓，端尖，有細齒，春日開花如長穗。其實作苞，一苞一實，味略似胡桃，通稱榛子。產寧古塔者，僅三尺許，花夜開，大於車輪。
　　栜
　　栜，本作枾，俗作柿，為落葉喬木，葉為卵形，端尖。夏至時開花，色微黃，單性，雄花較小。實圓，徑二寸許，八九月熟。未熟時味澀，熟則味甘色紅，可作栜併。由澀栜取汁，可作栜漆。
　　福州距城二十里之南郊，有地曰齊坑，齊氏聚族而居之所也。旁有潭，夾種桃花，相傳為唐陳處士隱地，舊名道者巖。巖前有栜一株，根如斗，結實如佛手柑，指屈伸層疊，有長五六寸者，皮瓤色味則皆栜也。祥符周櫟園侍郎亮工曾得其一，笑謂友人曰：「大力如佛菩薩，至此地亦化為繞指柔矣。」
　　猴棗
　　猴棗為栜之別種，葉平滑，葉柄長五分許，表暗綠，裏灰白，實小，簇生，可食。
　　胡桃
　　胡桃為落葉喬木，河南、陝西等省最多，高二三丈，葉為奇數羽狀複葉。夏初開花，雌雄花皆成長穗下垂，淡黃綠色。秋結實，如青桃，熟後漚爛皮肉，取核而食其種子。《博物志》謂張騫使西域還而得，故名。亦稱核桃。
　　枎栘
　　枎栘為落葉喬木，幹高一二丈，葉為橢圓形，面有白毛。春暮開白花，五瓣，狹長。實赤色，大如小豆。舊說謂即唐棣，或云與白楊同類異種，博物學家屬之薔薇科。
　　枳梖
　　枳梖為落葉喬木，幹高三四丈，可為器具，葉卵形，互生。夏開小白花，實有肉質之柄，色黃肥大，略如雞爪，俗稱雞爪子，味甘如蜜。又名木蜜。
　　杏
　　杏為落葉亞喬木，高丈餘，花、葉均與梅相似，實黃熟，甘而不酸。
　　叭噠杏
　　杏仁味皆苦，而叭噠杏獨甘。《本草》作巴旦杏，或謂之八達杏。然八達杏本產於西域，今甜杏，北方隨處皆有，商販以來自口外者良，視之甚重，猶藦菇之重口藦也。俗又加口作叭噠杏，日本謂之扁桃。其仁亦有甜苦二種，甜者供食，苦者入藥，並製為油及苦扁桃水以治病。吾國入藥者，多用尋常杏仁，故遂以此為甜杏之專稱耳。
　　銀杏
　　銀杏為落葉喬木，一台公孫樹，高者達十丈，葉如扇，有缺刻。春日開小花，色白而帶淡綠，單性。秋末結實頗繁，霜後肉爛，取核為果，色白，故或謂之白果，其仁可食。材質堅重，製器不裂。
　　雍正時，杭州報國寺有銀杏樹，錢塘姚彥暉副貢炳嘗詠之，詩曰：「古寺參天樹，連蜷野殿陰。興亡猶在眼，榮悴自無心。【志載樹無心。】碧葉風霜勁，銅柯歲月深。兒童隨野拾，零落滿平林。」
　　南匯一團鎮西有銀杏樹，高六七丈，圍數抱，懸癭累節。最高者有雙枝，垂作斧劈勢，風起時，濤聲如長松。根中生古藤，大亦合圍，龍蟠虯結而上。結實似無花果，纍纍貫珠。樹中又產出數小枝，枝葉青翠，貫四時不改，大有兒孫環繞氣象。相傳主樹為明太祖所植。
　　蘋果
　　蘋果為落葉亞喬木，榦高丈餘，葉橢圓，鋸齒甚細，春日開淡紅花。實圓略扁，徑二寸許，生青，熟則半紅半白，或全紅，夏秋之交成熟，味甘鬆。
　　北方產果之區，首推芝罘。芝罘蘋果，國中稱最，實美國種也。美教士倪費取美果之佳者，植之於芝罘，仍不失為良品，非若橘之踰淮而即為枳也。皮紅肉硬，可久藏，然味雖佳而香則遜。人以其原種之來自美國舊金山也，故稱之曰金山蘋果。
　　頻婆
　　頻婆，一作蘋婆，亦稱頻婆果，即柰之異名，或謂即蘋果之異名，廣東所產。莢如皂角，長二三寸，子生莢間兩旁，老則莢迸開，外紅色，內黃色，子皮黑，肉黃，熟則味甘。亦稱鳳眼果。
　　林檎
　　林檎為落葉亞喬木，高丈餘，葉橢圓，有鋸齒。春暮開花，五瓣，色白，有紅暈。夏末果熟，形圓，味甘酸，可食，俗稱花紅，北方謂之沙果，較大而甘美。日本亦有此稱，則指蘋果而言也。
　　李
　　李為落葉亞喬木，高丈餘，葉卵圓而長。春開花，色白，五瓣。實圓，全熟則赤，味略酸。
　　檇李
　　嘉興古稱檇李者，以縣境新篁區西聖地方有靜響寺，寺有李十餘株，實熟時，清香撲鼻，味甚甜，除皮核外，滋潤無渣。光緒朝，結果忽稀，有某紳受京友之囑，而頓失所望，僧不敷分配，紳即置僧於獄。僧既釋，伐其樹，僅存禪房後園二小株而已。
　　桃
　　桃為落葉亞喬木，高丈餘，葉橢圓而長，春開花，實夏熟，味甘酸。
　　水蜜桃
　　桃為吳鄉佳果，其名不一，尤以上海水蜜桃為國中冠，相傳為顧氏露香園遺種，花色較淡，實亦不甚大，皮薄漿甘，入口即化，略無酸味。最佳者，每遇雷雨一次，輒有紅暈。其樹以秋分時剷枝接種，非老本也。越五年，結實始美，惜易蠹蝕，七八年即萎。在城西一帶者為真種，移植他處則味減。同治時，南門外數十里之人家，皆種桃為業，顧其味則遠不及。西門真種至難得，且每遇熟時，官出票封園，胥吏從中漁利，高其價以售之民，一桃輒百錢，貧士老饕，頗難屬饜。光、宣間，惟西門以外有之，其市中所售者，皆來自崑山。
　　寄書桃
　　蕪湖寄書桃，高僅三四尺許，花色淡，與山桃無異。每熟時，其核自開而仁落，以物實之，則經宿而合，人往往作小詩或書納之，以餉友，此寄書桃之名所由昉也。種自西蜀來。
　　羊桃
　　羊桃，亦作陽桃，廣東有之。其樹高五六丈，花紅色，一蔕數子，七八月間熟，色如蠟，有五稜，亦名五稜。以白蜜漬之，致之北方，可已瘧。蘇軾詩「恣傾白蜜收五稜」，謂此也。或謂即五斂子。
　　棗
　　棗為落葉亞喬木，長二丈許，葉作卵形，互生，花小而黃，實橢圓。產於直隸、山東者，謂之北棗，有紅、黑二色，紅者味甘美。產於浙江金華者，謂之南棗，形長色紫，味甘微酸，為棗中佳品。
　　酸棗
　　酸棗為落葉亞喬木，棗之變種也。榦高丈餘，有刺針，葉為長卵形，有三大脈，花小而黃綠，實圓小，熟則紅紫，味酸可食。仁入藥，俗稱酸棗仁。《爾雅》謂之樲。《孟子》「養其樲棘」即此。
　　芮棗
　　芮棗出安徽旌德芮姓家祠，僅一樹，略如黑棗而差小，味厚。
　　樂毅棗
　　樂毅棗產山左，大倍常棗，相傳為樂毅伐齊時所遺之種也，豐肌細核，多膏而肥美。
　　無花果
　　無花果為落葉亞喬木，吳、楚、閩、粵皆有之。葉大而粗糙，三裂或五裂，花單性，淡紅，實為肉果，外部之倒卵囊狀者為花托，花多隱於其中。吾人食用之部分，即花托。實熟則紫色軟爛，味甘如柿，無核，中有消化蛋白質之成分，可助消化作用。
　　漳州古樹
　　乾隆初，漳州有一古樹，臥孔道，形甚奇，旁以石屋承之，下可容車騎，望之如城闉，如門闕，根株不辨，了了如棖闑，以藤絡之，密葉青青，不知何代樹也。
　　岱廟之漢柏、唐槐
　　岱廟在泰安城西北，祀東嶽泰山之神，秦、漢以來已有之，地方十畝，門閤五六重。大山門之東角為炳靈殿，相傳泰山有五子，至聖炳靈為其第三子也。殿前曠地，有漢柏六株，時在季冬，望之已若枯死，至春，則尚蒼翠如他樹。又有柏數百森列庭中，任舉其一，至少數百年，或且千年以上物也。其西角為延禧殿，殿前唐槐一株，一根分三幹，一幹中劈，石容一人，有明人甘一驥大書「唐槐」二字，碑語有之，故家喬木，其此之謂歟？
　　榕
　　榕為常綠喬木，高四五丈，產於閩、廣熱地，榦既生枝，枝復生根，下垂至地，又復為榦，故其蔭極廣。葉橢圓平滑，花淡紅，實圓而小，類無花果。
　　交讓木
　　交讓木為常綠喬木，幹高丈餘，葉甚長而質厚，面綠，背白，柄赤。初夏開花，小而白，為總狀花序。實橢圓，大三分許，熟則黑。新葉出後，舊葉凋落，故取相讓之義而有此名。
　　木犀
　　木犀，一名巖桂，為常綠亞喬木，庭院多栽植之。葉為橢圓形，對生，秋日葉腋叢生小花，花冠下部連合，色有黃有白，俗稱桂花。白者名銀桂，黃者名金桂，香氣濃厚。
　　榆
　　榆為落葉喬木，高八九丈，皮褐色，有扁平之裂痕，可剝脫，葉橢圓而大，有鋸齒，花淡紫色。花後結實，周圍果皮伸長如鳥翅，舊稱榆莢，以其形扁圓，垂垂成串，又謂之榆錢。木材堅實，可製器具。
　　永陵之榆
　　肇祖永陵享殿側有榆樹一，高數十丈，蔭庇神殿，大數圍，向東南斜側，枝榦詰屈，狀若虯龍，樹腰有癭數百顆。土人云：「每帝后上賓時，其癭自隕一枚。」
　　花榆
　　熱河榆木多黃色，其有花者名花榆，色較深，與豆瓣楠相似。
　　紫榆
　　紫榆有赤、白二種，白者別名枌，赤者與紫檀相似，出廣東，性堅，新者色紅，舊者色紫。今紫檀不易得，木器皆用紫榆。新者以水濕浸之，色能染物。
　　榔榆
　　榔榆為落葉喬木，高二三丈，葉橢圓有鋸齒，皮有滑汁，秋季開小花，色淡綠，實扁圓有翅。其材可為車軸，皮堅韌，剝之長數尺，古以為緪索。
　　辛夷
　　辛夷為落葉喬木，其花初出時，尖銳如筆，故又謂之木筆。樹高數丈，葉似柿葉而狹長，春初開花，有紫白二色，大如蓮花，香味馥郁。白者俗稱為玉蘭。今植物學家謂辛夷、玉蘭，皆為白色，惟玉蘭九瓣而長，辛夷六瓣而短闊，以此為別。舊亦名為迎春花。
　　謝小漁大令從朱肯夫按試常德時，木筆花方盛開，肯夫以之命題試士，限用王文簡公《秋柳》韻賦七律四首，大令因亦作之，詩云：「香國題碑此攝魂，應教卓立到詞門。移根暗記書牆日，布蕊疏傳屋漏痕。翡翠戲停林外架，燕支畫出塢邊村。淩雲正有相如賦，點綴甘泉景待論。」「木末芙蓉也拒霜，亭亭直幹放銀塘。和雲入夢都生彩，滴露研經合置箱。簪樣格新初學衛，陣圖排就不輸王。毫端吐出春霞色，散綺真成碎錦坊。」「洗盡鉛華練作衣，書裙態度是耶非？山中萼發摛毫早，谷口春殘摘豔稀。畫日淩空朱有暈，鋪雲作紙白如飛。數枝乞自韓員外，毛穎傳來心未違。」「花高標格劇堪憐，墨妙誰評過眼煙。欄點平泉依醒石，經翻貝葉護兜綿。雕章豔溢群芳譜，弄蕊柔宜弱冠年。書客莫嫌才易盡，曾干氣象五雲邊。」
　　楊
　　楊為落葉喬木，與柳相類，惟柳枝下垂，楊枝上挺，以此相別。葉狹長，端尖，背有短毛，灰白色。春開穗狀花，雌雄異株，雄黃雌綠。實成白絮飛散，俱與柳同。其一種，葉稍闊厚，下有托葉，果實中著白毛者，謂之水楊，即蒲柳也。《說文》、《爾雅》均以楊為蒲柳，故古人所稱之楊，皆指水楊而言。惟陸璣《詩》疏，則謂蒲柳有二種，皮正青者曰小楊，皮紅者曰大楊，皆可為箭笴。《古今注》謂蒲柳葉似青楊，葉長。柳葉亦長。雖不能與今說確合，但楊與柳別，楊又自有數種，可無疑矣。舊多與柳合，稱為楊柳，《詩》「楊柳依依」是也。以字義言，枝硬而揚起曰楊，枝弱而垂流曰柳。故《夏小正》正月柳稊，三月萎楊，顯分二種。但古人二字多通用，如垂柳亦曰垂楊。凡詩詞中所云楊柳，多包括各種言之，故通俗皆訛稱為一物也。
　　白楊
　　白楊為落葉喬木，產北地，往往植之墳塋，俗呼大葉楊。高數丈，葉圓而闊大，有鈍鋸齒，面青背白，葉柄長，故易動搖，雖遇微風，亦蕭蕭有聲。夏開穗狀單性花，色深紫，雌雄異株。其材多用為火柴之梗及小匣等物。
　　赤楊
　　赤楊為落葉喬木，生於山中，葉橢圓而長，花似栗，褐色，實似松。材為薪炭，果實、樹皮皆可為染料。
　　柳
　　柳為落葉喬木，高三四丈，枝細長下垂，去其皮，可編什器，如筐筥之屬。葉狹長，花深紫，成穗狀，實熟，則絮飛散如雪。舊與楊合稱。
　　潼關西之柳
　　自潼關而西，柳陰夾道，皆左文襄公宗棠西征時所手植也。柳皆成材，紋赤質堅，可作器具，與皖、豫蒲柳不同。
　　周保之見紅柳
　　錢塘周保之大令右見紅柳而異之，因作詩，和胡息齋太守紀謨元韻，詩云：「白草黃沙悵遠游，柔條那繫紫驊騮。晴絲自結珊瑚網，新月猶懸琥珀鉤。曾伴將軍飛赤羽，可憐少婦倚朱樓。誰移南國傷心樹，種出金城一段愁。戰壘蒼茫一望賒，窮邊無此不繁華。悽迷何處吹蘆管？彷彿深秋見蓼花。絳女漫施飛鳳艦，小蠻新試守宮砂。胭脂山下行人少，獨斂雙眉鬬落霞。」
　　櫻
　　櫻為落葉喬木，葉深綠，卵形，有鋸齒。春末開花，五瓣，淡紅，最豔麗。多產於日本，以為名花。實為核果，紫紅色。亦有重瓣者。吾國之櫻桃，亦其一種。
　　槐
　　槐為落葉喬木，高二三丈，葉為羽狀複葉，初夏開花，如蝶形，色黃白，實為長莢，狀如連珠，中有黑子，入藥。木堅重，可作屋材器具。
　　萊州府署槐
　　康熙朝，海寧陳任齋太守廷益由部郎出守萊州，多惠政。署有老槐，僵枯已久，土人相傳曰：「太守明，枯槐榮。」至是，果枝葉扶疏。
　　陳文簡詠古槐
　　海寧陳文簡公元龍嘗結廬馬蘭峪之東偏，當門有古槐一株，亭亭獨立。行役三載重來，而衡門已圮，老樹依然，因憶杜工部「獨樹老夫家」之句，恰相符合，因用為首句以作詩云：「獨樹老夫家，衡門靜不譁。庭空喧鳥雀，牆隙補並葭。落日枝頭挂，疏星葉底遮。徘徊新月上，圖畫滿平沙。」
　　梅
　　梅為落葉喬木，早春開花，色有紅、白二種。白者初開時微帶綠色，亦謂之綠萼梅。葉後花而生，卵形而尖，邊有鋸齒。果實味酸，立夏後熟，生者青色，謂之青梅，熟者黃色，謂之黃梅。
　　董小宛愛梅
　　冒辟疆之水繪園，凡有隙地，皆植梅，冬春之交，蚤夜出入，皆爛漫香雪中。辟疆之姬人董小宛每於含蕊時，先相枝之橫斜，與几上軍持相受，或隔歲，便芟翦得宜，至花放，恰採入供之。即四時草花竹葉，無不經營絕慧，領略殊清，使冷韻幽香，恒霏微於曲房斗室，至穠豔肥紅，則非其所賞也。
　　小宛所居之樓下，有梅一株，每臘有萬花，可供三月插戴。某歲移居香儷園，靜攝數百枝，不生一蕊，惟聽五鬣濤聲，增其淒響而已。
　　騰越千餘年之梅
　　騰越城中有梅，千餘年物也，尚著花，在魯家。
　　香片梅
　　香片梅之種出會稽，御題王冕畫梅詩，以名花新品蒙入奎章藻詠，實可補群芳之所未備也。
　　瑞金古塍多梅
　　瑞金縣東有古塍，植梅，延數里。乾隆時，仁和邱雲涇學正永嘗過之，惜其排比類菅麻，為賦長句云：「去年探梅早，一笠孤山巔。今年梅又開，踏花深隴邊。梅花不殊花逕別，卻憶孤山舊冰雪。孤山秀翠交氤氳，鐵幹枝枝欹紫旻。屾亭老鶴啄花瘦，飛來只是梅花雲。橋頭沽酒留犁綠，花香酒香春滿腹。朗吟一棹破飛煙，猶帶香寒繞詩屋。如今隴上半農家，落實取材還種花。荒塍密植類菅蒯，挨排何處窺疏斜。縱有梅花標格損，鬬雀喳喳蜂袞袞。繞梅百匝轉愴神，何因移傍孤山春。」
　　錢叔美觀唐時古梅
　　滇之黑龍潭有唐時古梅，仁和錢叔美主政杜與余蓮涇探梅歸，為陳頤道寫作障子，錄舊作於上，詩云：「疏香拂拂吹面來，黑龍潭上梅花開。紫雲吹影落波底，碧琉璃浸紅玫瑰。尋山慣騎款段馬，叩門不許奚童催。道人揖客山院靜，風鑪茶沸喧殷雷。老榦盤空見鬚髮，蒼鱗臥地棲莓苔。蟄龍一睡不復醒，鐵笛吹破雪千堆。誰人心攜入靈境，傳聞天寶當年栽。千年劫火燒不死，支離孕結丹砂胎。人生安得如汝壽，古佛含笑天公猜。老夫十日面青壁，放筆自喜無纖埃。山空杳冥天籟絕，枝底祇有山禽陪。夕陽倒射殿角赤，花光人影相徘徊。鶴聲送客入城去，衣上染得朱霞迴。」
　　返魂梅
　　道光初，阮文達督粵，重修書院，有梅，百餘年物也，礙於建屋，命工移之後院，將枯死矣。一夕，大風雨不止，清晨視之，則依然暢茂，文達因題之為返魂梅。
　　儀徵城東十餘里有古梅一株，大可蔽牛，五幹並出，相傳為趙宋時物。康熙時，樹忽死，垂四十年，復活，枝幹益繁，花時，光罩一院，香溢數里，文達因亦題之曰返魂梅。
　　蔡二梅為梅立嗣
　　道光時，清遠堂蟠梅為德清勝景。梅為蔡正庵中丞手栽，閱百數十年而萎，蔡二梅上舍壽昌續栽之，曰：「為梅立嗣也。」同人皆有詩以張之。
　　超山古梅
　　仁和超山有古梅，咸豐時，歸安張仲甫中翰應昌於某歲正月十六日與陸子乘往觀而作詩曰：「超山山下萬重雪，雪徑幽尋到山窟。四山盤紆抱一寺，寺前老梅尤奇絕。溝塍棱棱花童童，土氣千年厚蟠結。其中古樹數十株，兀傲空山忘歲月。旋天踞地恣查牙，根如車輪幹如鐵。老苔裂作虯鱗飛，迸露膚肌赤於血。穿林越澗觀不足，各各意態雄且傑。隨花擕酒坐花間，人意花情共蓬勃。一株古松拳龍鍾，一株怪石立突兀。一株老龍蟠空霄，一株巨靈劈雙闕。其餘縱橫盡奇妙，萬玉飛騰暗香發。此樹閱歷幾滄桑，直從炎紹溯吳越。山河南渡久銷沈，冷月黃昏芳不歇。千歲松鶴千歲仙，自古得天在巖穴。我來花下醉歌狂，遐舉欲與塵埃別。歸舟一夢醒羅浮，已覺此身有仙骨。」至光緒中葉，閩人高嘯桐、林琴南、陳吉士在杭州亦往觀之，拏小舟，循淺瀨，至超山之北，則沿岸已見柊里許，遵陸至香海樓觀宋梅。梅身半枯，側立水次，古榦詰屈，苔蟠其身，齒齒作鱗甲，年久，苔色幻為銅青。旁列十餘樹，皆明產也。至唐玉潛祠下，花迺大盛，縱橫交糾，玉雪一色。步高武下，沿梅得徑，達馥林麓，近偃陂陁，叢芬積縞，彌滿山谷，幾四里，始出梅窩，陰梅列隊，下聞溪聲。至山南，花益多於山北，野水古木，渺皛滯翳，小徑岐出，為八九道，抵梅而盡。
　　積善庵梅花
　　蘇州閶門外白蓮涇有積善庵，咸豐時，庵之西院有古梅一株，在深翠堂前，【堂額為明季高士徐樹丕隸書。】相傳為北宋所植。一本三歧，虯枝蟠曲，高出簷際，花時繁英滿空，妙香襲人，此與虎阜後山玉蘭之壽正相匹也。
　　梅林
　　杭州旗營之梅青書院，舊有梅林，經咸豐庚辛粵寇之亂，蕩然無存。蒙古盛愷庭觀察元主講席時，令院生之入泮者，每獲雋，植梅二株，未幾而蔚然成林矣。
　　金縷梅
　　金縷梅為落葉亞喬木，高丈餘，葉橢圓，互生，質厚，微皺。早春開花，其色金瓣如縷，遠望如蠟梅。產安徽之黃山。
　　海棠
　　海棠為落葉亞喬木，高丈餘，葉作長卵形，端尖，有鋸齒。春日開花，五瓣，淡紅，萼紅色，略黑。有數種。早春即開，花小，深紅，緊著枝上者，謂之貼梗海棠。花梗細長者，謂之垂絲海棠。皆重瓣，不結實。惟西府海棠單瓣結實，實名海紅。
　　極樂寺海棠花
　　京師西直門外極樂寺海棠，奇品也，相傳寺僧以蘋果樹接種，開時雪膚丹頰，異色幽香，觀者莫不欣賞。蘋果花本白色，一經胖合，便極雙妍。
　　枯棠生花
　　康熙辛卯，涇縣縣丞山東胡隆延鄭漢林為塾師，課其二子。時方二月，署中枯棠忽生花五枝，大如牡丹，紅豔可愛。鄭邀同人賦詩紀瑞，意謂主人必有升擢，主人亦雅自負重，久之無應。乾隆乙未，胡之第二子文伯由縣丞仕至安徽巡撫，觀風至涇縣，策馬入舊署，尋覓枯樹，已無存者，鄭氏子孫亦零落不振，謂樹猶如此，人何以堪，為徘徊竟日而去。
　　雪中開海棠
　　查蓮坡有別業在曲周，某歲十月，庭中海棠忽於雪中盛開。津門閨秀許雪棠賦詩以紀之云：「移從香國種無雙，幾見凌寒夜不降。日映輕紅嬌帶淚，風扶弱質笑迎窗。朱門舊許宜春睡，冷院新看伴玉釭。卻恨社公無好句，空教十月渡寒江。」汪西顥《津門雜事》詩云：「不櫛書生不畫眉，傳來豔絕海棠詩。若教玉杵稱才子，壓倒樓頭舊婉兒。」蓋指雪棠之過時不嫁也。
　　法源寺海棠
　　乾隆時，京師法源寺海棠最盛，秦大樽每於退食後往觀之。一日，值休沐，晨餐甫竟，命車即往，而懼主僧見之，詫其數來也，乃不謁主僧，徑赴外圃，坐海棠花下以觀之。曾有詩曰：「歲喚狂朋三十度，春風欲放海棠顛。」
　　玉蘭
　　玉蘭為落葉亞喬木，高數丈，不易成長。葉與花瓣皆倒卵形，一幹一花，皆著於木末。春初開花九瓣，大而厚，色白。隆冬結蕾，而裹以厚苞，其苞密生細毛，花落後，始從蒂中生嫩葉。南方多植之庭園。大一種，花瓣內白外紫者，俗稱紫玉蘭，植物學家謂即木蘭。
　　夏日開玉蘭
　　國初，有施清者，其家之庭前有玉蘭二本，當春槁，力培之，入夏，與菡萏爭妍，清乃賦詩以志異。
　　白蘭花
　　白蘭花，木本也，高及丈，枝葉森茂，幹蒼勁，望之輒疑為桑，有大可數抱者，上海有之。
　　紫薇
　　紫薇為落葉亞喬木，高丈餘，樹皮極滑澤，葉橢圓形，對生，花紅紫或白，花瓣多皺襞，夏日始開，秋季方罷，故又名百日紅。
　　柞
　　柞為常綠灌木，葉小，有細齒，光滑而堅軔，幹及葉腋皆有針刺，其木古以作梳。產於奉天者，約可分為三種。葉大而長綠，形鈍圓，缺深，肉厚，葉裏有毛，端廣底狹者為柞，又名槲，性堅軔，幹色灰白，粗糙有毛，所在有之。葉綠尖鈍，缺細而淺，形狀狹長，光滑無毛，端尖底平，樹身亦堅軔，幹色黑褐而光者，為尖柞，各地最少。葉形中圓綠，亦鈍圓，缺深如柞，葉裏無毛，端廣底狹，幹性及色略如柞，光而無毛，是為春岡柳，又名小葉柞，亦名油尖柞，葉肥枝茂，各地頗多。
　　莽草
　　莽草為常綠灌木，生於閩、廣、江蘇等處，而以廣西龍州、百色兩處為最多。幹高丈許，葉長橢圓形，葉上有透明小點。春日開花，瓣細長，色白微黃。結實成蓇葖，有稜，集為車輪狀，氣香性毒，古以之殺鼠除蠹，今作香料，並製為油，運銷歐美各國，謂之八角油？
　　山礬
　　山礬為常綠灌木，野生，大者高丈許，葉橢圓有花，鋸齒甚疏。春開白花，有清香。子大如椒，色黃，可為黃色染料。花與海桐花略相似，俗訛稱海桐為山礬。
　　山礬亦名瑒花，又名芸香，宋王荊公欲為詩而陋其名，黃山谷為名曰山礬。野人取其葉以染黃，不藉礬而成色，故以名爾。
　　水蠟樹
　　水蠟樹為常綠灌木，山野自生，高五六尺，葉為橢圓形，對生。暮春開小白花，為小圓錐花序，花梗多毛，實紫黑。四川重慶、嘉定等處常就此樹養蠟蟲，採取枝間白色如粉之物，以製白蠟。
　　杞柳
　　杞柳為落葉灌木，山東、河北等處產生尤多，有大葉，細葉之別。大葉為長橢圓形，細葉為線狀箭簇形。古以為杯棬。
　　木賊
　　木賊為常綠灌木，多年生之隱花植物也，自生於山野間，高二尺許，莖中空，每寸許結節，節間生退化之葉。夏秋之交，莖頂生橢圓形短穗，綠褐色，如筆頭。莖粗糙，可用以磨木材、骨角等物。
　　黃楊
　　黃楊為常綠小灌木，莖高二尺許，葉為卵形，質厚而柔軟，春初開淡黃色小花。其材甚堅緻，可製木梳及印版之屬。惟性難長，俗說歲長一寸，遇閏則退，宋蘇軾詩「園中草木春無數，惟有黃楊厄閏年」是也。
　　芫
　　芫為落葉灌木，通稱芫花，莖高三四尺，春月先開管狀小紫花，節節密生，後乃發葉。性有毒，漁者煮之以投水中，魚死而浮出，故又名魚毒。
　　花椒
　　花椒為落葉灌木，山野自生，高丈許，有刺，香甚烈。葉為羽狀複葉，對生。春開小花，黃綠色，雌雄異株。實圓小。
　　醉魚草
　　醉魚草為落葉灌木，山野自生，莖高二三尺，略似草本，節間有微稜，葉為長卵形，頗大，端尖。夏開管狀花，紅紫色，列為穗狀花序。性有毒，漁人採花、葉以毒魚，盡死。其花色狀氣味並如芫花，可毒魚亦同，惟花開不同時為異耳。
　　蔦
　　蔦為落葉小灌木，寄生於桑、楓、櫸、柳等樹上，俗概稱桑寄生。葉長卵形，厚而有光，背淡紫有毛茸。夏開淡黃色小花，秋初結實如小豆，黃綠色。吸取被寄生各樹之養分，多致樹枯死。《爾雅》：「寓木，宛童。」《詩》：「蔦與女蘿，施于松柏。」均指此。
　　十大功勞
　　十大功勞為常綠灌木，植於園浦，江西之上饒等處產生最多。高四五尺，葉為奇數羽狀複葉，革質無柄，葉緣有鋸齒如針。春日幹頂葉叢之間，生數花軸，開黃花，結小實，長三分許，熟則紫黑，可入藥。
　　巴豆
　　巴豆為常綠灌木，多產於巴蜀。高丈許，葉為卵形，端尖，葉腳有蜜腺二。花小，花叢之上部為雄花，下部為雌花，色淡黃。實成房，其殼脆薄，熟則分裂，子出，為強烈之瀉藥。其子可搾油，謂之巴豆油，效用亦同。
　　梔
　　梔，本作栀，為常綠灌木，亦名山梔。高丈餘，葉橢圓而厚，夏開白花，實橢圓，色黃，有縱稜五六，可入藥，並為黃色染料。
　　橘紅
　　橘為常綠灌木。橘紅者，實之皮也。化州橘紅，產廣東之化州。州多青礞石，故橘紅化痰尤驗。相傳為仙人羅辨種於石龍腹上，凡九株，各相去數武，以近龍井略偏一株為最。【或謂以賴氏園老樹所產者為最佳。】井在州署大堂之蘇澤堂左廊下。龍口相近者次之，城內又次之，城以外則臭味迥殊矣。阮文達公嘗撰《化州橘記》。廣西孝廉江樹則著《橘紅辨》，謂橘小皮薄，柚大皮厚，橘熟由青轉黃，柚熟透始轉黃。閒常坐臥樹下，詳驗其枝葉香味，明明柚也，而混呼之曰橘，且傭其皮曰紅，實好奇之過也。
　　大字香
　　大字香，木本，長白山產之，狀如矮松，高不足二尺，枝黃實紅，氣味清馥異常，焚之，可以除濕氣，殺毒蟲，避瘟疫，清腦筋。
　　牛肝木
　　松山左右產牛肝木，形同樹癰，氣清香，與他香不同，焚之，可殺毒蟲。
　　總管木
　　總管木，瓊州黎峒所產，紅紫色，中有黑斑，可避惡獸諸毒，故名。黎人若中獸毒，研末敷之，即消，蛇若與之接觸，骨即斷，聞其香，即顫伏不能動。土人以之作手釧，天足婦女採藥入山，下田刈稻，均戴之，一丈之內，蛇避而不近。
　　南天燭
　　南天燭，亦稱南燭，又稱南天竺，為常綠灌木，葉為羽狀複葉，互生，花軸生於榦之上部。夏開小花，五瓣色白。實圓，叢生秋冬之際。變種甚多，花亦有紅色者，實或黃或白。
　　北天竺
　　北天竺，叢生塞山絕壁，結實纍纍，色正赤，類南天竺。高宗賜以名，曰北天竺，並有御製詩詠之。
　　檜柏
　　檜柏為常綠灌木，俗稱子孫柏，榦直立，長丈餘。葉有二種，一略成小箭簇形，一為小鱗片形，分生枝上。花單性，甚小。實作毬形，略帶肉質。
　　虞山詩人悼檜
　　常熟致道觀前有古檜七，相傳其三為梁時所植。至道光時，則北一株亭亭矗立，高出雲表，南一株拳禿下覆，復折而上，西南一株中刳為兩，似斷而連。餘四株為明隆慶時補植。以其象斗垣之羅列也，故曰七星檜。咸豐丁巳秋，為海風摧折北一株之頂，常熟詩人作歌弔之，欷歔笑傲，各極其致。仁和高子農州同因亦為詩，曰《虞山悼檜歌》。
　　木蓮
　　木蓮為常綠灌木，一名薜荔，蔓生，莖長數尺，葉橢圓，質厚，花細，全隱於花托中，類無花果。實上銳下平，大如杯，內空，色紅，俗稱木饅頭。子曝乾擣碎，可作涼粉，即醫書所謂冰漿也。
　　仙人掌
　　仙人掌為常綠灌木，產於暖地，幹扁闊，有刺，色綠。夏日開花，紅黃多瓣。實多毛刺，熟可食。嫩榦之液，可去衣垢。
　　胡頹子
　　胡頹子為常綠灌木，高丈許，枝繁而稍柔軟，葉橢圓，厚而深綠，背密生白色及褐色之鱗片，邊成波狀。秋冬之際開花，有白色之合片萼。實為長橢圓形，色赤，味酸濇。
　　柚
　　柚為常綠灌木，產於閩、廣，榦高丈餘，枝有刺，葉為長卵形，葉柄有翼狀小片，花白，五瓣。實徑四五寸，形圓，頂高，色正黃，皮極厚，不易剝脫。種類甚多，味甘者貴。產於廣西容縣之沙田者，曰沙田柚，尤著名，不酸而甜。江、浙稱柚之味酸者曰泡，閩中則凡袖皆稱泡，亦作拋。
　　秀水盛柚堂之尊人令龍川時，官舍東西齋各有柚一樹，東樹瓤微紅，西樹瓤白而微碧，味更勝，為邑中冠。柚堂攜核以歸，種之堂北，十七年不花。乾隆丁丑春，柚堂入長安，其歲始花，垂實六，且大，味亦不減於粵。十月歸，見餘果二，一投張瓜田徵君。張繪圖題詩，並為說以贈。又以其一並徵君說呈於錢香樹尚書，錢亦題詩，又別為書。並書詩與說，彙成卷，屬百二題詩於左。柚堂，字秦川，為桑弢甫高弟，官淄川知縣。
　　文旦
　　文旦，為柚之別種，瓤白，味甘，古稱香欒。或云皮裏淡紅者曰香欒，皮裏白而瓤淡紅者曰朱欒。出長泰縣，惟溪東種者為上，其地所種無多，移植他處即不佳。
　　柑
　　柑為常綠灌木，榦高丈餘，葉為長卵形，花白。初冬結實，形正圓，色黃赤，皮緊紋細，不易剝，瓤多液，甘香沁齒。閩中謂之柑，廣東則稱為甜橙，而以蜜橘為柑，故俗有高身橙、扁身柑之說。
　　蘆柑、紅柑
　　漳南產柑橘，其種不一，而顆皆碩大。蘆柑為最，紅柑次之。蘆柑色稍黃，紅柑則正赤，皆佳種也。
　　佛手柑
　　佛手柑為常綠灌木，產於閩、廣，與香櫞同種，高丈餘，亦稱佛指香櫞。葉橢圓，鋸齒甚細，葉腋有刺，春開白花，五瓣。夏末實熟，皮黃如柚，形長，上端分歧十餘，如手指，清香襲人，蜜漬可食。
　　橙
　　橙為常綠灌木，榦高丈餘，葉長卵形，大於橘葉，花白。實經霜早熟，形圓，色正黃，皮粗糙，易剝，瓤味酸，其皮香氣甚烈。其出於廣東之新會縣者，俗亦稱之曰新會橙。別有所謂香橙者，為常綠亞喬木，葉稍大於橘，初夏開白花，越歲實熟，徑二寸許，皮厚香烈，可作清供。
　　橘
　　橘為常綠灌木，榦高一二丈，莖有刺，葉作長卵形，端尖，葉柄有翼狀小片。花白，五瓣。初冬結實，扁圓，色紅或黃，皮薄而光滑，易剝，味微甘酸。產於福建者色紅，俗稱之曰福橘。其較大而色兼黃赤者，皮粗厚，瓤多液而甘，別稱為蜜橘，廣東亦謂之柑。
　　金橘
　　金橘，一名金柑，為常綠灌木，榦高六七丈，產贛、浙、川、廣間。葉橢圓，有透明之小點。夏開白花，秋冬實熟，色黃如金，形圓，味甘酸而芳香，生食、蜜漬皆佳。一種成倒卵形者，別稱牛奶柑，一曰金棗。
　　木瓜
　　木瓜為落葉灌木，榦高六七尺，葉為長橢圓形。至春，先葉後花，花分紅白二色，頗美豔。實之形橢圓，色黃，小於榠樝，蒂間別有重蒂如乳狀。味頗濇而酸，蜜漬可食。
　　海棠木瓜
　　海棠木瓜，出江寧明孝陵衛，花如貼梗海棠，實較尋常木瓜大者約十分之二，香澹永，微酢歰，以（上山下黑）鼻煙，陳乾者良。
　　石榴
　　石榴，一名安石榴，為落葉灌木，多植之庭院中，高八九尺，葉為長橢圓形，平滑。夏初開花，萼赤，花瓣深紅。實為球狀，赤色有黑斑，熟則自裂，可食。
　　新疆葉城之石榴，至大，以人之三拳擬之，差相類，每枚有子盈一升，色豔若丹砂，流汁若醴。
　　郁李
　　郁李，即唐棣，亦作栯李、奧李，為落葉灌木，高五六尺，葉為箭鏃形，有鋸齒，嫩時附有白毛。花五瓣，色白。夏月結實，為核果，色紫赤，味酸。花極似梅，吳中謂之爵梅。其材可為器具，仁入藥。
　　常棣
　　常棣，葉狹長，實如櫻桃而圓，有微毛，頗酸，初夏熟。北人呼為棠梨子，唐、宋人或誤作唐棣。
　　山樝
　　山樝為落葉灌木，園圃多蒔之，高五六尺，枝多刺，葉形似尖劈，有鋸齒，春暮開小白花。實有赤、黃二色，大者如小林檎，秋熟，可食。
　　樝子
　　樝子為落葉小灌木，山野自生，莖高一二尺，枝有刺，葉倒卵形，有托葉。早春先葉後花，黃赤色。實圓，小於木瓜，色微黃，甚酸。
　　枸杞
　　枸杞為落葉小灌木，一作枸繼，高三尺餘，葉為長橢圓形，互生。夏日葉腋開小花，花冠淡紫。實卵形而尖，色紅，可入藥，曰枸杞子。出河西及甘州者佳，紅潤甘美，味如葡萄，可食。其根之皮為地骨皮，亦入藥，且可浸酒。
　　越橘
　　越橘為常綠小灌木，生於高山，莖高五六寸，葉橢圓形，或倒卵形。初夏開花，為總狀花序，花冠成鐘形，小而淡紅。實為漿果，鮮紅，形圓，徑二三分，味甘酸，可生食，或以鹽、糖等漬之。
　　獼猴桃
　　獼猴桃為蔓生灌木，山野自生，高二三丈，葉為卵形而闊，端尖銳，質硬有光澤。初夏開綠白色小花，五瓣。實圓，味甘酸，可食。
　　葡萄
　　葡萄，一作蒲萄，為蔓生灌木，有卷鬚，北方多有之。葉掌狀分裂，頗平滑。夏初葉腋抽花穗，簇生小花，色黃綠，為長圓錐花序。至秋，實熟，皮紫，綠色，甘美可食，又可製酒。
　　葡萄種類不一，自康熙時哈密等地咸隸版章，因悉得其種，植諸苑籞。其實之色，或白或紫，有長如馬乳者。又有一種，大中間有小者，名公領孫。又有一種小者，名瑣瑣葡萄，味極甘美。又有一種曰奇石蜜良者，回語滋葡萄也，本布哈爾種，西域平後，遂移植於禁中。
　　梨
　　梨，本作棃，葉為卵形，端尖。夏初開花，五瓣，色白。實為漿果，大而圓，至秋成熟，皮有細點，以產於直隸之河間、山東之萊陽者為最良。本為喬木，以年年採摘，屈曲其枝，或芟刈之，故多成灌木形。
　　黃梨
　　黃梨，閩人謂之地波羅，出泉、漳等府。形如芋，大或及斗，皮成鱗片，內有梗如釘，著肉甚堅，味頗鮮爽，勝羊桃、香蕉之類。周櫟園在閩時，每上市，輒購食。廣西之邕寧等處亦有之。
　　楚梨被封禁
　　楚雄為滇南迤西首郡，產梨絕佳，梨熟，郡縣輒將境內梨樹封禁，以官價取百數十萬顆，送會城，饋上官。
　　刺梨
　　刺梨，野生，夏花秋實，榦與果多芒刺，味甘酸，食之消悶，煎汁為膏，色同楂梨。黔省四封皆產，移之他境則不生。每冬月，苗女子採以入市貨人，得江、浙、楚、豫客買之，苗女喜曰利市，得佳客交易也。本省人為之買，則倍其價。江南人或物色之，則舉筐以贈，曰：「愛莫離。」愛莫離者，漢言與爾有宿緣也。或有調戲之者，則大怒曰：「落勿渾。」落勿渾者，漢言無廉恥也。所謂物色之者，非有他意也，乃婉容愉色以問其出處，故喜悅也。
　　紅梨
　　紅梨產蘭州，晚秋始熟，皮微赤，【俗名蘇木梨】味甘脆，可儲至仲夏不蠹，有大如盂者。
　　軟兒梨
　　軟兒梨，亦產蘭州，色黑質軟，中含水漿甚富，冬月吸食，甘冽震齒，可解煤毒。
　　庫車梨
　　庫車梨，大盈握，色鮮黃，皮薄如紙，味甘如蜜，入口即化。
　　桑株莊梨
　　桑株莊梨，味至美，無核，與庫車所產者相類。
　　佛見喜
　　東陵後山產梨，曰佛見喜，甘脆異常。
　　逃軍糧
　　逃軍糧者，廣西之果名也，酸甜可食，趙炯詩曰：「枝生榦挺葉花厚，四月之中花欲然。思嫁海棠渾不睡，夢隨荳蔻好相憐。落霞片片明如繡，結實垂垂黑正涎。何有逃軍堪采食，時平無那佐炊煙。」
　　霸王鞭
　　嶺南有樹曰霸王鞭，枝榦棱棱，望之如鞭。其根入燒酒，酷烈異常，間能毒人。
　　波羅樹
　　波羅樹，原植於廣州南海廟中，相傳蕭梁時，西域達奚司空所種。他處所有，皆自此分出。葉如頻婆而光潤。生五六年，至徑尺，削去其杪，以銀鍼釘腰，即結實。實不以花，自根而榦而枝條，皆有實纍纍。若不實，則刀斫樹皮，有白乳湧出，凝而不流，則實，故亦名刀生果。
　　朱果
　　朱果，產於長白山，每莖不蔓不枝，高三寸許，無花而果，先青後朱，形同桑椹，味清香而甘酸，遠勝桑椹。一名仙果。天池左右頗多，他處無之。
　　火裏冰
　　直隸有佳果，曰火裏冰，小於蘋果，大於花紅。
　　英崿秋
　　奉天產小果，曰英崿秋，香甘可食。
　　茶樹
　　茶樹為常綠灌木，高五六尺，秋日開白花，實三角形。其葉可烹為飲料，古謂之苦茶，又名檟，又名荈，唐時始以充飲。
　　碧蘿春
　　碧蘿春，茶名，產於蘇州之洞庭山碧蘿峰石壁。初未見異，康熙某年，土人按候而採，筐不勝載，因置懷間，茶得熱氣，異香忽發，採者爭呼為嚇殺人香。嚇殺人，吳之方言也，遂以為名。自後採茶，悉置懷間。而朱元正家所製獨精，價值尤昂。己卯，聖祖駕幸太湖，改名曰碧蘿春。
　　雲霧茶
　　鍾山之巔產茶，恆在雲霧中，其境為人跡所罕至。山有白雲寺，春日採茶，僧必於雲霧朦朧時摘之，則葉於盞內自分三層，氤氳起雲霧之狀。若日出霧散時採之，則否，故所獲甚少。丹徒西域外五州山亦產之，但土人不善焙製，故名不著耳。
　　六安茶
　　六安茶，產霍山，第一蕊尖，無汁，第二貢尖，即皇尖，皆一旗一槍，【即一梗一葉。】第三客尖，【即一梗兩葉。】第四細連枝，【即一梗三葉。】第五白茶。有毛者雖粗，亦為白茶，無毛者即至細，亦為明茶。明茶有耳環、封頭等名，皆老葉矣。舊例，於四月八日進貢之後，乃敢發賣。其產茶之地，達八百方里，而仙人衝、黃溪澗、烏梅尖、佛寺、濛潼灣數處為尤佳。
　　龍井茶
　　龍井茶葉，產於浙江杭州西湖風篁嶺下之龍井。狀其葉之細，曰旗槍，有雨前、明前、本山諸名，然所產不多。井之附近所產者亦佳。
　　岕茶
　　岕茶，茶名，產於浙江長興縣境，在兩山之間，而為羅氏所居，故名岕茶，亦名羅岕，為長興茶之最佳者。
　　林茶
　　康熙時，衡山水月林主僧靜音嘗餽大興劉繼莊以林茶葉一包，【，則安切，鑽平聲，衡人俗字也。】蔊菜一瓶。此茶出石罅中，乃鳥銜茶子墮罅中而生者，極灴易得，衡岳之上品也，能助消化。
　　蒙頂茶
　　蒙頂，茶名。蒙山在四川名山縣西十五里，有五峰，最高者曰上清峰，其巔一石大如數間屋，有茶七株，生石上，無縫罅，相傳為甘露大師所手植。產生甚少，明時，貢京師，歲僅一錢有奇。環石別有數十株，曰陪茶，則供藩府諸司，今尚有之。
　　普洱茶
　　普洱茶產於雲南普洱府之普洱山，性溫味厚，壩夷所種。蒸製後，以竹箬成團裹之。亦有方者，如磚。
　　烏龍茶
　　臺北產茶，有名烏龍者，略如紅茶，粵人多嗜之，尤為輸出外洋土貨之大宗。
　　山茶
　　山茶花，南方各省皆有之，雲南尤著，以在會城之歸化寺者為第一。其本合抱，花大如盂，為元、明以前物，遊宦羈客，多賤別於此，每歌詠之。葉如桂，稍厚而硬，經冬不凋。以其類茶，又可作飲，故得茶名。花自十月開至二月，種類甚多，有單瓣、重瓣、紅白斑數色，皆美豔。其樹，通常盆栽者，高僅二三尺，雲南則有高至二三丈者。
　　寶珠山茶
　　山茶之千葉深紅花大心繁者，花簇如珠，名寶珠山茶。吳梅村有詠拙致園寶珠山茶詩，園在蘇州。
　　察爾察
　　察爾察，形似山茶，其葉可以代茶荈，為準噶爾部所產。
　　杜鵑
　　杜鵑為常綠灌木，高三四尺，葉橢圓深綠，莖、葉皆有毛。夏日開紅紫花，間有白色者，花冠為漏斗狀，邊緣五裂甚深，每於杜鵑啼時盛開，故名。
　　夾竹桃
　　夾竹桃為常綠灌木，高丈餘，葉作箭鏃形，質厚，輪生。夏月開紅花，類杜鵑，間有白花。根葉似竹而不勁，性有毒。
　　茉莉
　　茉莉為常綠灌木，其種來自波斯，《南方草木狀》謂之耶悉茗，則譯音也。本與素馨同類，其名亦同，後入我國，始專稱尖瓣細瘦者為耶悉茗。南漢以後，又稱素馨，而圓瓣者則謂之茉莉。初夏之夜，開小白花，秋盡乃止，香味甚烈，閩、廣種之最多。凡香片茶葉，皆此花所窨成者也。佛書謂之鬘華，北土曰柰。《晉書》「都人簪柰花，為織女帶孝」，即此，今婦女多戴之。
　　素馨
　　素馨為常綠灌木，花似茉莉，而四瓣尖瘦，其種來自西域。《南方草木狀》亦謂之耶悉茗，則以西文與茉莉同一字，不分二種也。昔劉王有侍女名素馨，冢生此花，因以得名。蓋南漢後始有素馨之名。廣州城西之花也，種此者最多。花有黃、白二色，白者香氣尤勝，黃者名黃馨，俗亦稱金雀花。
　　牡丹
　　牡丹為落葉灌木，吾國之特產也，莖高二尺許，亦有高至四尺者。葉為複葉，分裂甚深。夏初開花，徑三四寸，有重瓣、單瓣之別，在花中為最豔美。古無牡丹，統稱芍藥，自唐以來，始分為二。以其花似芍藥而榦為木，又謂之木芍藥，且有牡丹花王、芍藥花相之說。
　　牡丹為國花
　　一國特著之花，可以代表其國性者，如英之玫瑰，法之百合，日本之櫻皆是。我國向以牡丹為國花。京師極樂寺明代牡丹最盛，寺東有國花堂額，為成哲親王所書。
　　牡丹之種類
　　牡丹種別甚多，有亳州、曹州、法華、洞庭山、平望諸種。
　　亳州種凡二十四：曰太平樓閣，嫩黃，初開，蕊綠色，玉版，耐久，喜肥，易開。曰泥金報捷，花瓣淡黃，花邊深黃，初放，蕊金黃色，千葉重疊，難開。曰伍黃，葵黃色，千葉，硬瓣，平頭無心，喜陽，不宜肥，難開。曰祁綠，色如菜葉，俗名菜葉綠，起樓，瓣緊密，難開足。曰火楞，深紅色，硬瓣，千葉，平頭，喜肥，宜陽，難開。曰補天石，白胎翠莖，平頭，房小，色如雨過天青，難開，宜陰，不喜肥，貴品也。曰墨奎，黑紫色，燈下視之，如黑絨，千葉，大瓣，平頭，喜肥，宜陽，易開。曰花紅翠盤，平頭，聚心，桃紅色，宜陰，易開。曰獨占春光，平頭，大瓣，淡粉紅色，開足，色漸白，易開而早。曰雪塔，花瓣結繡，淨白無紅根，宜陽，易開。曰青心白，平頭，千葉，綠心，易開。曰兩交，小瓣千葉，平頭，色如雨中海棠，嬌豔異常，難開。曰支家大紅，大紅色，闊瓣，皺葉，平頭，軟瓣，不耐久，喜肥，宜陽，易開。曰蕊珠，玉版千葉細瓣，瓣邊紅鑲一線，色如羊脂，難開。曰綠耳大紅，色深紅，平頭，於心中抽兩綠瓣，品貴，難開。曰瑤池春，白中帶微紅，平頭，千葉，大花，易開。曰魏紫，起樓，大托瓣，深紫，宜陽，喜肥，易開。曰胡白，平頭，玉色，易開。曰綠心胡紅，平頭綠心，銀紅色，易開。曰勝紫，深紫平頭，千葉，花大易開。曰穆家紅，桃紅色，起樓，大托瓣，宜陽，易開。曰雪夜暎輝，妃色，開足則白，聚心，硬瓣，難開。曰富紅，玉版，銀紅色，千葉，平頭，易開。曰魏紅，深紅，大花，起樓，喜陽，易開。
　　曹州種凡十九：曰黃絨鋪錦，細瓣，如卷絨，有四五瓣，差闊，連綴承之，上有金鬚，布滿黃色，即古之鏤金黃也。曰慶雲黃，色似金葵，中有紅瓣，數條挺出，品貴，難開。曰春江漂錦，深梅紅色，重樓千葉，花之最觸目者，一名珊瑚暎日，曰煙籠紫玉盤，古稱油紅，花色墨紫，如松煙濃染，最為異色。曰狀元紅，重葉深紅，有紫檀心，貴心，難開。曰紫袍金帶，起樓重疊，腰圍黃心，簇滿，色如玫瑰紫，花中之最貴者。曰硃砂紅，深紅，一名迎日紅，一名蜀江錦，一名醉猩猩。曰墨葵，朱胎碧莖，大瓣，平頭，似亳州墨奎，而色略深。曰榴紅，千葉樓子，色近石榴，花難開。曰金星雪浪，綠莖黃萼，初放，淺黃花瓣，圓滿，黃心攢簇，如培植失宜，難開，單瓣。曰池塘曉月，胎蕊細長而黃，花色似黃而白，平頭，千葉，細瓣，難開。曰花紅繡毬，花頭圓滿如翦綵疊霞，中紅邊白，有天機圓錦之比。曰胭脂井，色如胭脂濃染，蕊長，花放如筒，中空，花之奇者也，難開。曰一品朱衣，大紅色，闊瓣，平頭，色豔，宜陽，喜肥，易開，一名奪翠。曰淡藕絲，綠苞，紫莖，如吳中所染藕色，花瓣中皆有紅絲，一名桃紅線。曰一捻紅，淺紅，瓣尖，一點深紅，如指捻痕，世俗相傳謂唐楊貴妃以勻面餘脂印花上，明年花開，片片有指印跡。曰絳紗籠玉，質本白，而內含淺紺，外則隱有紫暈，一名秋水洛神，品最貴。曰瑞蘭，胎莖，花葉皆清淺似蘭，最為逸品。曰玉版白，硬瓣，耐開，花葉稀少，中有紅心，如蓮房，易開。
　　法華種凡四十七：曰范陽大紅，深紅圓瓣，起樓，玉版，望之有光照耀，瓣邊紅線環繞，色更深，實為最重之品。曰寶珠，聚心如珠攢簇，花小，本枝不能長大，含蕊時大紅，開足為雄黃色。曰火輪，深紅帶紫暈，花開耐久，瓣厚而堅。曰柳墨，即曹州油紅種，而接於芍藥根，其色瓣變為深墨，紫而有白，根亦貴重。曰綠蝴蝶，千葉大瓣，含苞，綠如鸚羽，放足，水綠色，每瓣尖仍深綠，形如蜨。曰大紅舞青猊，即瑞露蟬結繡，中出五青瓣，難開，含蕊時，須以竹刀劃破，性宜陽。曰銀紅舞青猊，中出五青瓣，一名銀紅飄錦。曰白舞青猊，即萬山雪，花心堆起，瓣細簇如雪團，中抽青瓣。曰紫舞青猊，即青蓮飄錦，中抽青瓣。曰西岐白，瓣闊而硬，花大盈尺，高聳無心，花硬紫色，一名素鸞。曰隴東素月，花大，帶黃暈，難開。曰高家大紅，深紅，瓣硬，似范陽，而瓣稍亂，易開。曰萍實生香，花圓，不甚大，色桃紅，難開。曰寶石樓臺，花大而圓，起樓，中深紅，邊白。曰紫蟬，深紫千葉，花房緊密，難開。曰羞花伍，玉色，紅鑲邊，千葉，硬瓣，整齊難開。曰清河白，花硬，葉疏，淨白無瑕。曰新紅嬌豔，繡毬式，較寶石樓臺略淡。曰大紅毬，平頭，大瓣，色深紅，難開。曰四面紅，紅色帶紫暈，小瓣。曰紫羅斕，色淡藍，嬌嫩異常。曰祥雲捧日，深銀紅，大花，闊瓣，中有圓心，如蓮房。曰姿貌絕倫，淡粉紅色，瓣硬，耐久。曰粉毬，粉紅色，根深紫。曰潑墨，色深墨紫，平頭，闊瓣，如墨汁潑之。曰金晶，淡松花色，千葉，得氣，起樓，淡黃色。曰太真，淡妃色，開足則白。曰睡兒紅，淡紅，大瓣，平頭，嬌豔。曰粉磬，淡青蓮色，起樓，易開。曰紫幢，青蓮色，起樓，易開。曰富白，花大，起樓，微帶紅暈。曰香雪，瓣軟，純白，不耐風日，平頭，有黃鬚，易開。曰新紫，深紫，千葉，硬瓣，難開。曰燕雀同春，青藍色，易種，而花極難開。曰海市，花大，色紫，花極富麗。曰千張灰，藕色，起樓，易開。曰平分春色，桃紅色，結繡，開最早。曰磚色藍，色紫藍，平頭，易開。曰霞光，桃紅色，平頭，有心，易開，有時極富，變大紅色。曰孟白，闊葉，平頭，瓣軟，不耐風日，易開。曰朱紅，似曹州一品，朱衣而略淡，瓣軟，易開。曰雉頭毬，中出兩長瓣，如雉羽，色有黃綠淡紅點，如灑金。曰紫毬，起樓，大花，深紫。曰左紫，平頭，大花，色如玫瑰，易開。曰韞玉，淡妃色，花瓣厚，望之如玉有光。曰玉兔天香，淡粉紅色，易開。曰銀紅蝴蝶，千葉，大瓣，開足如蜨狀。
　　洞庭山種凡八：曰寧國白，玉版，大花，淨白。曰王家大紅，深紅色，如大紅月季。曰翠紅妝，嬌豔，而平頭攢瓣，扁大。曰朝天紫，即天香紫，平頭，千葉，有心，易開。曰七寶冠，大紅起樓，瓣簇不易開，又謂之綠鬚火楞。曰卿雲紅，深紅色，大瓣，中有墨鬚綠心，又謂之小桃紅。曰獅頭紫，深紫有樓，但花在葉中，不能挺出。曰月下白，淡粉紅，有樓，易開。
　　平望種凡五：曰掌花案，深紅，千葉，花有光，不易開。曰春閨爭豔，粉紅色，千葉，聚心，極娟媚。曰斗珠，銀紅色，下有大托，瓣中皆細瓣，如聯珠。曰蓮紅，花如紅蓮，瓣挺而香清。曰玉盤紅，花大而肩無心，類玉樓春，瓣圓整不亂。
　　冬月開牡丹
　　康熙丙午十一月，德清吉祥庵牡丹開十一蕊，士女遊賞者甚眾。
　　九月開牡丹
　　康熙戊戌九月，蘇州西禪寺有牡丹一本，葉皆彫落，開花一朵，淡紅鮮嫩，雜於菊花叢中。施一山作二絕句以詠之云：「別擅輕紅色，重開黃菊時。寶花應說法，無葉亦無枝。」「漫道梨花瑞，茲花瑞若何？我來看霜葉，竟作踏青歌。」
　　十月開牡丹
　　錢塘梁秋潭茂才文泓以復園牡丹十月作花，因賦詩云：「穀雨收時翠葉新，已拚隔歲再相親。儻來富貴原難料，未及開春及小春。」
　　法源寺牡丹
　　乾隆朝，京師法源寺有牡丹，頗繁豔。主僧戒律甚嚴，遊人不得攜酒。金匱秦大樽太守朝釬官京師時，聞之，笑曰：「遠公置酒，佛印燒豬，真正名士，佛亦當少恕。我輩薄劣，固不得發此妄想也。」
　　黑牡丹
　　福建惠安縣有青山大王廟，階下多黑牡丹。花開時，有數百朵，皆向大王神像而開，移神像，花亦轉面向之。
　　甘州市上所售牡丹價極廉，錢數十文可買一束，而黑、綠兩種尤多。
　　牡丹比將軍
　　青城山丈人觀前有牡丹二株，一高十丈，號大將軍，一高五丈，號小將軍。牡丹向比美人，此忽擅閫外之尊，尤為眾香國中生色。
　　漎溪園牡丹
　　上海法華鎮之牡丹，相傳自宋即有之，初盛於吳下，而法華李氏漎溪園尤多異種，為雲間冠。所植尤蕃茂，有紫金球、碧玉帶二種，最名貴，色香俱勝，其他雜色，亦有數十種。花時，游賞者遠近畢至，園主人必張筵宴客。同治時，園廢，藝花者亦減矣。是處居人之業是者，類皆植之於田，花開，貯之盆盎，擔入城市售賣，值亦廉。色以淡紅、深紫二種為多，黃、白者僅見，實皆芍藥所接，明歲放花，仍芍藥也。
　　綠牡丹
　　嘉慶朝，海寧馬二槎上舍瀛嘗詠盆中綠牡丹，詩云：「數到歐家香滿庭，黃瓷斗護小娉婷。東風楊柳春無色，微雨莓苔夢欲醒。仙女低垂鴉鬢碧，花王也學佛頭清。沈香日午環妖豔，不羨三郎對畫屏。」
　　西安城外八仙庵，唐興慶宮故址也。光緒庚子，兩宮西狩，孝欽后親往禮佛。庵中牡丹方盛，綠者尤佳，宮監時以折枝插行宮膽瓶中。
　　金邊牡丹
　　金邊牡丹，廬山及江寧某家皆有之。在江寧者，四月盛開，咸豐時已有之，宣統辛亥尚無恙，人以其為異種也。懼或摧毀，乃築牆於花之四周以保護之。
　　陝甘牡丹
　　甘肅牡丹最盛，所在皆有，樹高四五尺，立夏開花，大如盤，色有紅、黃、白、黑之殊。碧色者惟陝西長安有之。
　　大如牡丹之花
　　英人嘗至南洲荒島，見有奇花，其葉周十畝，花大如車輪。歸，以其女主維多利亞之名名之。而江西之廬山亦有此花，人莫知其名，程子大謂即維多利亞花之寶相，以《菩薩蠻》詞詠之曰：「靈根不伴孤山雪，茜魂偷葬廬山月。絕代本孤清，人間浪得名。不曾邀十姊，共逐風姨死。賸欲訪西家，維多利亞花。」
　　紫荊
　　紫荊為落葉灌木，叢生，春開紫花，甚細碎，數朵一簇，或生木身之上，或附根上枝下，無花梗。花罷，葉始出。結莢，子甚扁。庭院多植之。
　　繡毬
　　繡毬為落葉灌木，葉為卵圓形，微皺，色深綠。春日開花，五瓣，為頭狀花序，團欒成毬，色多白，間有淡紅色。
　　馬纓
　　馬纓，花名，樹高者丈許，一名馬纓丹，又名山大丹。花大如盤，結蕊時凡數十百朵，每朵攢集成毬，與白繡毬花相類。首夏時開，初黃色，蕊鬚如丹砂，將落復黃，黃紅相間，光豔眩目，開最盛最久，八月又開。亦名大紅繡毬，又名珊瑚毬。
　　薔薇
　　薔薇為落葉灌木，枝茂多刺，高四五尺，葉為羽狀複葉，小葉作橢圓形。花五瓣而大，有紅、白、黃等色，頗美豔。
　　野薔薇
　　野薔薇，似薔薇而花小，有淡紅、純白二種，皆單瓣，芬芳過之。藥肆用以製薔薇露者，即此物也。
　　玫瑰花
　　玫瑰花為落葉灌木，高二三尺，有刺，葉為羽狀複葉，作橢圓形，絕類薔薇，惟莖較短。花紫萼綠，亦有白芯，花托為臺狀，外生密刺，香氣清烈，可製香水，蒸露，浸酒，和糖。
　　香水花
　　香水花為落葉灌木，原產歐洲，光緒時，移植於上海。高三尺許，有刺，葉為羽狀複葉。花大而重瓣，色紅，或紫或白，頗類薔薇，故亦稱為西洋薔薇。萼及花梗皆有香，蒸花瓣取油，可製香水，故名。
　　笑靨花
　　笑靨花為落葉灌木，榦叢生，高五六尺，葉作卵形，微有鋸齒。春暮開小白花，重瓣叢聚如小球，綴為長穗狀，望之若堆雪。
　　羊躑躅
　　羊躑躅為落葉灌木，俗稱黃杜鵑，榦高四五尺，枝、葉多毛，葉為倒卵形。春日先新葉開花，為漏斗狀花冠，色黃，花較杜鵑為大，列為短總狀花序。
　　山躑躅
　　山躑躅，一名映山紅，俗稱紅躑躅，為杜鵑之一種，榦較低，為小灌木，葉倒長卵形，枝葉皆有毛。夏初開紅花，較杜鵑略早，瓣亦五裂。
　　瓊花
　　瓊芯為珍異植物，落葉灌木也，開於春夏之交。昔惟揚州后土祠有一株，世傳為唐人所植，葉柔平瑩澤，花大瓣厚，色淡黃，清馥異常。后土祠在宋為蕃釐觀，曾築無雙亭於花旁。仁宗時，嘗從觀中移植禁苑，逾年而枯，載還揚州，復活。元至元中枯死，道士金雨瑞以聚八仙補植其地，凡元人稱瓊花者，皆八仙也。江西贛州府城之吉南贛寧道署有此花，世以其罕有，甚珍貴之。宣統庚戌，南洋勸業會開會於江寧，園藝圃中有瓊花一株，燦爛如錦，香極清微，大如尺許之盤，聞即以接木法移自江西贛州道署之本樹者，懷獻侯嘗見之。
　　八仙花
　　八仙花為落葉小灌木，高四五尺許，葉對生，橢圓平滑。花大而美豔，多數叢集如圓毬，故又稱聚八仙。其萼能變數種顏色。俗謂之洋繡毬。
　　玉蕊
　　玉蕊之條蔓如荼蘼，冬凋夏茂，柘葉紫莖，久之而根株合抱成樹。花苞初甚微，經月漸大，暮春方八出，鬚如冰綵上綴金粟，花心復有碧筒，狀類膽瓶，其中別抽一英，出眾鬚上，散為十餘，猶刻玉然，花名玉蕊者以此。與瓊花、瑒花同為白色，而其實各異。唐人甚重此花，唱詠者頗多，周益公集有《玉蕊辨證》一卷。
　　粉團花
　　粉團花為落葉灌木，葉略成圓形，有鋸齒，多皺紋，生細毛。夏初開白花，雌雄花叢集成集球，直徑達二寸許。
　　鐵線蓮
　　鐵線蓮，狀如灌木而蔓生，以葉柄纏物上升，合九小葉，成一複葉。夏月開紫花或白花，千瓣細狹，開時由外向內，以漸而舒，未到花心輒謝。
　　芙蓉
　　芙蓉為落葉灌木，榦高四五尺，葉掌狀淺裂，柄長互生。秋半開花，大而美豔，有紅白黃等色。又蓮花亦稱芙蓉，故芙蓉又稱木蓮，亦名木芙蓉。
　　三日醉芙蓉
　　嶺南產芙蓉，有一日白花，次日稍紅，又次日深紅者，曰三日醉芙蓉。
　　蠟梅
　　蠟梅為落葉灌木，葉為長卵形，對生。冬時開花，外黃，內略帶紫色。原名黃梅，本非梅種，以其與梅同時，香又相類，花瓣似撚蠟所成，故名。
　　珠蘭
　　珠蘭為常綠小灌木，一名金粟蘭，亦稱珍珠蘭，植於園圃，莖高二三尺，有節，葉橢圓而厚，稍類茶。花黃綠，圓而甚小，無花被，為穗狀花序，香氣濃郁。
　　水木樨
　　水木樨為灌木，枝軟葉細，自根叢生。夏開細黃花，頗類木樨，中多細鬚，香亦微似。
　　迎春
　　迎春為小灌木，莖上部纖細，延長如蔓，葉為複葉。早春開黃花，六瓣，先葉而發，為春花中最早者，故名。
　　木香
　　木香為蔓生植物，莖長，常攀附他木，葉為羽狀複葉，小葉之數凡五，有細鋸齒。春暮開花，小而色白，香甜可愛，花大而黃者，香未微遜。
　　紅豆
　　紅豆，亦名相思子，產於嶺南，木質蔓生，幹高丈餘，葉為羽狀複葉。秋開小花，花冠為蝶形，色白或淡紅。實成莢，子大如豌豆，微扁，色鮮紅，勝珊瑚，亦有半紅半黑者。相傳有人歿於邊，其妻思之，哭於樹下而卒，故名，唐以來詩人多詠之。其木理似槐，大者斜鋸之，有細花雲，亦曰雞翅木，以其紋似也。
　　揚州方雨村如川家園有紅豆樹，沿稱娑羅樹，實紅豆也。紅豆難種，二十餘年乃花，又三年乃實。花心中一絲如縷。或以藥中赤小豆為紅豆，非也。焦理堂謂紅豆亦譌為娑羅樹。新安汪氏娑羅園中生此樹，大可合抱，結實紅色，珊瑚、火齊，無以過之，亦即紅豆耳。
　　紫藤
　　紫藤為蔓生木本植物，莖纏絡於他物，葉為奇數羽狀複葉。春暮開蝶形花，紫色，為總狀花序，長三尺下垂。實成長莢，蔓甚堅強，可束物，皮之纖維可製絲織布。
　　拙政園之珠藤花
　　蘇州拙政園饒花木，海寧陳素庵相國之遴手植之寶珠山茶為最著。又有珠藤花一株，花開時，纍纍如垂瓔珞，端忠愍公方撫吳時，勒碑識之。又因花日蕃盛，舊建之花棚攀附幾遍，而珠藤猶擢穎抽條不已，因植木為新棚，綿亙十餘丈，直抵河干。顧此花殊有傲骨，來歲吐葩時，或攀牆而上，或繞屋而過，無一著花於新棚者。忠愍聞之，窘甚，因復撤其棚。
　　紫葳
　　紫葳，一名凌霄花，蔓生木本，莖出氣根甚多，攀緣他物，高達數丈，葉為羽狀複葉，有鋸齒。夏秋之間開花，赭黃色，瓣之下部連合成管狀，花有毒。
　　甘肅貝多樹
　　西寧府城西北四十里，有塔爾寺，【土人呼為塔兒寺。】寺有貝多樹數株，大皆十圍。一葉上有自然佛像，作端坐狀。喇嘛甚寶之，建高屋，庇其四周，屋皆覆以金瓦，上留孔罅，微漏天日，其樹身以黃緞重重裹之。蒙人入寺禮佛後，必焚香膜拜樹下。若欲乞一葉，必獻數金於喇嘛，謂為請佛一尊。
　　菩提樹
　　廣州光孝寺有菩提樹，相傳漢之虞仲翔曾讀書其下。近雖僅餘枯幹，然吾國城市之樹，固無有逾於此者矣。嘉慶丁巳六月，廣州颶風大作，樹拔起，粵撫陳大文命樹工栽之，培以豆穀腴泥，樹復生。年餘復槁。寺僧往南華寺，分其種，仍栽故處，亦翹然蔥倩矣。《五代．僭偽傳》云：「乾德五年夏，光孝寺菩提樹為大風所拔。」南漢林衢《光孝寺》詩云：「舊煎訶子泉猶冽，新種菩提葉又繁。」據此，則樹已屢易，固非達摩之手植矣。
　　哈密瓜
　　哈密瓜種類甚多，有圓而扁狀如阿渾之帽，皮瓤均綠，脆如梨，甘如醴者，上品也，次者為白瓤，皆宜旋摘旋食。其可致遠之品，則為瓤紅色黃者，久藏土中，可至翌年二月，故又謂之曰冬瓜。
　　瓜體甚鉅，長尺許，兩端皆銳，可曬為脯，芳鮮歷久不變。自哈密臣服以來，每歲常充供獻，朝士始嘗此味，前未有也。
　　瓜自蒂至臍，白筋密布，如織如縠，如繡如絡，雖利刃非可猝入。肉黃明如緞，無渣滓。
　　王瓜
　　王瓜為多年生蔓草，一名土瓜，以卷鬚攀附他物，葉如掌狀，淺裂，面背皆粗糙。花單性，雌雄異株，夏開白花，下為管狀，上作五瓣，邊緣分裂如絲。實橢圓而長，皮亦粗澀，根味如薯蕷。
　　西瓜
　　乾、嘉以前，桂林諸屬無西瓜，惟荔浦有之，每一瓜，需錢五六十文。欲得之者，必於未熟前，先以錢質之老圃，乃如期可得。且其候極遲，至中秋，各官署方以瓜相餉遺也。
　　土魯番西瓜
　　土魯番在哈密之西，其地產西瓜最佳。每熟時，人往摘瓜，必相戒勿語，若一聞人聲，則盡拆裂，無完者，相傳如此，不足信也。
　　馬鈴瓜
　　西瓜之小者，俗稱馬鈴瓜，上海有之。
　　南瓜
　　南瓜，果類植物，有卷鬚，引蔓甚繁，一蔓輒延長數丈，節節有根，近地即入土。莖中空，葉為心臟形。夏日開黃花，單性，雌雄同株。實扁圓，或長，有縱溝數條。煮熟，可食，子亦為食品。其種本出南番，故名南瓜。
　　甜瓜
　　甜瓜之莖細長，以卷鬚絡於他物，葉掌狀淺裂。夏開黃花，雌雄同株。實橢圓，有縱路，長三四寸，有青、黃、白等色。味甜美，有香氣，俗稱香瓜。
　　攬瓜
　　攬瓜，形類倭瓜而小，內生筋絲，醬醃、蜜餞皆宜。食時，以箸攬取出之，似縷切者。
　　芭蕉
　　芭蕉，一名綠天，葉長可及丈，廣可及尺，望之如樹。朱竹垞嘗為《疏影詞》以詠之，詞云：「是誰種汝？把綠天一片，檐牙遮住。欲折翻連，乍卷還抽，有得愁心如許。秋來慣與羈人伴，惹多少冷風淒雨。那更堪一點疏燈，繞砌暗蟲交訴。待把蛛絲拭卻，試今朝留與箇人題句。小院誰來，依舊黃昏，明月暫飛還去。羅衾夢斷三更後，又一葉一聲低語。拚今番盡翦秋陰，移種櫻桃花樹。」
　　紅蕉
　　紅蕉，一名美人蕉，形似芭蕉而小，閩、廣多有之。花如蓮蕊，葉葉遞開，紅赤奪目，久而不謝，名百日紅。
　　甘蕉
　　甘蕉為多年生植物，產於廣東、臺灣，全形類芭蕉而莖較高，可二丈許，頂上叢生大葉十餘。初夏，自葉之中央抽出花叢，開多數淡黃花。實長四五寸，形似皂莢，排偶而生，一枝滿百，可重十斤。性極寒，初青後黃，肉質柔軟，有香氣而甘，含營養料甚富。別有一種，結實長六七寸，亦頗甘美，其莖可分擘如絲，以灰湅之，可紡為絺綌，謂之蕉葛。
　　朱蕉
　　朱蕉，葉芭蕉而幹棕竹，亦名朱竹，葉紺色，生於幹上。幹有節，自根至杪，一寸三四節，或六七節，甚密。然多一幹獨出，無旁枝者，通體鐵色，微朱。以其難長，故又名鐵樹。廣州提學署有之。
　　鳳尾蕉
　　鳳尾蕉，一名鳳尾松，亦曰鐵蕉，俗亦稱為鐵樹。高丈餘，莖有鱗片被之，葉生莖頂，長大堅勁，羽狀分裂，類鳳尾，故名。雌雄異株，雌花叢生，雄花如松毬，長二尺。
　　竹
　　竹為多年生植物，種類不一，高者四五丈，圓而直，亦有方者。中空有節，質堅韌，可供建築製器之用。葉狀如箭鏃，有並行脈。春月生筍，外裹以籜，可食。
　　慈竹
　　慈竹，竹之叢生子母相依者，長幹中聳，群篠外護，向陽則茂，亦謂之子母竹。出四川。四月生筍，筍端下垂，如柳絲。
　　箬竹
　　箬竹，亦竹類，高三四尺，莖中空，細長有節，葉闊而長，邊緣稍白，裹粽製笠，需用至繁，筍亦可食。
　　觀音竹
　　雁山五珍有觀音竹，形小葉長，翠潤奪目，植巖石上，經冬不凋。
　　沙摩竹
　　沙摩竹根蟠節大，翠綠可愛，一年生三番筍，節上復生小筍。種者斷竹留節，橫埋於地，活即生筍。三年後，高二三丈，蓋大而易生之竹也。
　　佛杖竹
　　福建永定武平山中產竹，每節皆有佛像，面目口鼻惟妙惟肖。土人用以為杖，謂之定光佛杖。龍崖亦產之。或云，猶不僅此兩處也。
　　筷子竹
　　廣東羅浮山有筷子竹，竹小而勁，截之可為箸。
　　臺灣之竹
　　臺灣之竹，其根及篠以至葉，節節皆生倒刺，往往牽髮毀肌，察之，皆根之萌也，故植地即生。
　　竹之開花結實
　　宋說部言竹六十年一開花。道光初，南海縣有竹開花，結實如米，其花中含細穗，若絲縷穿成者，淡青色，長二三寸，既花即死。咸豐丁巳五月，江西玉山縣署中，竹盡花，千竿矗矗，葉盡焦黃，闔邑次第皆然，竹亦因而死。而己酉之江寧，辛酉之紹興，同治庚午之武昌，竹亦皆花。江寧、紹興之竹，不知其年。未幾，被粵寇。武昌則無他異，竹亦未六十年也。
　　竹實，亦名竹米，頗煩小麥。竹開花最不易，有時開花結實，全林即枯死，以地下莖展拓無所，而其地又乏養料也，故竹實亦罕見。
　　筍
　　筍竹根所生之芽也，外有籜包裹，漸長，則籜解而生枝葉為竹。嫩時可食，筍亦作筍。
　　筍之種類甚多，皆生於春末夏初。燕筍，燕來時所生，形長細而味稍遜。其在孵雞雛時生者名孵雞筍，色淡黃，形短而肥。他筍雖佳，細嚼之，微苦，惟此筍味甘而清，質嫩無滓，為上海異品。然有一種形色近而味殊惡劣者，名黃金鐧，然亦能亂真。
　　冬筍
　　冬筍盛產於閩、浙，其味之鮮潔者，推浙之龍游，次則杭州、寧波、泗安，而產漢口者味最劣。
　　文竹
　　文竹，非竹也，幹有節如竹枝，葉形肖松針，高僅尺許，而小枝凡十餘層，枝似線，葉細於髮，翠色欲滴，非草非木。趙伯英嘗蓄兩盆，狀尤絕異，一作冬嶺喬松形，一作晴川遠樹形。
　　瓶花結實
　　光緒辛卯春，丹徒張侶霜家宅後闢一園，約可四五畝，徧植花草。園建一亭，曰怡然。亭下小池，水清可鏡。度梁而西，穿石穴南出，曰綠竹軒，侶霜讀書處也。一日，侶霜拾梅花之落地者，置池中，除染泥者寸餘，插之於瓶，時灌以水，燦爛可觀。至七日，則花漸萎落。又踰三四日，侶霜晨起，覺花落處有細小之青翠物，近視之，則實也。
　　明開夜合草
　　明開夜合草，產塞外山中，結實纍纍，色映紅，狀如秋海棠，中含紅珠，晨放暮斂，故名。
　　翠雲草
　　翠雲草為多年生之隱花植物，生於山地，高五六寸，莖細長，多枝，葉密布如鱗片，青翠可愛。各枝皆在一平面上，與卷柏不同。道光時，俞少卿茂才恭仁嘗有《翠雲草》詩云：「片雲吹墮碧玲瓏，散入堦沿草色中。千本脆經涼雨滴，一痕寒逐曉山空。偶因淡遠疑成水，但有飄零總是風。恰被游絲閒絆住，年年晴翠撲簾櫳。」
　　貫眾
　　貫眾為隱花植物，生於林野之陰處，高二尺許，葉為羽狀複葉，互生於中軸，葉背有圓形不規則之子囊群，簇生其上。地下莖彎曲，有毛茸覆之，入藥。
　　綠珊瑚
　　綠珊瑚為隱花植物，產於福建、臺灣等處，有枝無葉，嫩翠叢簇。椏杈如珊瑚，甚脆，折之，有毒汁，沾體即腐爛。以其多種田旁，故又名為護田草。
　　地錢
　　地錢，苔類，產陰濕地，無根、莖、葉之別，僅綠色之扁平體黏著於地。雌雄異株，雌株作破傘形，雄株盤狀體，皆有柄。扁平體上，處處有凹陷形，中生綠色小芽，為繁殖之用。形略如錢，故古有苔錢之稱。
　　蕨
　　蕨為羊齒類植物，地下莖甚長，春時出嫩葉，其端卷曲如拳，後成複葉，長三四尺。葉之背面，子囊叢聚，赤褐色。葉嫩時可食，莖中多澱粉，可作粔籹。
　　芝
　　芝，菌類，寄生於已枯之樹木，其體如菌狀，蓋之上面有雲紋，黑褐色，下面淡褐色，有細孔，柄紫赤。其質堅硬光滑，有青、赤、黃、白、黑、紫六色。古以為瑞草，一名靈芝，又名紫芝。長白山之芝盤峰頂多產之。
　　乾隆時，海寧李焦餘茂才科嘗作《古樸產芝歌》，歌云：「厥草厥木本殊質，靈芝古樸迥非匹。天生地長之功不到斯，何以攢青簇翠之樹忽產芝？或者仙真瑤鶴來此集，偶灑瓊液凝寒結。又或書帶餘秀所鬱勃，一枝甲坼煥五色。合歡之瑞那足論，椿樹之祥洵有神。爭如古而樸者秀而靈，三花九畹萃一庭。」
　　紫芝
　　東陵後山多紫芝，可植以瓷盆，供之几案。
　　茯苓
　　茯苓為菌類之一種，生松林中，成塊，大如拳，皮黑而皺，肉白微赤。其包根而質鬆者，別名茯神。皆入藥。
　　豬苓
　　豬苓為菌類植物，生於楓樹，其塊黑如豬矢，故名。表皮深褐色，內部黃褐色。入藥。
　　雷丸
　　雷丸，竹根所生之菌也，大小如栗，略似豬苓而圓，皮黑內白，堅實，可入藥。
　　冬蟲夏草
　　冬蟲夏草為菌類，寄生於土中螻蛄等之死體，冬時發生菌絲，至夏則菌長成，蟲體腐爛，為其養料。菌長四五寸，無傘，下粗上細，黑褐色，可入藥。
　　肉蓯蓉
　　肉蓯蓉為寄生植物，生於高山，莖為肉質，長尺餘，作短柱狀，葉細如鱗。莖葉皆黃褐色，花亦同色，夏日叢生於莖之上部，為脣形花冠。莖入藥，為補劑。
　　萍
　　萍為水面浮生之小植物，一名水萍，亦稱浮萍，葉狀體扁平而小，面背俱青，有一鬚根下垂。又有葉狀體較大，而面青背紫，下垂多數鬚根者，為紫萍，一名薸，俗稱為紫背浮萍。

　　

　　


<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>紅樓真夢 - 　自序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>自序</font></h4>
			　　自序<br />
<br />
　　《紅樓》傑作，傳有竄編；脂硯軼聞，頗參歧論。雌黃錯見，堅白等棼：或則妄規膠續，滋刻鵠類鶩之譏；或則虛擬璧完，忘斷鶴益鳧之拙；又或殫心索隱，逞臆談空，附會梅村贊佛之詩，標榜桑海遺民之作，等玉卮之無當，枉綈槧之相矜。<br />
　　世或推之，蒙無取焉。<br />
　　夫美人香草，大抵寓言；秋水南華，非無托義。要皆效山芎之隱語，務壺柏之瘦辭。珍聞疑似，珠塵馬跡之間；麗思迷離，蠟淚蠶絲之喻。作者既邈，解人斯難，強事扯撏，適鄰穿鑿。而況身丁板蕩，運遘黍離。函鐵空沉，失所南之本穴；塔灰未改，對遺山之史亭。涕淚君親，寒鵑猶咽；蒼涼身世，夢蝶何依？遑古人以同憂，固我躬之不閱。鄭箋苟作，寧堪代祓悲辛；魯酒可溫，奚如自澆壘塊？嘗慨南宋詞流，寫愁煙柳；晚明志士，迸淚桃花。異代閔其所遭，後人企其餘韻。然而半壁依然，自酣歌舞；四方沸若，未廢耕鋤。從未有縱蚊穴以滔天，擲蟲沙於兒戲者。嚴□垂下，恨並朱仙；禁□頓移，寒生銅狄。厲階為梗，漸台之骨豈知；史鋮永虛，原廟之靈猶痛。<br />
　　即雲編戶，已憾流離；矧在勛門，遽淪輿皂。朝聞稍拾，雖成藏壁之編；海淚難消，宜有書空之筆。<br />
　　因憶髫年隙晷，即嗜稗官；豔史餘談，曾研《石記》。抑釵揚黛，幾於萬喙雷同；索賈辨甄，等是一時夢囈。思搜秘緒，務掃浮埃。湘竹招魂，續芳華於鴛蝶；楚蘭抒憤，伸誅伐於鴆媒。徒以白雪難摹，抱琴躑躅；及此青門多暇，尋夢依稀。吐快語於當前，踢翻鸚鵡；結孤誠於一往，還挹蘭蓀。說色非空，如借天祥之鏡；拗離成合，別傳士隱之書。禹鼎象形，言皆有本；魯戈振思，氣欲無前。亦足豪矣，他奚恤哉？<br />
　　嗟乎！回天志業，類一現之曇花；汗史功名，視數行之楮葉。疇知我者，與談天寶舊聞；若有人兮，試證貞元朝士。未免絳珠匿笑，問甚事而干卿；定知濁玉有靈，願是鄉以老我。<br />
　　已卯小春，雲淙花隱自序於逸圃竹軒。<br />
<br />
<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>通天樂 - 第一種　長歡悅　快樂心法</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一種</br>　　長歡悅　快樂心法</font></h4>
			　　<B>長歡悅</B><br />
<br />
　　長，是久遠也。有時刻不忘之義。歡，是欣幸之極。悅，是自心喜極。蓋悅在自心，樂散於外。<br />
　　得歲月，延歲月。得歡悅，且歡悅。萬事乘除總　　在天，何必愁腸千萬結。此邵子歌也。人能體貼此數語，則一生快樂有餘。要知一切名利願欲之事，總因各人前生積業而來。上天久已注定，人徒謀慮爭奪，有何益乎。所以田老者，自號靠天翁，識破造化之本源矣。<br />
　　康熙初年，有個田老者，自號靠天翁。為人最長厚，少壯時曾做過一任縣丞。到任之後，上司之饋送，各項之料理，若點綴不到，非是委解錢糧，就是押送重犯，終日奔波不寧。凡民間訟事，或上司批詞，他立心循理。但有來囑情的，俱不肯依；但有來賄賂的，俱不肯收。若要他以曲為直，斷斷不能。時存天良冰心鐵面。因此鄉紳士宦，俱不喜歡田老。見來的事件，人半是壞心錢財。欲做清官，奈自己家不富餘，微俸無幾；欲不做清官，自心不安，報應可畏。因而未到半年，即告病回家。<br />
　　城外一里多遠，有一大竹園，每年四月間，發筍與人販賣，得資以供食用。園中有草房三間，安住妻子家眷。屋傍有小草軒一間，草花數種。他生有兩子，一子略知書文，即教訓蒙餬口。一子壯實粗拙，即教耕種度日。田老者不喜入城，每日只在園中逍遙快樂。予友向我傳說，田老者今已九十餘歲，鬚髮尚未全白，形容少壯，此當今之異人也，不可不去拜訪叨教。子固執贄至翁竹園，只見萬竿綠竹參天，屋傍草軒自題曰：「嘯玕自樂」。書積盈架，柱有二聯云：<br />
　　隨時快樂隨時福，一日清閒一日仙。<br />
　　竹裡常怡無事福，花間熟讀快心書。<br />
　　又見兩壁上黏格語四聯：<br />
　　一枕臥羲皇，睡起每因黃鳥喚。<br />
　　數椽棲巢許，閒來惟笑白雲忙。<br />
　　人莫欺心，自有生成造化。<br />
　　事皆由命，何須巧用機關。<br />
　　機息時，即有月到風來，不必苦海人世。<br />
　　心遠處，自無車塵馬跡，何須痼疾丘山。<br />
　　得了便非貧，身外黃金何足羨。<br />
　　能閒即是福，世間白髮不相饒。<br />
　　少時田老出來相會接待，極其謙和，語言極其渾厚，真是有道高人。因與交往。數月之後，我拜求田老如何得此高壽。田老曰：「我法最簡最易，但世人不旨信服。心之願欲若要滿足，何能得遂。只須自己假設境界，則心中快樂不已。我自有假設三條云：今只無災無病，得此康寧，即自以為天上神仙，快樂極矣。今只蔬飯布服，得此飽暖，即自以為玉食錦衣，快樂極矣。今只茅屋竹籬，得此安住，即自以為蓬萊閬苑，快樂極矣。」<br />
　　田老又曰：「此三條之外，老漢向日曾受朝廷一命之榮。本是微員薄俸，我自以為高官厚爵。今雖辭官，尚多榮耀，豈不樂極。此一條不入前三條之內，恐多有未曾為官者，豈不缺典，只須前三條，並不煩難，世人俱可自為，即是心滿意足，壽由此而延長，福由此而加添，病卻身安，得效最速。至於一切得失乘除，俱從各人前生修積所致，上天俱有主宰，今惟有靠天過活，所以我一生並不愁苦機謀。我因自號靠天翁者，此也。鄙見如此，不知高明以為何如。」予深喜敬服，因又懇求長壽捷法。田老又傳八句云：<br />
　　保養三般精氣神，少言少欲少勞心。<br />
　　食惟半飽宜清淡，酒止三分莫過醺。<br />
　　常把戲言多取笑，每懷樂意不生嗔。<br />
　　炎涼變詐都休問，讓我逍遙過百春。<br />
　　凡得其指點者，俱皆悅從。其後田老壽至一百一十七歲，無病而逝。總因田老者立心長厚仁慈，已有根本。欲求快樂福壽者，未可只循其法，而置根本於不問也。昔紫陽真人有二句云：「黃芽白雪不難尋，達者須憑德行深。」 通此竅矣。<br />
<br />
　　<B>快樂心法</B><br />
<br />
　　人生在世，不論何等境界，惟以存心快樂，為第一事。但此快樂，非謂遂諸願欲而然，須自假設樂境。靠天翁之法已悉矣，不必再措一詞。惟予自立心法，只一句七字曰：「安寧飽暖即天仙。」要知此一日也，地獄眾生挫燒舂磨，刀山油鍋者，不知經幾多慘苦。餓鬼眾生飲銅食鐵者，不知經幾多慘苦。飛卵濕化諸畜生，銜鐵負鞍，生烹活剝，刀割斧剁者，又不知經幾多慘苦，而我總無從知曉也。縱得為人，當想世人，每多疾病呼嚎展轉牀榻、醫藥不效、痛楚難堪、望救無門者，又有癰疽疔毒、痛鑽心髓、濃血淋漓、求死不得者，不知其幾萬千。我今幸得身體強健，無病無痛，是安之一字，豈非享天仙之樂耶。至於苦難之事，更甚殷繁。要知世上人，每多自罹於名韁利鎖，離家別業，紅塵白浪，餐風宿露，奔波勞苦而不息者，有貧窮卑賤、無奈無恥者，有官糧私債追逼無完者，有骨肉至好、事逼分離難割難捨者，有賣男鬻女剜肉醫瘡者，有含冤負屈控訴無門而莫伸者，有刑罰枷責囚鎖牢獄者，有賊盜劫殺水溺火焚、蛇螫虎咬死亡無救者，種種慘苦可憐可悲者，萬萬千千，筆難盡述。我今幸得平安自在，是寧之一字，真有天仙之樂矣。再看世之無衣無褐、寒侵肌膚、食不充口、饑餓難忍者，又不知其眾多無數；我今幸得布衣蔬食，免許多饑寒苦楚，是飽暖二字，不亦有天仙之樂乎。人當時時刻刻想念此一句，則知感上天賜我甚厚，不可不力加德行，栽培以少補答，更須勤修道果，普救含靈脫離諸苦方，遂予心之大樂也。(予另著《快樂原》一部，分析詳細，此篇互看，福箴附後請政。)<br />
　　心寬性怡快樂，就是福。無病無痛康健，就是福。<br />
　　布衣蔬食飽暖，就是福。茅屋竹籬安穩，就是福。<br />
　　天倫家口團聚，就是福。兵戈不擾太平，就是福。<br />
　　家門清吉寧靜，就是福。書酒花月領略，就是福。<br />
　　明窗淨幾閒逸，就是福。草榻繩牀鼾眠，就是福。 <br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
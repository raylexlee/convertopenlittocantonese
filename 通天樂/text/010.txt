
			　　<B>尊變卑</B>



　　日中則昃，人生得志能有幾時。所以福分勝人者，其勢力必不求勝於人也。

　　謙卦六爻皆吉，謙受益也。既濟六爻皆無吉利之辭，初爻深致其戒，謹得無咎，滿招損也。

　　揚州府雖係淮揚道屬員，然其職分大小，不過相隔一間。舊例新道官上任，揚州府必具官銜腳色手本，由腳門報門趨進跪下。道官即吩咐掩門，內衙師生坐待茶，從不叩頭庭參者。

　　曾有高淮道，為人奢華驕傲，新到任，就不循舊規。那時施府尊諱世綸，往淮進謁，雙手捧著紅手本，站在腳門俟候報門進謁，當堂跪下，旁邊竟不打鼓退堂，又不吩咐掩門請起。施公此時無奈，只得叩頭庭參而出。氣惱不過，隨即差拿道官的頭役處治。有府柬房力稟說：「道尊雖是弟兄官職，畢竟老爺係他屬下。豈有府官反拿道役處治之理。」再三婉稟，施公只得忍氣回來。方才過了三個月，施公忽接到按察司一牌，仰揚州府即刻差拘高淮道審明，連人解司定罪。原來高淮道於到任之初，即得民間許多賄賂，又科派民間許多供用器物，旋被部科風聞題參，因此發院司轉發揚州府審解。此時施公即差人拘高某來揚，隨懸牌大書一起犯官高某限次日午堂聽審。那時高某知道，必然報復昔日庭參，難免受辱。星夜請了合城鄉宦，再三懇情，求在內衙審問，稍存臉面。施公回云：「高某到任之日，舊例內衙謁見他，並不依從，我已在堂上叩頭。今日本府並不違例，只照舊堂上審問，並無別說。」眾宦再三稟懇，堅辭不允。高某無奈只得布衣去帽，報門一起犯官高某進審。在堂中跪下，叩頭，完，施公旁坐不答。叫取草簟，許他在地上坐著問供。幸喜施公有量，見高某叩謁，便不記往事，從寬詳解，照律問罪，追贓給民。世上反覆的事也甚多，從不曾有如此迅速。仕途窄狹可不畏哉。至有財富勢力者，亦不可恃以凌人也。



　　<B>驕傲論</B>



　　昔袁了凡曰：「易稱：天道惡盈而好謙，鬼神害盈而福謙。書曰：滿招損，謙受益。每見寒士將達，必有一段謙光可掬。蓋天之將發斯人也，未發其福，先發其慧。此慧一發則浮者以實，肆者以斂，必然之理也。是以人必虛心屈己，常有欿然不足之意，方是受福根基。」王陽明曰：「今人病痛大段，只是傲。千罪萬惡，皆從傲生。傲之反為謙。謙字便是對症之藥。凡人之傲者，必自足，自足則中滿，中滿則內無受益之地。傲必凌人，凌人必絕物，絕物則外無啟迪之人。是德日減而過日集。」此等人無論不發，即發亦無大受用。每見無知之人，小有才華，生當順境，根器既薄，性情又劣，氣質又剛，識量又淺，自謂才可驚人，權能壓眾，一切驕容傲態，無所不至。喑啞叱咤，妄逞威鋒，凡遇貧寒親族，樸實賓朋，恣意凌侮，甚且呵群罵座，辱人難堪，豈知人情反覆，冰山自倒，死灰可燃，其取辱更甚焉。 
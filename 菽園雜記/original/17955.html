<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>菽園雜記 - 第十四卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十四卷</font></h4>
			　　「種竹無時，雨過便移，多留舊土，記取南枝。」此種竹訣也。知此，則鄉俗以五月十三日為移竹之候者，誤人多矣。又云：「十人移竹，一年得竹；一人種竹，十年得竹。」蓋十人移者，言其根柢之大，即多留舊土之謂也。《癸辛雜識》有種竹法，又以新竹成竿後移為佳。嘗聞圃人云：「花木在晴日栽移者茂盛，陰雨栽移者多衰。今人種藝，率乘陰雨，以其潤澤耳。」然圃人之說，蓋有驗者，不可不知。<br>　　吾鄉布衣沈先生名璵，字孟溫。洪武中，其家坐累謫戍雲南之金齒。宣德初，歸省墳墓。鄉人以其經學該博，留教子弟。時年幾六十，目已眚，終日端坐，與諸生講解《四書》、《五經》，章分句析，亹亹不倦，微辭奧義，亦多發明。後還雲南，所著有《稽言錄》、《昆岡文稿》、《釋奠議》。太倉在勝國時，崑山州治在焉，故多文學之士。後因兵燹，隨州西遷。自設兵衛以來，軍民雜處，人不知學。今文學日盛，固由學校作養之功。而其講說來歷，實先生有以啟之也。其《釋奠議》大略言：斯道肇於堯、舜，衍於禹、湯、文、武、周公，而折衷於孔子。然則由堯、舜而下，皆合祀於天子之學。天子之學有五，東曰東膠，西曰瞽宗，南曰成均，北曰上癢，而其中曰辟雍。蓋上癢者，有虞氏之學也，居於北者，象五行之水，宜以堯、舜為先聖，稷、契為先師，而以建子之月行事。成均者，夏後氏之學也，居於南者，象五行之火，宜以禹為先聖，臯陶、伯益為先師，而以建午之月行事。瞽宗者，殷人之學也，居於西者，象五行之金，宜以湯為先聖，尹伊、仲虺、傅說為先師，而以建酉之月行事。東膠者，周人之學也，居於東者，象五行之木，宜以文、武、周公為先聖，太公望、召公奭為先師，而以建卯之月行事。辟雍居中，象五行之土，而孔子集群聖之大成，宜以孔子為先聖，顏子、曾子、子思、孟子、周子、二程子、張子、朱子為先師，而以辰戌丑未四建之月行事。其四代之賢者，各從祀於其學之兩廡。自七十子而下，以及後世大儒，咸從祀於辟雍之兩廡。然惟天子得以遍祀歷代之先聖先師，而守令則唯祀孔子一聖、顏子至諸子九師而已。蓋天子祭天下名山大川，諸侯祭封內山川，故唯天子得以遍祀天下之名賢，而其餘皆不必祀，祀之則為僭且濫矣。近世金華宋濂作《孔子廟堂議》，頗合禮意，而惜乎猶有所未備也，故推廣其說如此。先生自謂好禮之士，有能以此言請於朝，未有不從者，恐未必然。然此足以見其考古之學矣。<br>　　陳某者，常熟塗松人。家頗饒，然誇奢無節。每設廣席，郩飣如雞鵝之類，每一人前，必欲具頭尾。嘗泊舟蘇城沙盆潭，買蟹作蟹螯湯，以螯小不堪，盡棄之水。狎一妓，為制金銀首飾，妓哂其吝，悉拋水中，重令易制。積歲負租及官物料價頗多，官府追償，因而蕩產。乃僦屋以居，手藝蔬，妻辟纟盧自給。鄰翁憐其勞苦，持白酒一壺、豆腐一盂餽之，一嚼而病泄累日。妻問曰：「沙盆潭首飾留今日用，何如？」某云：「汝又殺我矣。」<br>　　大臣進退，聽望所繫。而館閣輔導密勿之地，居此者所繫尤重也。近年閣老之去，自商文毅後，皆不以禮。壽光劉公一日朝退，將入閣，有校尉邀於路云：「免入，請回。」公徑出，翌日辭。眉州萬公之去，一大璫至閣下，摘去所佩牙牌，公遂出。舁夫以非時未至，徒行至朝房，借馬歸，遂辭。博野劉公之去，一內使至其家，促其疏辭。是在朝廷員失體貌，必諸公有以自取也。聞壽光以私受德王名酒，眉州以認皇貴妃同族，博野以撰張巒鐵券文過遲，致嫌謗也。未知然否？<br>　　高皇嘗集畫工傳寫御容，多不稱旨。有筆意逼真者，自以為必見賞。及進覽，亦然。一工探知上意，稍於形似之外，加穆穆之容以進。上覽之，甚喜，仍命傳數本以賜諸王。蓋上之意有在，它工不能知也。又聞蘇州天王堂一土地神像，洪武中國工所塑。永樂初，有闔百戶者除至蘇州衛，偶見之，拜且泣。人問故，云：「在高皇左右日久，稔識天顏，此像蓋逼真已。」<br>　　王繼之，福建莆田人。為某官，壬午年死於國事。其死與方希直同，不可泯也。王良，河南人，以刑部左侍郎出為浙江按察使，是年闔室自焚。見《杭州志》。<br>　　《大學衍義》一書，人君修齊治平之術，至切至要，非迂遠而難行者。其中三十九、四十卷《齊家之要》，歷引前代宦官之事、忠謹之福僅八條，而預政之禍四倍其多。縱使人主知讀之，左右其肯使之一見哉？蘇人陳祚，宣德間為御史，嘗上章勸讀此書，上怒，逮祚及其子姪八九人，俱下錦衣獄，禁錮數年。上賓天，始得釋。成化初，聞葉文莊亦嘗言之，不報。近時邱祭酒先生濬，進所著《大學衍義補》若干卷，朝廷命刻板印行。其所補者，治平二事耳。愚謂能盡齊家已上工夫，則治平事業，皆自此而推之，雖無補可也。<br>　　京師有依托官府賺人財貨者，名撞太歲，吳中名賣廳角，江西名樹背張風，蓋穿窬之行也。士人熟於囑托公事者，此行亦忍為之。鄉里前輩為顯官，不入官府囑事者，刑部主事吳凱相虞、進士鄭文康時乂、吏部侍郎葉盛與中、刑部郎中孫瓊蘊章、浙江副使張和節之而已。聞山東布政龔理彥文、福建副使沈訥文敏，皆端士，然皆卒官，予未之識也。<br>　　宋葉文康公時著《禮經會元》，於《周禮》大義多所發明。其言漢河間獻王以《考工記》補《冬官》之缺，何異拾賤醫之方，以補盧、扁之書，庸人按之，適足為病。且百工事，固非《周官》所可無，而於周公設官之意何補？況《秋官》有典端，玉人不必補可也。《夏官》有量人，匠人不必補可也。《天官》有染人，鍾氏、㡛氏，雖闕何害？《地官》有鼓人，鮑人、韓人，雖亡何損？雖無車人，而巾車之職尚存；雖無弓人，而司弓矢之職猶在。匠人溝洫之制，已見於遂人；校人射侯之制，已見於射人。有如攻皮之工五，既補其三，而又缺其二，不知韋氏、裘氏，豈非《天官》司裘、掌皮之職乎？《周禮》無待於《考工記》，獻王以此補之，陋矣。自《考工記》補《冬官》之後，先儒論議《周禮》者頗多，而未有為此說者，亦卓識也。<br>　　邱氏，蘇人俞欽玉之妻也。欽玉，故刑部尚書士悅子，頗知書，而輕財好色。嘗以邱無子，置妾七人，邱待之慈惠，而防之則嚴。每旦暮出入房闥，皆有節制。童子十五以上，不許入中門。成化間，欽玉游京師，客死教坊妓家。邱待眾妾益厚，而制馭益嚴。喪甫終，存有其子者二人，餘悉嫁之。二子皆遣為府學生，云：「吾待汝無厚薄，成否，汝之責也。」邱之父兄，皆不拘禮節之士，懼其有所窺，每至，必先出中門，延之別室飲食之。自欽玉死，家無妄費，而門無雜賓。俞氏已衰而復振者，皆邱之力也。<br>　　《杜律虞注》本名《杜律演義》，元進士臨川張伯成之所作也，後人謬以為虞伯生所注。予嘗見《演義》刻本，有天順丁丑臨川黎送久大序及伯成傳序，其略云：注少陵詩者非一，皆弗如吾鄉先進士張氏伯成《七言律詩演義》，訓釋字理極精詳，抑揚趣致極其切當。蓋少陵有言外之詩，而《演義》得詩外之意也。然近時江陰諸處，以為虞文靖公注，而刻板盛行，謬矣。其《桃樹》等篇，「來行萬里」等句，復有數字之謬焉。吾臨川故有刻本，且首載曾昂夫、吳伯慶所著《伯成傳》並挽詞，敘述所以作《演義》甚悉，奈何以之加誣虞公哉？按文靖蚤居禁近，繼掌絲綸，嘗欲釐析詩書，匯正三禮，弗暇，獨暇為此乎？楊文貞公固疑此注非虞，惜不知為伯成耳。嫁白詭坡，自昔難免哉。<br>　　近得《晦庵先生同年錄》，因得以知宋科舉之制。紹興十八年二月十二日，鎖院，敕差知貢舉官一人，同知貢舉官一人，參詳官八人，點檢試卷官二十人。十八日、十九日、二十日，引試詩賦論策三場，二十二日、二十三日、二十四日，引試經義論策三場。別試考試官一人，點檢試卷官四人。二十三日，引試御試。敕差初考官三人，覆考官三人，詳定官三人，編排官二人，初考、覆考點校試卷官各一人，續差對讀畢克初、覆考同共考校官六人。四月十七日，皇帝御集英殿，唱名，賜狀元王佐以下及第、出身、同出身共三百三十人釋褐。當月十八日，赴期集所，糾彈三人，箋表五人，主管題名小錄九人，掌儀二人，典客二人，掌計、掌器、掌膳、掌酒果各一人，監門二人。二十六日，依令賜錢一千七百貫。二十九日，朝謝。五月初二日，就法慧寺拜黃甲，敘同年。初五日，赴國子監謁謝先聖先師鄒國公，立題名石刻於禮部貢院，賜狀元王佐等聞喜宴於禮部貢院。第五甲第九十人朱熹，字元晦，小名沈郎，小字季延，年十九，九月十五日生。外氏祝偏侍下第五一兄弟無人一舉娶劉氏。曾祖徇，故不仕。祖森，故贈承事郎。父松，故，任左承議郎。本貫建州建陽縣群玉鄉三桂里，父為戶。<br>　　鬥葉子之戲，吾昆城上自士夫，下至僮堅皆能這。予游昆癢八年，獨不解此。人以拙嗤之。近得閱其形制，一錢至九錢各一葉，一百至九百各一葉，自萬貫以上皆圖人形，萬萬貫呼保義宋江，千萬貫行者武松，百萬貫阮小五，九十萬貫活閻羅阮小七，八十萬貫混江龍李進，七十萬貫病尉遲孫立，六十萬貫鐵鞭呼延綽，五十萬貫花和尚魯智深，四十萬貫賽關索王雄，三十萬貫青面獸楊志，二十萬貫一丈青張橫，九萬貫插翅虎雷橫，八萬貫急先鋒索超，七萬貫霹靂火秦明，六萬貫混江龍李海，五萬貫黑旋風李逵，四萬貫小旋風柴進，三萬貫大刀關勝，二萬貫小李廣花榮，一萬貫浪子燕青。或謂賭博以勝人為強，故葉子所圖，皆才力絕倫之人，非也。蓋宋江等皆大盜，詳見《宣和遺事》及《癸辛雜識》。作此者，蓋以賭博如群盜劫奪之行，故以此警世。而人為利所迷，自不悟耳。記此，庶吾後之人知所以自重云。<br>　　閣老邱公《世史正綱》有云：佛氏入中國，始鑄金為像，後又為土木之偶。後世祀先師亦以塑像，不知始何時。考史，開元八年，改顏子等十哲為坐像，則前此固有為塑像者矣。但先聖坐，而諸賢皆立，至是乃改立為坐耳。按晦庵先生《跪坐拜說》，聞成都府學有漢時禮殿，諸像皆席而地跪坐，文翁猶是當時琢石所為，尤足據信。及楊方子直入蜀帥幕府，因使訪焉，則果如所聞者。且為仿文翁石像為小土偶以來，觀此，則先聖先師之置像，蓋自漢以來已有之矣。<br>　　種桕必須接，否則不結子，結亦不多。冬月取桕子舂於水碓，候桕肉皆脫，然後篩出核，煎而為蠟。其核磨碎，入甑蒸軟，壓取清油，可燃燈。或和蠟澆燭，或雜桐油制傘，但不可食，食則令人吐瀉。其渣名油餅，壅田甚肥。<br>　　苧，每四五年一種，種須八九月去舊根，取當年旁生枝為佳。久不更種，到老根生白蟻傷之。種法，先鋤地作溝，用污泥填壅，每溝約疏五六尺，或一尺。五月刈者名頭苧，七月刈者名二苧，九月刈者名三苧。如茂盛，亦不須待至此月。及其未生旁枝，未生花，未遭狂風可也。若過時而生旁枝，則苧皮不長。生花則老，而皮黏於骨，不可剝。遭大風吹折倒，皮亦有斷痕，而不佳矣。凡將刈，先以杖擊去葉，然後刈之。落葉既壅於根，久而浥爛，到地亦肥，刈後，乘其未澡，以水沃之，剝重皮漚水中，一時取起，以鐵刀戛去粗皮，陰乾；若曬乾，則硬脆不堪績矣。雨後刈者，光潤而佳。戛法以時，但一面著刀，以指按粗皮於刀上而抽取之。每一刈後，制苧稍暇，須灌糞一度，又以污泥覆之則肥，而收刈可以及時。大率織布以頭苧為尚，二苧滋潤而便於績者耳，三苧尤劣。<br>　　五金之礦，生於山川重複高峰峻嶺之間。其發之初，唯於頑石中隱見礦脈，微如毫髮。有識礦者得之，鑿取烹試。其礦色樣不同，精粗亦異。礦中得銀，多少不定，或一籮重二十五斤，得銀多至二三兩，少或三四錢。礦脈深淺不可測，有地面方發而遽絕者，有深入數丈而絕者，有甚微久而方闊者，有礦脈中絕而鑿取不已復見興盛者，此名為過璧。有方採於此，忽然不現，而復發於尋丈之間者，謂之蝦蟆跳。大率坑匠採礦，如蟲蠹木，或深數丈，或數十丈，或數百丈。隨其淺深，斷絕方止。舊取礦攜尖鐵及鐵錘，竭力擊之，凡數十下僅得一片。今不用錘尖，惟燒爆得礦。礦石不拘多少，採入碓坊，舂碓極細，是謂礦末。次以大桶盛水，投礦末於中，攪數百次，謂之攪黏。凡桶中之黏，分三等，浮於面者謂之細黏，桶中者謂之梅沙，沉於底者謂之粗礦肉。若細黏與梅沙，用尖底淘盆浮於淘池中，且淘且汰，泛颺去粗，留取其精英者。其粗礦肉，則用一木盆如小舟然，淘汰亦如前法。大率欲淘去石末，存其真礦，以桶盛貯，璀璨星星可觀，是謂礦肉。次用米糊搜拌，圓如拳大，排於炭上，更以炭一尺許覆之。自旦發火，至申時住火候冷，名窖團。次用<img src=/mpf/f/FMFJ.BMP align=absmiddle border=0>銀爐熾炭，投鉛於爐中，候化，即投窖團入爐，用鞴鼓扇不停手，蓋鉛性能收銀盡歸爐底，獨有滓浮於面。凡數次，爐▉〈瓜句〉出熾火，掠出爐面滓。烹煉既熟，良久，以水滅火，則銀鉛為一，是謂鉛駝。次就地用上等爐灰，視鉛駝大小作一淺灰窠，置鉛駝於灰窠內，用炭圍疊側，搧火不住手。初鉛銀混，泓然於灰窠之內，望泓面有煙雲之氣，飛走不定，久之稍散，則雪花騰湧。雪花既盡，湛然澄澈。又少頃，其色自一邊先變渾色，是謂窠翻。煙雲雪花，乃鉛氣未盡之狀。鉛性畏灰，故用灰以捕鉛。鉛既入灰，唯銀獨存。自辰至午，方見盡銀。鉛入於灰坯，乃生藥中蜜陀僧也。<br>　　青瓷初出於劉田，去縣六十里。次則有金村窯，與劉田相去五里餘。外則白雁、梧桐、安仁、安福、綠繞等處皆有之。然泥油精細，模範端巧，俱不若劉田。泥則取於窯之近地，其他處皆不及。油則取諸山中，蓄木葉，燒煉成灰，並白石末澄取細者，合而為油。大率取泥貴細，合油貴精。匠作先以鈞運成器，或模範成形。候泥乾，則蘸油塗飾，用泥筒盛之，寘諸窯內，端正排定，以柴筱日夜燒變。候火色紅燄無煙，即以泥封閉火門，火氣絕而後啟。凡綠豆色瑩淨無瑕者為上，生菜色者次之。然上等價高，皆轉貨他處，縣官未嘗見也。<br>　　韶粉，元出韶州，故名。龍泉得其製造之法，以鉛熔成水，用鐵盤一面，以鐵杓取鉛水入盤，成薄片子，用木作長櫃，櫃中仍置缸三隻，於櫃下掘土，作小火日夜用慢火薰蒸。缸內各盛醋，醋面上用木櫃，疊鉛餅，仍用竹笠蓋之。缸外四畔用稻糠封閉，恐其氣泄也。旬日一次開視，其鉛面成花，即取出敲落；未成花者，依舊入缸添醋，如前法。其敲落花，入水浸數日，用絹袋濾過其滓，取細者別入一桶，再用水浸，每桶入鹽泡水並燄硝泡湯，候粉墜歸桶底，即去清水，凡如此者三。然後用磚結成焙，焙上用木匣盛粉，焙下用慢火薰炙。約旬日後即乾，擘開，細膩光滑者為上。其絹袋內所留粗滓，即以酸醋入燄硝白礬泥礬鹽等，炒成黃丹。<br>　　採銅法，先用大片柴，不計段數，裝疊有礦之地，發火燒一夜，令礦脈柔脆。次日火氣稍歇，作匠方可入身，重錘尖採打。凡一人一日之力，可得礦二十斤，或二十四五斤。每三十餘斤為一小籮。雖礦之出銅，多小不等，大率一籮可得銅一斤。每<img src=/mpf/f/FMFJ.BMP align=absmiddle border=0>銅一料，用礦二百五十籮，炭七百擔，柴一千七百段，僱工八百餘。用柴炭裝疊燒兩次，共六日六夜，烈火亙天，夜則山谷如晝。銅在礦中，既經烈火，皆成茱萸頭出於礦面。火愈熾，則鉛液成駝。候冷，以鐵錘擊碎，入大旋風爐，連烹三日三夜，方見成銅，名曰生烹。有生烹虧銅者，必碓磨為末，淘去粗濁，留精英，團成大塊，再用前項烈火，名曰燒窖。次將碎連燒五火，計七日七夜，又依前動大旋風爐連烹一晝夜，是謂成鈲（音嘲）鈲者，粗濁既出，漸兒銅體矣。次將鈲碎用柴炭連燒八日八夜，依前再入大旋風爐連烹兩日兩夜，方見生銅。次將生銅擊碎，依前入旋風爐<img src=/mpf/f/FMFJ.BMP align=absmiddle border=0>煉，如<img src=/mpf/f/FMFJ.BMP align=absmiddle border=0>銀之法。以鉛為母，除滓浮於面外，淨銅入爐底如水，即於爐前逼近爐口鋪細砂，以木印雕字，作「處州某處銅」印於砂上，旋以砂壅印，刺銅汁入砂匣，即是銅磚，上各有印文。每歲解發赴梓亭寨前，再以銅入爐<img src=/mpf/f/FMFJ.BMP align=absmiddle border=0>煉成水，不留纖毫深雜，以泥裹鐵杓，酌銅入銅鑄模匣中，每片各有鋒窠，如京銷面，是謂十分淨銅。發納饒州、永平監應副鑄。大率<img src=/mpf/f/FMFJ.BMP align=absmiddle border=0>銅所費不貲，坑戶樂於採銀而憚於採銅。銅礦色樣甚多，<img src=/mpf/f/FMFJ.BMP align=absmiddle border=0>煉火次亦各有異。有以礦石逕燒成者，有以礦石碓磨為末如銀礦燒窖者。得銅之艱，視銀蓋數倍云。<br>　　香蕈，惟深山至陰之處有之。其法，用乾心木、橄欖木，名曰蕈樼。先就深山下斲倒仆地，用斧班駁剉木皮上，候淹濕，經二年始間出，至第三年蕈乃遍出。每經立春後，地氣發洩，雷雨震動，則交出木上，始採取。以竹蔑穿掛，焙乾。至秋冬之交，再用工遍木敲擊，其蕈間出，名曰驚蕈。惟經雨則出多，所制亦如春法，但不若春蕈之厚耳。大率厚而小者，香味俱勝。又有一種，適當清明向日處，間出小蕈，就木上自乾，名曰日蕈。此蕈尤佳，但不可多得。今春蕈用日曬乾，同謂之日蕈，香味亦佳。<br>　　已上五條，出《龍泉縣誌》。銀銅青瓷，皆切民用，而青瓷尤易視之，蓋不知其成之之難耳。苟知之，其忍暴殄之哉！蕈字原作葚，土音之訛，今正之。又嘗見《本心齋蔬食譜》作荨，尤無據。蓋《說文》、《韻會》皆無蕈字，《廣韻》有之。<br>　　蔡季通《睡訣》云：「睡側而屈，覺正而伸，早晚以時。先睡心，後睡眼。」晦庵以為此古今未發之妙。周密謂睡心、睡眼之語，本出《千金方》，晦庵偶未之見耳。今按前三句亦是眾人良知良能，初無妙處。「半酣酒，獨自宿，軟枕頭，暖蓋足，能息心，自暝目。」此予訣也。<br>　　古人飲酒有節，多不至夜。所謂厭厭夜飲，不醉無歸，乃天子燕諸侯，以示慈惠耳，非常燕然也。故長夜之飲，君子非之，京師惟六部、十三道等官飲酒多至夜。蓋散衙時，才得赴席，勢不容不夜飲也。若翰林、六科及諸閒散之職，皆是晝飲。吾鄉會飲，往往至昏暮才散。此風亦近年後生輩起之，殊不思主人之情，固所當盡。童僕伺候之難，父每懸念之切，亦不可不體也。李賓之學士飲酒不多，然遇酒邊聯句或對奕，則樂而忘倦。嘗中夜飲酒歸，其尊翁猶未寢，候之，賓之愧悔。自是赴席，誓不見燭。將日晡，必先告歸。此為人子者所當則效也。<br>　　國初，循元之舊，翰林有國史院，院有編修官，階九品而無定員，多或至五六十人。若翰林學士、待制等官兼史事，則帶兼修國史銜。其後更定官制，罷國史院，不復設編修官，而以修撰、編修、檢討專為史官，隸翰林。翰林自侍讀、侍講以下為屬官。官名雖異，然皆不分職。史官皆領講讀，講讀官亦領史事。所兼預職事，不以書銜。近年官翰林者，尚循國初之制，書兼修國史。甚者，編修已升為七品正員，而仍書國史院編修官，亦有書經筵檢討官者，蓋仍襲舊制故也。此出《東里文集》。有關制度，且可以示妄書官銜者，故記之。<br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>菽園雜記 - 第四卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四卷</font></h4>
			　　景泰皇帝即位於正統十四年九月六日，今上時已在儲位矣。明年為景泰元年，上皇還自北庭，居南宮。又明年，冊己子為皇太子，更封今上為沂王。未幾，太子薨，災異迭見。今南京吏侍章公綸時為儀制郎中，應詔陳言修德弭災十四事。內敦孝義一事，尤為剴切。大意謂太上皇帝君臨天下十有四年，陛下向嘗親受冊封為臣子，是天下之父也。至以天位授陛下，尊為太上皇，是天下之至尊也。每月朔望及歲時節旦，宜率群臣朝見於延安門，以極遵崇之道。至於儲位，不可久虛。宜推同氣猶子之義，詔沂王復正儲位，則和氣充牣，歡聲洋溢，天心自回，災異自弭。疏入，上大怒，逮繫詔獄。榜掠五日，體無完膚，欲置之死。天忽大風雨沙，獄遂少緩，得不死。初，御中鍾同嘗諷禮部言此事，因並逮之。明年，南京大理少卿廖公莊亦繼公有言，詔庭箠八十，幾死；且並箠公暨同，同死獄中。天順元年，詔首釋公，擢為禮部右侍郎，尋改南京禮部，轉今官。<br>　　古人以病不服藥為中治。蓋謂服藥而誤，其死甚速；不藥，其死猶緩。萬一得明者治之，勢或可為耳。以吾所聞見者驗之，中治之說有以也。崑山周知縣景星家一婦病腹中塊痛，有產科專門者診之為氣積，投以流氣破積之劑；又令人以湯餅軸戛之，不效。聞有巫降神頗靈，往問之，云：「此胎氣也，勿用藥。」信之，後果生一男。南京戶部主事韓文亮妻病腹中作痛，按之，著有物在臍左右者。適浙中一名醫至京，請診視之，云是症瘕，服三稜蓬術之劑。旬餘，覺愈長，亦以其不效，乃止。後數月，生二男。此皆有命而然，可不慎哉！<br>　　白恭敏公圭，凝重簡默，喜怒不形。為兵部尚書日，奏疏悉令屬曹正官具草，稍加筆削，人往往以簡當服之。公退，即閉闔坐臥。請謁者至，左右拒之，多不得入見而去。故當時有「酣睡不事事」之榜。一中官請托不入，令邏卒陰伺其短以脅之。公密召四司官，令戒飭群吏而已，竟不從。公嘗再與征討，累有軍功，未嘗令家人冒功得官職，此尤過人者。公歿後，刑部尚書項公忠代之視篆，日語四司云：「吾不如白大人有福，爾各司凡事慎之。」未幾，項公以事去位。「有福」者，蓋輕之之辭，然亦若所謂讖云。<br>　　諸葛景，江浦人。嘗舒紙賦詩，出思齋外，及得句而入，已有詩書紙上矣。景怪之，不以告人。他日屢試之，皆然，益怪之。因稱為「大仙」，日焚香禮之。凡有詩文，必求代筆焉。嘗求一見，書紙云「不許」。及注之愈切，乃期與暮會。景自懼，拉一友同候之。至夜，聞戶外彈指聲，開門出迎，乃一無頭人，景遂驚僕。自是求代筆不應矣。杭州李知府端之婿，夜起如廁，不返。家人覓之，門闥扃閉如故，而莫知所之。李驚異，乃升堂鳴鼓，聚群吏遍索之，不可得。次日暮，忽墜自□山門。問其去來之故，皆不能知。視其衣服沾污，有黃綠痕，若草樹摩戛者然。莫知何謂。二事聞之同年蔣御史宗誼。諸葛，蓋宗誼之父執；李，則其為推官時舊長官也。故言之皆詳。<br>　　唐章氏二女採桑，母為虎攫，二女號呼搏虎，虎遂棄去，母得免。南唐當塗聶氏隨母採薪，母為虎攫去，持刀跳虎背、抱虎項，刺殺之，收母屍歸。宋嘉祐中，南昌分寧女彭氏隨父入山伐薪，父遇虎，女抽刀斲虎，父得不死。事聞，詔賜粟帛。宋鄞縣女童氏，虎銜其大母，女手曳虎尾，祈以身代。虎棄其母，銜女以去。事聞，祠祀之。永嘉盧氏女與母同行，虎將噬母，女以身當之。虎得女，母乃免。宋理宗朝，封其廟口「孝姑」。元餘杭姚氏母汲澗遇虎，姚手毆虎脅，鄰人執械器以從，虎置之而去。元建寧官氏，其夫耨田，為虎所攫，官棄饁，奮挺連擊，虎捨去，負至中途而死。事聞，旌復其家。元濱州人劉平妻胡氏，同夫戍棗陽，暮宿道旁，夫被虎噬，胡以刀刺死，夫脫，至中途而死。元至大間，建德王氏父耘田舍旁，為豹所攫，曳之升山。父大呼，王以父所棄鋤連擊豹頸，殺之，父乃得生。客有以劉平妻殺虎圖求題，以類考之，得此數人。<br>　　朝廷禮制，頒歷其一也。頒者，自上布下之謂。欽天監所進者，既頒於內廷，則京尹及直隸各府領於司歷者，當各頒於所部之民；各布政司所自印者，亦當如是。今每歲頒歷後，各布政司送歷於內閣若諸司大臣者，旁午於道，每一百本為一塊，有一家送五塊者、十塊者、二十塊者，各視其官之崇卑，地之散要以為多寡。諸司大臣，又各以其所得餽送內官之在要津者。京師民家，多無歷可觀。豈但山中無歷，寒盡知年而已哉。此風不知始於何年，今殆不可革矣。<br>　　南京洪武門、朝陽門、通濟門、旱西門皆不許出喪。北京正陽門無敢出喪者，餘皆不禁。大明門前，雖空棺亦不許過，各門空棺亦不許舁人。嘗有不知此禁者，文臣家住闕西，買棺闕東，已而不得過，乃從北上門過，繞宮牆而至其家。亦有帶壽櫬上京，知有禁，寄門外而止。古人入國問禁，良有以也。外京城則無禁，以為禁者，軍衛索賂之術也。如仕遼東故者，返柩必由山海城人。仕陝西故者，返柩必由潼關城入。仕口外故者，必由居庸等關入。此外無他途矣。<br>　　府軍前衛幼年六十，驗有老疾者，兵部引至御前，奏過疏放。京營隨操軍職避事逃者，管隊官具奏，通政司引奏緝捉。軍民身軀長大，自願投充將軍者，通政司亦引奏。予登進士時猶見之。及為職方主事，疏放幼軍，緝捉逃官，奏本皆封進，收充將軍告通狀，送部施行而已。蓋尚書白公以為幼軍疏放，多疲癃殘疾之人，職官不當在逃。恐四夷來朝者，在廷聽望不美，故奏止之。收將軍細事，不當煩瀆聖聽，故禁之。古人謂為官，生一事不如省一事。公於是不但省事，且得處事之義矣。<br>　　予登進士，觀政工部。父執徐翁孟章謂予曰：「仕路乃毒蛇聚會之地，君平昔心腸條直，全不使乖，今卻不宜如此。坐中非但不可談論人長短得失，雖論文談詩，亦須慎之。不然，恐謗議交作矣。」予初不以為然，後為職方主事考滿，同年與予有隙者適在河南道，遂以考語中之。吏部詢之輿論而寢，且一歲得連遷。予於是始信徐翁之言為不妄，而又喜人自有命，非作惡者所能害也。<br>　　洪武中，內官僅能識字，不知義理。永樂中，始令吏部聽選教官入內教書。正統初，太監王振於內府開設書堂，選翰林檢討、正字等官入教，於是內官多聰慧知文義者。然其時職專辦內府衙門事，出差者尚少。宣德間，差出頗多，然事完即回。今則干與外政，如邊方鎮守，京營掌兵，經理內外倉場，提督營造、珠池、銀礦、市舶、織染等事，無處無之。嘗在通州遇張太監，交阯人，云永樂年間，差內官到五府六部稟事，內官俱離府部官一丈作揖；路遇公侯駙馬伯，下馬旁立。今則呼喚府部官，如呼所屬；公侯駙馬伯路遇內官，反迴避之，且稱呼以翁父矣。<br>　　書之同文，有天下者力能同之。文之同音，雖聖人在天子之位，勢亦有所不能也。今天下音韻之謬者，除閩、粵不足較已。如吳語黃王不辯，北人每笑之，殊不知北人音韻不正者尤多。如京師人以步為布，以謝為卸，以鄭為正，以道為到，皆謬也。河南人以河南為喝難，以妻弟為七帝。北直隸山東人以屋為烏，以陸為路，以閣為杲，無入聲韻。入聲內以緝為妻，以葉為夜，以甲為賈，無合口字。山西人以同為屯，以聰為村，無東字韻。江西、湖廣、四川人以情為秦，以性為信，無清字韻。歙、睦、婺三郡人以蘭為郎，以心為星，無寒、侵二字韻。又如去字，山西人為庫，山東人為趣，陝西人為氣，南京人為可去聲，湖廣人為處。此外如山西人以坐為剉，以青為妻；陝西人以鹽為年，以咬為裊：台溫人以張敞為漿槍之類。如此者不能悉舉，非聰明特達、常用心於韻書者，不能自拔於流俗也。<br>　　李文達公賢在內閣時，太監曹吉祥嘗在左順門，令人請說話，文達語云：「聖上宣召則來，太監請不來也。」曹乃令二火者掖而至，文達云：「太監誤矣，此處乃天子顧問之地，某等乃謹候顧問之官。太監傳聖上之命，有事來說，自合到此，豈可令人來召耶！」曹云：「吾適病足耳，先生幸恕罪也。」聞李公歿後，有事，司禮監只令散本內官來說，太監不親至。今日閣老請太監議事，亦不至矣。內閣體勢之輕，又非前比。<br>　　胡憎有名法王若國師者，朝廷優禮供給甚盛，言官每及之。蓋西番之俗，一有叛亂仇殺，一時未能遙制，彼以其法戒諭之，則磨金餂劍，頂經說誓，守信惟謹。蓋以馭夷之機在此，故供給雖云過侈，然不煩兵甲芻糧之費，而陰屈群丑，所得多矣。新進多不知此，而朝廷又不欲明言其事，故言輒不報。此蓋先朝制馭遠夷之術耳，非果神之也。後世不悟，或受其戒，或學其術，或有中國人偽承其緒而篡襲其名號，此未流之弊也。成化初，一國師病且死，語人云：「吾示寂在某日某時。」至期不死，弟子恥其不驗，潛絞殺之。凡法王國師死中國者，例得營造墓塔。時固安王公復為工部尚書，奏言此僧平素受國賜賚，積蓄頗多，宜藉以營造墓塔，不須動支官錢。人以為得宜。<br>　　成化初，給事中張寧等欲上疏乞起曹州李公秉為兵部尚書、河州王公▉掌都察院事，恐左右或間之，密以奏草示南陽李公，且求調護。公視其草，哂之，復正言曰：「薦人但當言其人可用，若預擬某為某官，於事體得無礙乎？」寧深服之，乃退而易草以進。翌日，御批出王為兵部，李掌院事。後有問其故者，文達云：「事在朝廷，不可知也。意者上以王公度忠邪太明，以置之彼處，恐或不靜而然耶。」人服其有識而慎。<br>　　大同貓兒莊，本北國入貢正路。成化初，北使有從他路入者，上因守臣之奏，許之。時姚文敏公夔為禮書，奏請筵宴賞賜一切殺禮。北使有後言，姚令通事諭旨云：「故事，迤北使臣進貢，俱從正路入境，朝廷有大筵宴相待。今爾從小路來，疑非迤北頭目，故只照他處使臣相待耳。」北使不復有言，人以為得馭夷之體。<br>　　《諸司職掌》：職方郎中、員外、主事之職，掌天下地圖及城隍鎮戍烽堠之政。其目有五：一曰城隍，二曰軍役，三曰關津，四曰烽堠，五曰圖本，餘皆未載。以今職掌事件記於左方：<br>　　點軍士<br>　　奏報聲息（此二事原隸司馬部即武選司。今隸職方司）<br>　　出征動調官軍<br>　　京營軍馬<br>　　京城門禁<br>　　五城兵馬巡邏<br>　　月報軍馬（京營）<br>　　季報軍馬（京衛）<br>　　歲報軍馬（天下都司衛所）<br>　　推舉邊將<br>　　舉用將才<br>　　邊將失機<br>　　傳報夷情<br>　　來降夷人<br>　　外國走回人口<br>　　將軍<br>　　勇士<br>　　民壯<br>　　弓兵<br>　　幼軍<br>　　士兵<br>　　嚮導<br>　　盜賊<br>　　鹽徒<br>　　漕運官軍<br>　　編發充軍<br>　　投充軍<br>　　軍伴<br>　　軍匠<br>　　內府幼匠<br>　　土官仇殺<br>　　本朝將軍之名不一，如云子授鎮國將軍，孫授輔國將軍，曾孫授奉國將軍之類，為親王子孫應授官職之名。如云初授驃騎將軍，升授金吾將軍，升授龍虎將軍之類，為武臣給授散官之名。如征南將軍，鎮朔將軍，平羌將軍之類，為各邊掛印總兵官之名。職方司職掌收充將軍，與上項不同。蓋選軍民中之長驅偉貌者，以充朝儀耳。今謂之大漢將軍，優旃所稱楯郎，疑即此也。凡大朝會，若夷使人貢，天子御正殿，大漢將軍著飾金介冑，持金爪鐵鉞刀劍列丹陛上。常朝，著明鐵介冑，列門楯間。其次等者，御道左右及文武官班後，相向，握刀布列。凡郊祀、臨籍田、太學。鑾輿出人，扈從以行。宿衛巡警之事，則以侯伯都督係國戚者統之。其常朝宿衛，各以番上，謂之正直。有大事，無番上，謂之貼直。正直者，金牌相傳懸掛；貼直者，尚寶司奏而給發，事畢復納之。<br>　　甲午北征，歸自宣府，過土墓，嘗詢問己巳車駕蒙塵事，有老百戶云：「初，大軍出關，以此地有水草之利，因以安營建牙。初忽有梟集其上，人心疑之。且此山舊有泉一道，流入渾河，未嘗乾澀，至此適涸，乃議移營近渾河以就水。敵遙見軍馬移動，遂群噪而衝至。未及交兵，我師顛頓，莫能為計，相與枕籍於胡馬蹴踏之餘矣。由是車駕蒙塵，太師英國公、兵部曠尚書等，皆不知所存。」蓋北兵臨陣，必待我動彼才動，使我師堅壁不移，其敗未必如此之速也。先是，大臣亦嘗七奏勸上班師，皆不聽，蓋王振主之也。自是，也先乘勝入寇，隳夷障塞，驅掠人畜，攻陷州縣，馴至逼近京師矣。蓋宦者喜寧，本夷種，土墓之敗，降於彼，為之鄉導，故以後猖獗特甚也。於時賴少保於公內總機宜，外修兵政，而武強侯楊洪、武清侯石亨，又皆戮力捍御，故能保固京師，奠安社稷也。近見翰林文臣敘此事，謂嘗交戰而失利，蓋知之未真。<br>　　古人嗜味之偏，如劉邕之瘡痂，僻謬極矣。予所聞亦有非人情者數人：國初名僧泐季潭，喜糞中芝麻，雜米煮粥食之。駙馬都尉趙輝，食女人陰津月水。南京內官秦力強，喜食胎衣。南京國子祭酒劉俊，喜食蚯蚓。<br>　　宣府、大同之墟產黃鼠，秋高時肥美，土人以為珍饌。守臣歲以貢獻，及餽送朝貴，則下令軍中捕之。價騰貴，一鼠可值銀一錢，頗為地方貽害。凡捕鼠者，必畜松尾鼠數隻，名夜猴兒，能嗅黃鼠穴，知其有無，有則入齧其鼻而出。蓋物各有所制，如蜀人養烏鬼以捕魚也。<br>　　國初，官馬養於各苑馬寺各監苑而已。永樂中，始以官茶易和林等處馬養之，民間謂之茶馬。正統十四年，京師有警，乃選取以備軍資，養於順天府近京屬縣，謂之寄養騎操馬。及京師無事，寄養之馬不復散去，至今遂為故事。每歲孽生陪補之法，悉與各處茶馬無異。養馬之家，雖云量免糧差，而陪補受累者多。北方民力疲弊，此其大端也。成化丁酉，予嘗差往畿內及山東、河南三處印馬，咨訪馬政之弊。力能行者，嘗為處置一二。其最害事者，牝馬每歲通淫而不孕，謂之飄沙。新樂縣一家養此馬，每三年陪二駒，九年已陪六駒。產已廢矣，有司莫肯為理。予為核實，呈於本部，擬行各府縣。如民間有此，勘驗無詐，以為送驛走遞，別給課馬，責令領養孽生，以紓民患。適該司一無狀者掌事，以予為掠美而寢之。<br>　　凡空屋久閉者，不宜輒入，宜先以香物及蒼朮之類焚之。俟鬱氣發散，然後可入。不然，感之成病。久閉井窨窯，尤宜慎之。御醫徐德美寓京日，家人方春入花窖，窖深，久不起，疑之；又使一人入焉，亦久不起。然炬照之，二人皆死其中，蓋鬱毒中之也。<br>　　《相馬經》相口齒止於三十二歲，異相者壽五十、四十，然世罕有之。京師李千戶者，馬死，哭之。人怪問焉。曰：「此馬與予同年生，予今六十歲。馬死，予死無日矣。非悲馬，蓋自悲耳。」乃知物亦有稟賦特厚者，固不可以常數拘也。<br>　　「昔公孫宏對策於漢武之朝，有曰：『心和則氣和，氣和則形和，形和則聲和，聲和則天地之和應矣。故陰陽和，甘露降，五穀登，六畜蕃，嘉禾興，朱草生，山不童，澤不涸。此和之至也。』《中庸》曰：『致中和，天地位焉，萬物育焉。』觀今日上下之心，和邪，不和邪？傷天地之和氣者誰歟？使盲風怪雨發作者誰歟？凶年飢歲，老弱將軍乎溝壑矣。思天下有溺由己溺之，思天下有飢由己飢之者，又誰歟？庖有肥肉，廄有肥馬，民有飢色，野有餓莩。當此之時，為民父母，不以由己飢之、由己溺之之心處之，而泛泛然迎請超果寺觀音太士至普照，有同兒戲，具文之禱祈，安能召和氣而回戾氣哉！為今之計，莫若講行救荒之政，平糴價以紓民力，行賑濟以救飢貧，放商稅以通客旅，清獄訟以伸冤枉，察吏奸以禁賄賂，抑小人以扶君子，通下情以療民瘼。凡可以弭災異、召和氣者，盡心力而為之。憂國願豐，出於一念之誠，則大士不須祈禱，而慧日自呈，人事和而天理見。惟閣下留意。幸甚。」此松江僧順昌《祈晴上府官疏》。凡僧人文字，多道佛之靈異，及奉佛利益，未有能自指斥其無益者。國初名僧，如復見心輩，亦不免此。此僧獨出正論，且以為有同兒戲，可謂超乎流俗者矣。讀之起敬。<br>　　高文義公穀無子，置一妾，夫人素妒悍，每間之不得近。一日，陳學士循過焉，留酌，聚話及此。夫人於屏後聞之，即出詬罵。陳公掀案作怒而起，以一棒撲夫人仆地，至不能興，高力勸乃止。且數之曰：「汝無子，法當去。今不去汝而置妾，汝復間之，是欲絕其後也。汝不改，吾當奏聞朝廷，置汝於法不貸也。」自是妒少衰，生中書舍人峘。陳公一怒之力也。<br>　　范希榮者，文正公之裔孫。其先有為京官者，因家京師。嘗與他商行貨，道遇暴客，見其姿美，問之曰：「汝非秀才乎？」希榮曰：「然。吾本范文正公之後。」暴客曰：「好人子息也。」凡舟中之貨，悉令認留，不取而去。文正公之廕庇後人矣，雖暴客猶知愛之，況他人乎！」<br>　　鳥鼠同穴之說，自勸聞之。及讀《禹貢》蔡氏傳，則以為二山名，頗疑之。後訪陝西人，莊浪山鳥鼠二物同穴，同穴而交，遂為雄雌，行者多見之。蓋仲默理學之士，止據常理以自信，殊不知物之以類自為配偶，此理之常。亦有非常理所能該括者，如螽與蚯蚓異類，同穴而變，龍與馬交，蛇與龜雉交，蜈蚣多與促織同穴。浙東海邊有小蚌，名瑣蛣，殼中必有一小蟹，失蟹則死，皆異類也。知此則鳥鼠之同穴，無足怪矣。<br>　　朱子注《詩》云：黍，穀名。苗似蘆，高丈餘，穗黑色，實圓重。稷，亦穀也，一名穄，似黍而小。嘗與北人論辨黍之形似，乃知所謂苗似蘆高丈餘者，即今南方名蘆粟，北方名薥秫，其干名秫稭者是已。蓋自是一種，非黍也。其所謂一名穄，似黍而小者，此乃是黍，非稷也。今北人謂黍為黃穄，又名黃米，黏膩可釀酒，則黍之名穄明矣。稷與黍甚相似，但不可釀酒耳。其注「鶴」云：頂赤身白，頸尾黑。黑羽實生於翅，非尾。此皆一時之誤。<br>　　都指揮本在外方面官。京師各衛指揮有功，升都指揮而未得外選者，或在京營管事，或在各處守備，仍於原衛支俸。其列銜皆云：「某衛帶俸都指揮」。蓋以別京師無方面官。此時制也。又有軍職犯私罪者，例該革仕帶俸差操。帶俸之名雖同，其實無妨。近者有以都指揮掌錦衣衛事者，以「帶俸」字自嫌，妄意去之。禮部於登科錄列銜，亦遂其非而刻版印行，若定制然。是以其在權要之地，而貶制度以順之也。使生殺予奪自己出者，以勢臨之，禮儀制度，欲不紊亂，得乎？<br>　　唐人避諱甚者，父名岳，子終身不聽樂。父名高，子終身不食糕。父名晉肅，子不舉進士。最為無謂。今士大夫以禁網疏闊，全不避忌，如文皇御諱，詩文中多犯之。楊東里作「棠枤」，似為得體。<br>　　馬之性善驚，故驚駭字從馬。女之性善妒，故嫉妒字從女。馮、篤之從馬，威、委之從女，亦各有義。<br>　　湖廣長陽縣龍門洞有鳥，四足如狐，兩翼蝙蝠，毳毛黃紫，緣崖而上，乃翥而下，名曰「飛生」。有怪鴟．貍首肉角，斷箬使方而銜之，呱呱而鳴，名曰「負版」，遇之則凶。<br>　　蜀中氣暖少雪，一雪，則山上經年不消，山高故也。大理點蒼山，即出屏風石處，其山陰崖中積雪尤多，每歲五六月，土人入夜上山取雪，五更下山賣市中，人爭買以為佳致。蓋盛暑齧雪，誠不俗也。<br>　　宋景濂先生以文學際遇高皇，禮眷特優。洪武十四年，其孫慎犯罪，舉家當坐重辟。上不忍，特赦景濂，安置四川茂州。未至，歿夔府，葬蓮花池山下。成化間，墓壞，巡撫都御史池州孫公仁為遷葬成都，適蜀王府宋承奉昌新作壽藏於成都東門外，孫公令人求以葬先生。承奉以其同姓名人也，慨然許之，因以葬焉，計其直可費白金千兩。夫自開國以來，將相大臣，功名富貴，烜赫一時者多矣。沒齒之後，陵谷變遷，不能保其墳墓者有矣。非國有恩典，誰復為經營之。先生之歿百餘年矣，而其良會如此。於是益有以見秉彝好德之心，不以遠近親疏而有間也。<br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
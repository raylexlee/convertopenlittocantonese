<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>蟫史 - 　蟫史序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>蟫史序</font></h4>
			　　蓋聞人為裸族之一蟲，苟蠕蠕焉，無所建白於世，幾乎不與毛者介者並囿於混沌之天矣。其或不安於蠢類，抱殘守缺，以求親媚於古人。及叩以文謨武烈之旨，輒睒目撟舌，詫為不經，曾不若蠹魚之獲飽墨香古澤，又安望啟沃群倫，主持風雅哉！<br />
　　我用是深有感於人之為蟲，而蟲之所以為人矣。太上之詣，在究澈於五賊三盜，通達元化，貫串古今。抽其餘緒，一顰一笑，足以震驚聾聵。非若掇拾唾餘，攘襲糟粕，擾棼緒之多端，侈蜣丸為善轉，而猶詡詡自鳴得意也！雖然，厭故喜新，輿情比比。舉凡鴻文巨制，洵足解脫蟲頑，拔登覺路。獨奈何見即生倦，反不若稗官野乘，投其所好，尚堪觸目警心耳。矧驅牛鬼蛇神於實錄中，用彰龜鑑，化蟲為蟫，恣其游泳，水即涔蹄，未始非世道人心之一助，此磊砢山人《蟫史》之所由作也。<br />
　　夫翹首言天，顯告以三垣列宿之升恒，日月五星之躔次，□祥所兆，切係乎人，而習焉不察者，鮮不以迂誕笑之。試為浮西域，跋大狼，指赤道南偏，附極諸辰，而數之曰，此朱鳥所屬之飛魚、海石、南船、海山、十字、蜜蜂、小鬥、馬腹、馬尾九星也；此蒼龍所居之異鳥、三角、孔雀三星；以及玄武之波斯、鶴、鳥喙、蛇尾四星；白虎之水委、蛇首、蛇腹、附白、夾白、金魚六星也。靡不瞠目聳耳，游神象外，而抑知同麗樞衡，豈遂別開儀界哉。於是歎《蟫史》之作，其苦心殆有類乎舉極云爾。山人曰：「然。」是為敘。<br />
　　時龍集上章涒灘餘月既望，小停道人書於聽塵處。<br />
<br />
　　又序<br />
　　夫思不入於幻者，不足以窮物之變。說不極於誕者，不足以聳人之聞。然而天地大矣，九州之外復有九州，吾安知幻者之果幻也。古今遠矣，開闢以前已有開闢，吾安知誕者之果誕也。<br />
　　授奇經於軒後，玄女知兵；雨甲仗於宮中，修羅善戰。怒則觸天柱之山，遁則入藕絲之孔。而封□必戮，□窳終誅，疏屬峰頭，貳負之屍長梏；肩髀塚裡，蚩尤之骨徒埋。凡厥流傳，半由譎詭。至若猿能說劍，鷹可為旗，有限槐柯，列作蟻王之郡；無多蝸角，頻興蠻氏之軍。語雖涉於荒唐，事並彰於記載。則《齊諧》志怪、文士寓言，由來尚矣。<br />
　　《蟫史》一書，磊砢山房主人所撰也。主人少矜吐鳳之才，長擅臠龍之藻，字傳蝌蚪，奇古能摹；雅注蟲魚，纖微必錄。百家備採，勤如釀蜜之蜂；一線能穿，巧似貫珠之蟻。生來結習，長耽鄴架之書；詭道前身，本是羽陵之蠹。鑽研既久，穿穴彌工。筆墨通靈，似食慣神仙之字；心思結撰，遂衍成稗史之編。爾乃怪怪奇奇，形形色色，空中得象，紙上談兵，其將帥則一韓一范之流也；其兵機則九天九地之神也；其凶妖則蠶蠱貓鬼之餘也；其丑類則鐵額銅頭之屬也；其雄武則鞭石成橋、鑄銅作柱，未之先也；其詭異則杯酒□雨，甌粥召神，不足喻也。<br />
　　至於天號有情，佛名歡喜。夢來神女，蕩心楚子之宮；攝去阿難，毀體登伽之席。則又訪容成之術，未盡揣摹；開素女之圖，無其描繪者矣。作者現桃源於筆下，別有一天；讀者入波斯之市中，都迷兩目。自我作古，引人入勝。不洵可以饜好奇之心，而供多聞之助乎哉！客曰：「主人之書善矣，將有所聞於古耶？抑無耶？」余曰：「昔媧石補天，五色孰窺其跡？羿弓射日，九烏竟墜何方？大抵傳聞，不無附會。蓋有可為無，無可為有者，人心之幻也。有不盡有，無不盡無者，文辭之誕也。幻設不測，事孰察其端倪；誕故不窮，言孰究其涯際。蜃樓海市，景現須臾；牛鬼蛇神，情糸萬變。詎可據史』之實錄，例野乘之紀聞乎？且子獨不見夫蟫乎？墜粉殘編之內者，蛃魚也；含靈積卷之中者，脈望也。常則覓生活於故紙，變則化臭腐為神奇。子安得執其常以疑其變乎哉！」客唯唯退。餘遂書之，以為序。<br />
　　杜陵男子拜撰<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
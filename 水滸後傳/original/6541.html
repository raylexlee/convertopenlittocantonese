<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>水滸後傳 - 序　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　嘗論夫水發源之時，僅可濫觴，漸而為溪為澗，為江為湖，汪洋巨浸，而放平四海。當其衝決，懷山襄陵，莫可御遏，真為至神至勇也！及其恬靜，浴日沐月，澄霞吹練，鷗鳧浮於上，魚龍潛其中，漁歌擁枻，越女採蓮，又為至文至弱矣！文章亦然。蘇端明云：「我文如萬斛泉。」是也。《水滸》更似之，其序英雄、舉事實，有排山倒海之勢；曲畫細微，亦見安瀾文漪之容。故垂四百餘年，耳目常新、流覽不廢。近世之稗官野乘，黃茅白草，一覽而盡，不可咀嚼。豈意復有《後傳》，機局更翻，章句不襲，大而圖王定霸，小而巷事里談，文人之舌，慧而不窮。世道之隆替，人心之險易，靡不各極其致。繪雲漢覺熱，圖峨嵋則寒，非一味銅將軍鐵綽板提唱梁山泊人物已也。<br />
　　嗟乎！我知古宋遺民之心矣。窮愁潦倒，滿腹牢騷，胸中塊磊，無酒可澆，故借此殘局而著成之也。然肝腸如雪，意氣如雲，秉志忠貞，不甘阿附，傲慢寓謙和，隱諷兼規正，名言成串，觸處為奇，又非漫然如許伯哭世、劉四罵人而已。<br />
　　昔人云：《南華》是一部怒書，《西廂》是一部想書，《楞嚴》是一部悟書，《離騷》是一部哀書。今觀《後傳》之群雄之激變而起，是得《南華》之怒；婦女之含愁斂怨，是得《西廂》之想；中原陸沉，海外流放，是得《離騷》之哀；牡蠣灘、丹露宮之警喻，是得《楞嚴》之悟。不謂是傳而兼四大奇書之長也！雖然，更為古宋遺民惜。渾沌世界，何用穿鑿，使物無遁形，寧不畏為造化小兒所忌？必其垂老，窮顛連痼，孤煢絕後，而短褐不完，藜藿不繼，屢憎於人，思沉湘蹈海而死，必非紆青拖紫，策堅乘肥，左娥右綠，阿者堆塞，飽饜酒肉之徒，能措一辭也！安得一識其人以驗予言之不謬哉？<br />
　　萬曆戊申秋抄，雁宕山樵識。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>春柳鶯 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　天地間一大戲場，生旦丑淨畢集於中。自唐復為戲文，緣以衣冠獸翁，蓬蒿賢士，糞堆連理，污泥比目，涇渭混雜，世上莫辨。君子起而指示之，則戲演焉。及後，戲一變而為傳奇，實倡自宋。蓋以戲，虛文難以利俗，而淺說足以動眾。夫傳奇於戲，名別而實因也。<br />
　　今君子操觚，莫不鹹悉其意。故稗官野史，救污辟穢，於此為盛。一時市兒讀之，不知憐才為勸，好色為戒，反取色而惡才，直欲丑淨而作生旦，又烏得乎！南北▉冠，風流名人也。<br />
　　知憐才好色之正，得用情取士之真。嘗謂餘言，古來賢士出於席門陋巷，德婦見之裙布荊釵，如錦衣玉食，繡柱雕樑，俱屬外焉者。餘識其言而敬之，復請之小說。才色在所不偏，勸戒俱所不廢，使天下之人，知男女相訪，不因淫行，實有一段不可移之情。情生於色，色因其才，才色兼之，人不世出。所以，男慕女色，非才不韻，女慕男才，非色不名，二者具焉，方稱佳話。自非然者，即糞堆連理，污泥比目。桑間濮上之輩，何得妄以衣冠為尊。蓬蒿見鄙，浪向天地間說風流者哉！<br />
　　此書梓世，固以名人之筆，復新於目，尤願同人，為生為旦，不可打落丑淨腳色，貽笑於戲場外之識者也。<br />
　　康熙壬寅秋八月吳門拼飲潛夫題。 <br />
<br />
<br />
<br />
<br />
<br />
<br />
　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
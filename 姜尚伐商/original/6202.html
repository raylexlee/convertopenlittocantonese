<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>姜尚伐商 - 第三十回　周紀激反武成王</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十回</br>　　周紀激反武成王</font></h4>
			　　姚中上摘星樓見駕畢，紂王曰：「卿有何奏章？」<br />
　　姚中曰：「西伯姬昌已死，姬發自立為武王，頒行四方，諸侯歸心者甚多，將來為禍不小。臣因見邊報，甚是恐懼。陛下當速興師問罪，以正國法。」<br />
　　紂王曰：「料姬發一黃口稚子，有何能為之事？」<br />
　　姚中奏曰：「發雖年幼，姜尚多謀，南宮适、散宜生之輩，謀勇俱全，不可不預為防。」<br />
　　紂王曰：「卿之言雖有理，料姜尚不過一術士，有何作為！」遂不聽。<br />
　　姚中知紂王意在不行，隨下殿歎曰：「滅商者必姬發矣！」<br />
　　次年乃紂二十一年，正月元旦之辰，百官朝賀畢，聖駕回宮。大凡元旦日，各王位併大臣的夫人俱入內朝賀正宮蘇皇后。各親王夫人朝賀畢，出朝。<br />
　　武成王黃飛虎的元配夫人賈氏，入宮朝賀，西宮黃貴妃是黃飛虎的妹子。一年姑嫂會此一次，必須款洽半日，故賈夫人先往正宮來。<br />
　　宮人報：「啟娘娘：賈夫人候旨。」<br />
　　妲己問曰：「那個賈夫人？」<br />
　　宮人：「啟娘娘：黃飛虎元配賈夫人。」<br />
　　妲己暗暗點頭：「黃飛虎，你恃強助放神鶯，抓壞我面門，今日你一般妻子賈氏也入吾圈套！」傳旨：「宣。」賈氏入宮行禮，朝賀畢。<br />
　　娘娘賜坐，夫人謝恩。妲己曰：「夫人青春幾何？」<br />
　　賈氏：「啟娘娘：臣妾虛度四九。」<br />
　　妲己曰：「夫人長我八歲，還是我姐姐。我蘇氏與你結為姊妹，如何？」<br />
　　賈氏奏曰：「娘娘乃萬乘之尊，臣妾乃一介之婦，豈有彩鳳配山雞之理？」<br />
　　妲己曰：「夫人太謙！我雖椒房之貴，不過蘇候之女；你位居武成王夫人，況且又是國戚，何卑之有。」傳旨：「排宴。」款待賈氏。<br />
　　妲己居上，賈氏居下，傳盃共飲。酒不過三、五巡，官宦啟娘娘：「駕到！」賈氏著忙，奏曰：「娘娘將妾身置於何地？」<br />
　　妲己曰：「姐姐，不妨，可往後宮避之。」賈氏果進後宮。<br />
　　妲己接駕至殿上。紂王見有筵席，問曰：「卿與何人飲酒？」<br />
　　妲己奏曰：「妾身陪武成王夫人賈氏飲酒。」<br />
　　紂王曰：「賢哉妲己！」傳旨：「換席。」紂王與妲己把盞。<br />
　　妲己曰：「陛下可曾見賈氏之容貌乎？」<br />
　　紂王曰：「卿言差矣。君不見臣妻，禮也。」<br />
　　妲己曰：「君固不可見臣妻，今賈氏乃陛下國戚，武成王妹子現在西宮，既為內戚，見亦何妨。陛下暫請出宮，別殿少憩。待妾誆賈氏上摘星樓，那時駕臨，使賈氏不能迴避。」<br />
　　紂王大喜，退於偏殿。妲己來請賈氏，賈氏謝恩告出。<br />
　　妲己曰：「一年一會，今與姐姐往摘星樓看景一會，何如？」<br />
　　賈氏不敢違命，只得相隨往摘星樓來。<br />
　　妲己攜賈氏上得樓來，行至九曲欄枰，望下一看。只見蠆盆內蛇蝎猙獰，骷髏白骨，堆堆垛垛，著實難看；酒池中悲風凜凜，肉林下寒氣侵侵。<br />
　　賈氏對妲己曰：「啟娘娘：此樓下設此池沼、坑穴，為何？」<br />
　　妲己曰：「宮中大弊難除，故設此刑，名曰蠆盆。宮人有犯者，剝衣縛身，送下此坑，喂此蛇蝎。」<br />
　　賈氏聽罷，魂不附體。妲己傳旨：「擺酒上來！」<br />
　　賈氏告辭：「決不敢領娘娘盛意！」<br />
　　妲己曰：「我曉得你還要往西宮去；略飲數盃，也是上樓一番。」賈氏只得依從。<br />
　　西宮黃貴妃問賈夫人何在，差官回覆曰：「賈夫人隨蘇娘娘上摘星樓去了。」<br />
　　黃貴妃大驚：「妲己乃妒忌之婦，嫂嫂為何隨此賤人？」忙差官往樓下打聽。<br />
　　妲己、賈氏正飲酒時，宮人來報：「駕到！」賈氏著忙，妲己曰：「姐姐莫慌，請立於欄杆外邊；等駕見畢，姐姐下樓，何必著忙。」果然賈氏立在欄杆外邊。<br />
　　紂王上樓，妲己禮畢，紂王坐下。故問曰：「欄杆外立者何人？」<br />
　　妲己曰：「武成王夫人賈氏。」賈氏出笏見禮。<br />
　　妲己曰：「賜卿平身。」賈氏立於一旁。<br />
　　紂王偷睛觀看賈氏姿色，果然生成端正，長就嬌容。昏君傳旨：「賜坐。」<br />
　　賈氏奏曰：「陛下、國母，乃天下之主，臣妾焉敢坐。臣妾該萬死！」<br />
　　妲己曰：「姐姐坐下何妨。」<br />
　　紂王曰：「御妻為何稱賈氏為姐姐？」<br />
　　妲己曰：「賈夫人與妾一拜姊妹，故稱姐姐，乃是皇姨，便坐下何妨。」<br />
　　賈氏知入了蘇妲己圈套，便俯伏奏曰：「臣妾進宮朝賀，乃是恭上；陛下亦合禮下。自古道：君不見臣妻，禮也。願陛下賜臣妾下樓，感聖恩於無極矣！」<br />
　　紂王曰：「皇姨謙而不坐，朕立奉一盃，如何？」<br />
　　賈氏面紅赤紫，怒髮沖霄，自思：「我的丈夫何等之人！我怎肯今日受辱！」賈氏料今日不能全生。紂王執一盃酒，笑容可掬來奉賈氏。<br />
　　賈氏已無退處，用手抓盃，望紂王劈面打來，大罵：「昏君！我丈夫與你掙江山，立奇功三十餘場，不思酬功；今日信蘇妲己之言，欺辱臣妻。昏君！你與妲己賤人不知死於何地！」<br />
　　紂王大怒，命左右：「拿了！」<br />
　　賈氏大喝曰：「誰敢拿我！」轉身一步，走近欄杆前，大叫曰：「黃將軍！妾身與你全其名節！只可憐我三個孩兒，無人看管！」這夫人將身一跳，撞下樓臺，粉骨碎身。<br />
　　紂王見賈氏墜樓而死，好懊惱，平地風波，悔之不及。<br />
　　黃貴妃的差官打聽信息，忙報西宮：「啟娘娘：其禍不淺！」<br />
　　黃貴妃曰：「有甚麼禍事？」<br />
　　差官報道：「賈夫人墜了摘星樓，不知何故。」<br />
　　黃貴妃大哭曰：「妲己潑賤！與吾兄有隙，吾嫂嫂被陷害矣！」<br />
　　黃貴妃步行往摘星樓下，逕上樓，指定紂王罵曰：「昏君！你成湯社稷虧誰？我父、兄一門忠烈，報國憂民。今元旦，遵守朝廷國禮，進宮朝賀，乃敬上守法之臣。任信潑賤，誆彼上樓。昏君！你愛色不分綱常，絕滅彝倫！你有辱先王，污名簡冊！」<br />
　　黃貴妃把紂王罵得默默無言。又見妲己側坐，黃貴妃指妲己罵曰：「賤人！你淫亂深宮，蠱惑天子。我嫂嫂被你陷身墜樓，痛傷骨髓！」趕上一把，抓住妲己。<br />
　　黃貴妃原有氣力，乃將門之女。把妲己拖翻在地，捺在塵埃，手起拳落，打了二、三十下。妲己雖然是妖怪，見紂王坐在上面，有本事也不敢用出，只叫：「陛下救命！」<br />
　　紂王看著黃貴妃打妲己，心有偏向，上前勸解。<br />
　　紂王曰：「不管妲己事。你嫂嫂觸朕自愧，故投樓下；與妲己無干。」<br />
　　黃貴妃急攘之間，不暇檢點，回手一拳，誤打著紂王臉上：「好昏君！你還來替賤人遮掩！打死了妲己，與嫂嫂償命！」<br />
　　紂王大怒：「這賤人反將朕打一拳！」一把抓住黃貴妃後鬢，一把抓住宮衣，拎起來，紂王力大，望摘星樓下一摔，可憐香消玉碎，粉骨殘軀！<br />
　　紂王摔了黃貴妃下樓，獨坐無言，心下甚是懊惱，只是不好埋怨妲己。<br />
　　賈氏侍兒隨夫人往宮朝賀，只在九間殿等候；到下晚也不見出來。<br />
　　只見一內侍問曰：「你們是那裏的侍兒？」<br />
　　答曰：「我們是武成王府裏的，隨夫人朝宮，在此伺候。」<br />
　　內使曰：「你夫人墜了摘星樓；黃娘娘為你夫人辨明，反被天子摔下樓，跌得粉骨碎身。你們快去罷！」侍兒聽說，急急回王府來。<br />
　　武成王在內殿同弟黃飛彪、飛豹，黃明、周紀、龍環、吳謙、黃天祿、天爵、天祥三子，元旦良辰歡飲。<br />
　　只見侍兒慌張來報：「千歲爺：禍事不小！」<br />
　　飛虎曰：「有甚麼事，報得這等凶？」<br />
　　侍兒跪稟曰：「夫人進宮，不知何故，墜了摘星樓；黃娘娘被紂王摔下樓來跌死了！」黃天祿年十四、天爵十二、天祥七歲，聽得母親墜樓而亡，放聲大哭。<br />
　　飛虎聽得此信，無語沉吟；又見三子哭得酸楚。<br />
　　黃明曰：「想必昏君看見嫂嫂姿色，君欺臣妻。嫂嫂乃是女中丈夫，為夫名節，故此墜樓而死。紂王溺愛偏向，又把娘娘摔下樓。想吾輩南征北討，馬不離鞍，東戰西攻，人不脫甲。今已愧見天下英雄，有何顏立於人世！君既負臣，臣安能長仕其國。吾等反也！」<br />
　　四人各上馬，持利刃，出門而走。<br />
　　飛虎見四人反了，自思：「難道為一婦人，竟負國恩之理。將此反聲揚出，難洗清白……」<br />
　　黃飛虎急出府，大叫曰：「四弟速回！就反也要商議往何地方？投於何主？打點車輛，裝載行囊，同出朝歌。為何四人獨自前去！」四將聽罷，回馬，至府下馬，進了內殿。<br />
　　黃飛虎持劍在手，大喝曰：「此非你們之事，黃氏一門七世忠良，享國恩二百餘年，難道為一女人造反。你借此乘機要反朝歌而圖據掠，終成狼子野心，不絕綠林本色耳！」罵的四人默默無語。<br />
　　黃明笑曰：「長兄，你罵得有理。又不是我們的事，惱他怎的！」四人在旁，抬一桌酒吃。四人大笑不止。<br />
　　黃飛虎心下如火燎一般，又見三子哭聲不絕，聽得四人撫掌歡欣，黃飛虎問曰：「你們那些兒歡喜？」<br />
　　黃明曰：「兄長家下有事撓心，小弟們心上無事。今元旦吉辰，吃酒作樂，與你何干？」<br />
　　飛虎氣不過，惱曰：「你見我有事，反大笑，這是怎麼說？」<br />
　　周紀曰：「不瞞兄說，笑的是你。」<br />
　　飛虎道：「有甚麼事與你笑？我官居王位，祿極人臣，列朝班身居首領，披蟒腰玉，有何事與你笑？」<br />
　　周紀曰：「兄長，你只知官居首領，顯耀爵祿，身披蟒袍。知者說你仗平生胸襟，位至尊大；不知者，只說你倚嫂嫂姿色，和悅君王，得其富貴。」<br />
　　周紀道罷，黃飛虎大叫一聲：「氣殺我也！」傳家將：「收拾行囊，打點反出朝歌！」<br />
　　黃飛彪見兄反了，點一千名家將，將車輛四百，把細軟、金銀珠寶裝載停當。飛虎同三子、二弟、四友，臨行曰：「我們如今投那方去？」<br />
　　黃明曰：「兄長豈不聞賢臣擇主而仕，西岐武王，三分天下，周土已得二分，共享安康之福，豈不為美？」<br />
　　周紀暗思：「方纔飛虎反，是我說將計反了；他若還看破，只怕不反。不若使他個絕後計，再也來不得……」周紀曰：「此往西岐，出五借兵來朝歌城，為嫂嫂、娘娘報讎，此還是遲著。依小弟愚見，今日就在午門會紂王一戰，以見雌雄。你意下如何？」<br />
　　黃飛虎心下昏亂，隨口答應曰：「也是。」<br />
　　飛虎金裝盔甲，上了五色神牛。飛彪、飛豹同三姪，龍環、吳謙，並家將，保車輛出西門。黃明、周紀同武成王至午門。<br />
　　時天色已明。周紀大叫：「傳與紂王，早早出來，講個明白。如遲，殺進宮闕，悔之晚矣！」<br />
　　紂王自賈氏身亡，黃貴妃已絕，自己悔之不及；正在龍德殿懊惱，無可對人言說。直到天明，當駕官啟奏：「黃飛虎反了，現在午門請戰。」<br />
　　紂王大怒，借此出氣：「好匹夫！焉敢如此欺侮朕躬！」傳旨：「取披掛！」九吞八扎，點護駕御林軍，上逍遙馬，提斬將刀，出午門。<br />
　　黃飛虎雖反，今日面君，尚有愧色。<br />
　　周紀見飛虎愧色，在馬上大呼：「紂王失政，君欺臣妻，大肆狂悖！」縱馬使斧，來取紂王。<br />
　　紂王大怒，手中刀急架相還。黃明走馬來攻。黃飛虎口裏雖不言，心中大惱曰：「也不等我分清理濁，他二人便動手殺將起來！」飛虎只得催開神牛。一龍三虎殺在午門。<br />
　　君臣四騎，殺三十回合。紂王刀法展開，其勢真如虎狼。三員大將使開鎗斧，紂王抵敵不住，刀尖難舉，馬往後坐，將刀一掩，敗進午門。<br />
　　黃明要趕，飛虎曰：「不可。」三騎隨出西門，來趕家將，一同行走，過孟津。<br />
　　紂王敗至大殿坐下，懊悔不及。都城百姓官員已知武成王反了，家家閉戶，路少人行。又聞天子大戰黃飛虎，百官忙入朝，見紂王問安，曰：「黃飛虎因何事造反？」<br />
　　天子怎肯認錯，乃曰：「賈氏進宮朝賀，觸忤皇后，自己墜樓而死。黃貴妃倚仗伊兄，恃強毆辱正宮，推跌下樓，亦是誤傷。不知黃飛虎自己因何造反，殺入午門，深屬不道！諸臣為朕作速議處！」<br />
　　百官聽紂王言說，皆默默無語，莫敢先立意見。<br />
　　正沉思間，探事馬報進午門曰：「聞太師征東海奏凱回兵。」百官大喜，齊辭朝上馬，出郭迎接。<br />
　　只見人馬遠遠行至，中軍官報入營中曰：「啟太師，百官轅門迎接。」<br />
　　聞太師曰：「眾官請回，午門相會。」眾官進城至朝門，見聞太師騎墨麒麟來至，眾官躬身。太師曰：「列位請了！」眾官同進朝，見天子，行禮畢起身，不見武成王。<br />
　　太師心下疑惑，奏曰：「武成王為何不來隨朝？」<br />
　　王曰：「黃飛虎反了。」<br />
　　太師驚問：「為何事反？」<br />
　　紂王曰：「元旦賈氏進宮，朝賀中宮，觸犯蘇后，負愧墜樓而死。西宮黃貴妃忿怒上樓，毀打蘇后，辱朕不堪；是朕怒起相攘，誤跌下樓。黃飛虎為此率眾殺入午門，與朕對敵，幸而未遭毒手，今已擁眾反出西門。」<br />
　　太師聽罷，厲聲言曰：「此一件事，據老臣愚見，還是陛下有負於臣子！黃飛虎素有忠君愛國之心，今賈氏進宮朝賀，此臣下之禮，況摘星樓乃陛下所居，賈氏、黃娘娘如何致死？今黃飛虎以報國赤衷，功在社稷，不能榮子封妻，享久長富貴，反致骨肉無辜慘死，情實傷心。乞陛下可赦黃飛虎一概大罪，待臣追趕飛虎回來，社稷可保，家國太平。」<br />
　　班中閃一員官，乃下大夫徐榮出見。<br />
　　聞太師曰：「大夫有何議論？」<br />
　　榮曰：「太師所言，雖是天子負臣，黃飛虎也有忤君之罪。」<br />
　　太師曰：「大夫何以見得？」<br />
　　榮曰：「君欺臣妻，天子負臣；不顧恩愛，摔死黃娘娘，也是天子失政。黃飛虎豈得率眾殺入午門，聲言天子之罪，與天子在午門大戰，臣節全無，故武成王也有不是。」<br />
　　聞太師聽說，乃對諸大臣曰：「今諸臣朦朧，只談天子之過，不言飛虎之逆。」乃傳令吉立、徐慶：「快發飛檄傳臨潼關、佳夢關、青龍關三路總兵，不可走了反叛；待老臣趕去拿來，以正大法！」<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
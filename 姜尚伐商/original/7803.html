<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>姜尚伐商 - 第七十九回　文煥怒斬殷破敗</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七十九回</br>　　文煥怒斬殷破敗</font></h4>
			　　此時天下諸侯共有八百，各處小諸侯不計，共合人馬一百六十萬。子牙在孟津祭了寶纛旗旛，一聲砲響，整人馬望朝歌而來。天下諸侯領人馬正行，只見哨馬報入中軍曰：「啟元帥：人馬已至朝歌，請元帥軍令定奪。」<br />
　　子牙傳令：「安下大營。」三軍吶喊，放定營大砲。<br />
　　只見守城軍士報入午門，當駕官啟奏曰：「今天下諸侯兵至城下，扎下行營，人馬共有一百六十萬，其鋒不可當，請陛下定奪。」紂王聽罷大驚，隨命眾官保駕上城，看天下諸侯人馬。<br />
　　紂王看罷子牙行營，忙下城登殿，坐問兩班文武，言曰：「方今天下諸侯會兵於此，眾卿有何良策以解此危？」<br />
　　魯仁傑出班奏曰：「臣聞：大廈將傾，一木難扶。目今庫藏空虛，民日生怨，軍心俱離，總有良將，其如人心未順何！雖與之戰，臣知具不勝也。不若遣一能言之士，陳說君臣大義，順逆之理，令其罷兵，庶幾可解此危。」<br />
　　紂王聽罷，沉吟半晌。只見中大夫飛廉出班奏曰：「臣聞：重賞之下，必有勇夫。況都城之內，環堵百里，其中豈無豪傑之士隱蹤避跡於其間者，願陛下急急求之，加以重爵崇祿而顯榮之，彼必出死力以解此危。況城中尚有甲兵十數萬，糧餉頗足。即不然，令魯將軍督其師，背城一戰，雌雄尚在未定之天。豈得驟以講和示弱耶！」<br />
　　紂王曰：「此言甚是有理。」一面將聖諭張掛榜篷；一面整頓軍馬。<br />
　　朝歌城外離三十里地方，有一人，姓丁，名策，乃是高明隱士。正在家中閑坐，忽聽得周兵來至，圍了朝歌，丁策歎曰：「紂王失德，荒淫無道，殺忠聽佞，殘害生靈，天愁人怨，故賢者退位，奸佞盈廷。可憐成湯當日如何德業，拜伊尹，放桀於南巢，相傳六百餘年，賢聖之君六七作，今一旦至紂而喪亡，令人目極時艱，不勝嗟歎！」<br />
　　丁策見大門外有人進來，卻是結盟弟兄郭宸。二人相見，施禮坐下。丁策問曰：「賢弟何來？」<br />
　　郭宸答曰：「小弟有一事特來與長兄商議。」<br />
　　丁策曰：「有何事？請賢弟見教。」<br />
　　郭宸曰：「方今天下諸侯都已會集於此，將朝歌圍困，天子出有招賢榜文。小弟特請長兄出來，共輔王室。況長兄抱經濟之才，知戰守之術，一出仕於朝，上可以報效於朝廷，顯親揚名，下不負胸中所學。」<br />
　　丁策笑曰：「賢弟之言雖則有理，你我多大學識，敢以一盃之水救車薪之火哉。況姜子牙乃崑崙道德之士，又有這三山五岳門人，徒送了性命，不為可惜耶。」<br />
　　郭宸曰：「兄言差矣！吾輩乃紂王之子民，食其土而踐其茅，誰不沐其恩澤，國存與存，國亡與亡，此正當報效之時，便一死何惜。況吾輩堂堂丈夫，一腔熱血，不向此處一灑，更何待也。」<br />
　　丁策曰：「賢弟，事關利害，非同小可，豈得造次，再容商量。」二人正辯論間，忽門外馬響，有一大漢進來。此人姓董，名忠，慌忙而入。<br />
　　丁策看董忠入來，問曰：「賢弟何來？」<br />
　　董忠曰：「小弟特來請兄同佐紂王，以退周兵。昨日小弟在朝歌城見招賢榜文，小弟大膽將兄名諱連郭兄、小弟，共是三人，齊投入飛廉府內。飛廉且奏紂王，令明早朝見。」<br />
　　丁策曰：「賢弟也不問我一聲，就將我名字投出去，此事干係重大，豈得草率如此？」<br />
　　董忠曰：「吾料兄必定出身報國，豈是守株待兔之輩！」<br />
　　郭宸懽然大笑曰：「董賢弟所舉不差，我正在此勸丁兄，不意你先報了名。」丁策只得治酒管待。三人飲了一宵，次早往朝歌來。<br />
　　丁策三人，次日來至午門候旨。午門官至殿上奏曰：「今有三賢士在午門候旨。」<br />
　　紂王命：「宣三人進殿。」午門官至外面傳旨，三人聞命進殿，望駕進禮稱「臣」。<br />
　　王曰：「昨飛廉薦卿等高才，三卿必有良策可退周兵，輔朕之社稷，以分朕憂。朕自當分茅列土，以爵卿等。朕決不食言。」<br />
　　丁策奏曰：「臣聞：戰危事也，聖王不得已而用。今周兵至此，社稷有纍卵之危，我等雖幼習兵書，固知戰守之宜，臣等不過盡此心報效於陛下，其成敗利鈍，非臣等所逆料也。願陛下敕所司，以供臣等取用，毋令有掣肘之虞。臣等不勝幸甚！」<br />
　　紂王大喜，封丁策為神策上將軍；郭宸、董忠為威武上將軍，隨賜袍帶，當殿腰金衣紫，賜宴偏殿。三人謝恩。次早參見魯仁傑，魯仁傑調人馬出朝歌城來。<br />
　　探馬報入中軍：「啟元帥：成湯遣大兵在城外，立下營寨，請令施行。」<br />
　　子牙傳令：「命眾將出營，至成湯營前搦戰。」<br />
　　只見探馬報入中軍：「有周營大隊人馬討戰。」魯仁傑聞報，親自領眾將出轅門，見子牙乘異獸，兩邊擺列三山五岳門人。只見哪吒登風火輪，提火尖鎗，立於左手；楊戩仗三尖刀，淡黃袍，騎白馬，立於右手；雷震子、韋護、金吒、木吒、李靖、南宮适、武吉等一班排立；眾諸侯濟濟師師，大是不同。<br />
　　魯仁傑一馬當先，大呼曰：「姜子牙請了！」<br />
　　子牙在四不相上欠背打躬，問曰：「來者是誰？」<br />
　　魯仁傑道：「吾乃紂王駕下總督兵馬大將軍魯仁傑是也。姜子牙，你既是崑崙道德之士，如何不遵王化，搆合諸侯，肆行猖獗，以臣伐君，屠城陷邑，誅君殺將，進逼都城，意欲何為？千古之下，安能逃叛逆之名，欺君之罪也！」<br />
　　子牙笑曰：「你為紂王重臣，為何不察時務，不知興亡？今紂王罪惡貫盈，人神共怒，天下諸侯會兵駐此，亡在旦夕，子尚欲強言以惑眾也。今天下諸侯會兵在此，止彈丸一城，勢如纍卵，猶欲以言詞相尚，公何不智如此！」<br />
　　魯仁傑大怒曰：「利口匹夫！吾以你為老成有德之人，故以理相諭，汝猶特強妄談彼長哉！獨不思以臣伐君，遣譏萬世耶！」回顧左右曰：「誰為吾擒此逆賊？」<br />
　　後有一將大呼曰：「吾來也！」縱馬舞刀，飛來直取子牙。子牙傍有南宮适沖將過來，與郭宸截住廝殺。二馬相交，雙刀併舉。兩下擂鼓，殺聲大振。<br />
　　丁策在馬上也搖鎗沖殺過來助戰。這壁廂武吉走馬抵住交鋒。戰未有二十餘合，有南伯侯鄂順飛馬直沖過來截殺。那邊有董忠敵住。子牙營左邊惱了一路諸侯，乃是東伯侯姜文煥，磕開紫驊騮，走馬刀劈了董忠。<br />
　　東伯侯走馬刀劈董忠，在成湯陣前，兇如猛虎，惡似豺狼。子牙左右有哪吒大叫曰：「吾等進五關不曾見大功，今日至都城大戰，難道束手坐觀成敗耶！」言罷，隨登開風火輪，搖火尖鎗，沖殺過來。楊戩也縱馬搖刀，直殺過陣內。<br />
　　這壁廂魯仁傑縱馬搖鎗敵住。兩家混戰，只殺得天愁地暗，鬼哭神嚎。哪吒大戰丁策，郭宸也來助戰。只聽得鼓振乾坤，旗遮旭日。哪吒祭起乾坤圈，正中丁策。<br />
　　哪吒打死了丁策，郭宸落荒，被楊戩一刀劈於馬下。魯仁傑料不能取勝，隨敗進行營。<br />
　　紂王聞報，心中甚悶，與眾臣共議曰：「今周兵駐師城外，兵敗將亡，不能取勝，國內無人，為之奈何？」<br />
　　傍有殷破敗奏曰：「今社稷有纍卵之危，萬姓有倒懸之急，朝野無人，旦夕莫待，臣與姜子牙有半面之識，捨死至周營，曉以君臣大義，勸其罷兵，令天下諸侯解釋，各安本土，或未可知。如其不然，臣願罵賊而死。」<br />
　　紂王從其言，使殷破敗往周營說之。<br />
　　殷破敗領旨出城，來至周營，命左右通報。只見中軍官進營，來見子牙，啟曰：「成湯差官至營門，請令定奪。」子牙傳令：「令來。」<br />
　　殷破敗隨令而入，進了大營。好齊整！只見<br />
　　兩邊列坐天下諸侯，中軍帳上坐姜子牙。殷破敗上帳曰：「姜元帥，末將殷破敗甲冑在身，不能全體。」<br />
　　子牙忙欠身言曰：「殷老將軍此來有何見諭？」<br />
　　殷破敗曰：「末將別元帥已久，不意元帥總六師之長，為諸侯之表率，真榮寵崇耀，令人驚羨！今特來參謁，有一言奉告，但不知元帥肯容納否？」<br />
　　子牙曰：「老將軍有何事見教？但有可聽者，無不如命；如不可行者，亦不必言，幸老將軍諒之。」子牙命賜坐。<br />
　　殷破敗遜謝，坐而言曰：「以末將愚見：元帥當屏退諸侯，各還本國，自修德業，毋令生民塗炭，天子亦不加爾等之罪，惟厥修政事，以樂天年。不識元帥意下如何？」<br />
　　子牙笑曰：「老將軍之言差矣！尚聞：天下者非一人之天下，乃天下人之天下也。今天下諸侯共伐無道，正為天下洗此兇殘，救民於水火耳，實有光於成湯。故奉天之罰者，謂之天吏，豈得尚拘之以臣伐君之名耶？」<br />
　　殷破敗知不可解，乃大言曰：「汝君臣搆合天下諸侯，妄稱君父之過，大肆猖獗，屠城陷邑，覆軍殺將，白骨盈野；致民不聊生，四民廢業，天下荒荒，父子不保，夫妻離散；此皆汝等造這等惡業，遺羞先王，得罪於天下後世。」<br />
　　左右諸侯聽殷破敗之言，俱各大怒。子牙未及回言，只見東伯侯姜文煥帶劍上帳，指殷破敗大言曰：「汝為國家大臣，不能匡正其君，引之於當道；今已陷之於喪亡，尚不知恥，猶敢鼓唇弄舌於眾諸侯之前耶？真狗彘不若，死有餘辜！還不速退，免爾一死！」<br />
　　子牙急止之曰：「兩國相爭，不禁來使。況為其主，何得與之相爭耶？」姜文煥尚有怒色。<br />
　　殷破敗被姜文煥數語，罵得勃然大怒，立起罵曰：「汝父搆通皇后，謀逆天子，誅之宜也。汝尚不克修德業，以蓋父愆，反逞強恃眾，肆行叛亂，真逆子有種。吾雖不能為君討賊，即死為厲鬼，定殺汝等耳！」<br />
　　姜文煥被殷破敗之罵，一腔火起，滿面煙生，執劍大罵曰：「老匹夫！我思吾父被醢，國母遭害，俱是你這一班賊子播弄國政，欺君罔上，造此禍端！不殺你這老賊，吾父何日得泄此沉冤於地下也！」罵罷，手起一刀，揮為兩段。及至子牙止之 已無濟矣。<br />
　　眾諸侯齊曰：「東伯姜君侯斬此利口匹夫，大快人意！」<br />
　　子牙曰：「不然。殷破敗乃天子大臣，彼以禮來講好，豈得擅行殺戮，反成彼之名也。」<br />
　　姜文煥曰：「這匹夫敢於眾諸侯之前鼓唇搖舌，說短論長，又叱辱不才，情殊可恨。若不殺之，心下鬱悶。」<br />
　　子牙曰：「事已至此，悔之無及。」命左右將破敗之尸抬出，以禮厚葬，打點進兵。<br />
<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
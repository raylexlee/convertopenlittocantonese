<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>明史紀事本末 - 第四十六卷　平蜀盜</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十六卷</br>　　平蜀盜</font></h4>
			　　武宗正德三年冬十月，四川保寧賊藍廷瑞、鄢本恕起漢中，攻陷郡縣。起右副都御史林俊巡撫四川，兼贊理軍務，督兵討之。初，廷瑞行山中，得古棄印，亡何，又得一劍，自謂有天命，遂與其黨惑愚民倡亂。時保寧賊劉烈亦聚眾作亂，侵掠陝西漢中等處。<br>　　四年十二月，藍廷瑞自稱順天王，鄢本恕自稱刮地王，廖惠自稱掃地王，合眾十萬，入寇湖廣、鄖陽等處。已而聞巡撫林俊督兵捕剿，因流侵他境。劉烈等復還至四川。初，烈等四出剽掠，侵陝西漢中，勢頗猖獗，至是復還。敕巡撫都御史林俊相機剿賊。未幾，劉烈為亂兵所殺，餘黨廖麻子、喻思俸復熾。<br>　　五年春正月，命刑部尚書洪鐘兼左都御史總督川、陝、湖廣、河南四省軍務，征剿四川等處流賊。<br>　　夏四月，藍廷瑞、廖惠等破通江縣，林俊遣官兵及調羅、回石柱等處土兵攻敗之，殺溺死者六千餘人，生擒廖惠。藍廷瑞奔紅口與鄢本恕合兵，過陝西、漢中三十六盤至大巴山。俊復遣兵追及，大敗之，賊棄輜重走。<br>　　六年春正月朔，江津賊曹甫自稱順天王，攻圍縣治，僉事吳景被殺。巡撫都御史林俊聞報馳赴，乘元日賊方醉酒，不設備，乃夜半蓐食，銜枚往圍燒之，賊奔潰。又於山坪、伏子岸等連戰敗之。抵賊營，殺死曹甫等。先後擒斬三千餘人，收回被掠男婦七百餘口，獲馬騾器仗無算。<br>　　五月，鄢本恕、藍廷瑞等縱掠蓬、劍二州。命總制尚書洪鐘同巡撫林俊、總兵楊宏相機剿捕，以靖地方。復敕巡視都御史高崇熙、鎮守太監韋興同洪鐘、林俊會剿劇賊藍廷瑞、鄢本恕。<br>　　六月，洪鐘至四川，與林俊議多不合，軍機牽制，不得速進。藍廷瑞招集散亡，勢復大振，攻燒營山縣治，殺僉事王源。鐘乃會俊督四川兵，陝西巡撫都御史藍章督陝西兵，及檄湖廣河南兵，分路進剿，鐘與俊親監督之。湖廣兵先追及於陝西石泉縣熨鬥壩，賊見追急，求招撫，令至四川東鄉縣金寶寺聽撫。鐘給榜示並檄召廷瑞等，約日出降。賊意在緩師，延至六月十四日始至信地，依出駐營。廷瑞、本恕俱不出，但使人來言欲得營山縣治，或臨江市駐其眾，方出見，且要取旗牌官為質，鐘等俱許之。鄢本恕來見回營，藍廷瑞始復來見，且降且肆殺掠。仍於松樹埡劫掠民家，計欲脫走。官兵分七哨扼之，不得間，賊窘甚，漸潰散。<br>　　十五日，廷瑞以所掠女子詐為已女，嫁與領兵土舍彭世麟為妾，結歡世麟。世麟白軍門受之，遂邀賊首至營宴會。鐘令廷瑞所親鮮於金說廷瑞及本恕於十六日帥諸賊二十八人同至，彭世麟赴宴，伏兵盡擒之。眾聞變，遂大潰，四出奔逸山谷。鐘等遣諸路兵分道追剿之，擒斬溺死並俘獲老弱兵仗騾馬甚眾。未盡者，許自首撫之。惟賊首廖麻子未獲。捷聞，加鐘太子太保，俊、章升賚有差。<br>　　江津賊曹甫餘黨方四、任鬍子、麻六兒等擁眾走綦江，入思南、石阡等府。方四偽稱總兵，任鬍子偽稱御史，賊首三十餘人偽稱評事等名。貴州兵敗之於思南，播州兵敗之於三跳等處，先後擒斬三千人。賊由貴州復入四川。<br>　　八月，賊攻南川、南頸、雀子岡等關，官兵禦之。又攻東鄉、永澄諸處，玀、回兵禦之，前後頗有斬獲。會百戶柳芳等陣沒，官軍卻，賊遂聲言欲取江津、重慶、瀘州、敘州，以攻成都，遠近震駭。林俊駐江津，高崇熙駐瀘州，太監韋興駐成都，都御史王綸駐重慶。檄副使何珊、都指揮鄒慶帥兵由合江進。副使李鉞、知府曹恕率兵由江津進，夾攻之。<br>　　九月，賊攻江津，會石砫兵至，並力禦之，賊敗走。追至合小坪，破其四營。賊以八千人舁攻具復攻江津，林俊、李鉞、曹恕督酉陽、播州、石砫等兵，三道迎擊之。賊敗，追至高觀山，斬首五百餘級，俘獲二百餘人。官兵乘勝追擊，賊乃乘高下石，不得進。賊復擁眾，時出衝擊，李鉞幾不免，賴從吏何士昂等力戰得解。林俊見賊勢猶盛，遣降賊周大富入營招撫之。方四偽令其黨李廷茂出降，竟不出。高崇熙知賊首皆仁壽人，遣人詣仁壽，取各賊家屬入營，招之。方四等殺其族屬，不聽撫。遣人來言，聽其自散去乃從。翼日，李鉞督諸將校，分兵為六哨，由大埡、小埡、月埡關並進，直衝高梁，賊不能支。六面皆合，破其中堅，斬賊首任鬍子等，賊大敗。追殺三十餘里，斬首一千八百餘級，生擒方四妻妾，俘獲男婦三千四百餘人。餘眾墜崖填壑數里，奪獲馬騾四千五百有奇。土兵乘勝追剿，又殺二百餘人。賊見官兵少，還擊，殺千戶田宣冉、廷質等。方四妻妾復逸去，遂率餘賊二千餘人遁入思南境內。<br>　　巡撫右副都御史林俊乞致仕，許之。時宦者用事，各邊征剿必以其弟姪私人，寄名兵籍，冒功升賞。俊一切拒絕，權幸惡之。又與洪鐘議多不合，因乞致仕。疏上，忌者謂盜已平，內批即允之。臺諫疏留，不報。俊歸，蜀人號哭追送。未幾，麻六兒、喻思俸、駱松祥、范藻等賊復熾，內江、崇慶之境，騷然踰年，不能定矣。<br>　　命巡撫都御史高崇熙調兵討方四、廖麻子、麻六兒等。<br>　　七年二月，江津賊方四等，自去年正月奔貴州，八月復聚，至是劫掠南川等縣，高崇熙連戰敗走之。<br>　　閏五月，方四自南川破綦江，僉事馬昊敗之，奔婺川，眾遂散。乃變姓名潛走，開縣義官李清獲之，送於官。<br>　　十一月，漢中賊廖麻子、喻思俸，內江賊駱松祥，崇慶賊范藻等分劫州縣，眾號二十萬。洪鐘分剿不暇給，御史王綸劾鐘縱寇殃民，罷職。命右都御史彭澤總制軍務，同總兵時源征之。<br>　　八年二月，巡撫四川右都御史高崇熙以盜賊不盡滅，逮下獄。以右僉都御史馬昊巡撫四川。<br>　　夏四月，彭澤率苗兵攻漢中劇賊廖麻子，破之。眾遯竄山寨，多伏匿箐棘中。澤分兵搤出入，奪水道渡，開一面縱賊，夾誅之且盡。廖有異術，能隱形，事急跳身遁，購之卒不獲。因移兵內江討松祥，平之。<br>　　九年春正月，彭澤率兵討崇慶劇賊范藻等，平之。四川群盜悉定，加總制軍務彭澤為太子太保，左都御史時源為左都督。<br>　　谷應泰曰：<br>　　正德中，蜀盜藍廷瑞、鄢本恕、廖惠起漢中，曹甫、方四起江津。廷推林俊，優詔特起，俊時憂闋家居也。俊既受命，通江之戰擒廖惠，走廷瑞。賊勢窮蹙，轉窺秦、隴。吳景之死，曹甫授首，江津不振，僅走貴州。俊之視蜀初效，可謂李綱入來，方有朝廷，光弼代軍，旌旗變色者矣。而乃洪鐘出督，崇熙會剿，兵有連雞之形，將無輔車之勢。我志方瑕，丑氛復振。然後群帥戮力，數道並進，雖誘而殺降，疑近不祥，詎知縱之復叛，無異養癰。廷瑞、本恕檻車詣闕，保寧餘黨，誅鋤略盡。所不獲者，廖麻子一賊耳。方四再寇江津，俊又六面督攻，斬其渠帥，四之妻孥，悉俘帳下。雖蠻官小衄，四幸漏網，喙息黔中，已墮心膽。假令借籌有人，處置得宜，璽詔優獎，留俊撫綏，汲黯臥治淮陽，韋臯久鎮西川，錦江、三峽之間，遂將枹鼓不鳴乎？角巾扁舟，輕裝還里，蜀民追送，涕泗橫流。誰秉國成，何其謬哉！於是漢中餘孽廖麻子再與喻思俸等倡亂矣。黔中逋寇方四復與麻六兒等出掠矣。內江、崇慶相繼效尤，范藻、松祥人思雄長。<br>　　夫蜀寇紛紜，本非劇賊，王師壓境，實皆勁旅。然而中人邀爵，必使子弟監軍，鄙夫秉均，喜言賊平受賞。彭澤甫出，餘黨旋平。蓋用兵六載，屢成屢衄。俊既去位，人多畏咎。至崇熙逮而洪鐘撤，爭利諸臣抑已知難而退矣。澤遂得專制閫外，削平全蜀。夫林俊當小腆初張，舉朝貪功之日，而彭澤當賊氛滋蔓，命臣畏禍之時，澤遂享有功名，俊以齎志老死，君子於俊，不無李廣、祖逖之感焉！<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
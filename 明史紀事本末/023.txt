

    
	
		
			第二十三卷　　平山東盜
			　　成祖永樂十八年三月，山東蒲臺縣妖婦唐賽兒作亂。賽兒，縣民林三妻，少好佛誦經，自稱「佛母」，詭言能知前後成敗事，又云能剪紙為人馬相戰鬥。往來益都、諸城、安州、莒州、即墨、壽光諸州縣，煽誘愚民。於是奸人董彥杲等各率眾從之，擁眾五百餘人，據益都卸石棚寨為出沒。青州衛指揮高鳳領兵捕之，賊夜乘間擊官兵潰散，鳳等皆陷。都、布、按三司以聞，遣人馳驛招撫之。直隸沂州衛亦奏：「莒州賊董彥杲等聚眾二千餘人，以紅白旗為號，大行劫殺。莒州千戶孫恭等往招撫，不服，殺其從者，勢甚猖獗。」上敕安遠侯柳升分兵剿之。柳升兵至益都，圍賊於卸石棚寨。賊遣人乞降，詐云：「寨中食盡，且無水。」升以東門舊有汲道，即往據之。夜二鼓，賊襲官軍營，都指揮劉忠力戰死。黎明，柳升始覺，分兵追捕，獲賊黨劉俊等男婦百餘人，而賽兒等竟遁。時賊黨賓鴻等攻安丘，知縣張璵、縣丞馬撝集民夫八百餘人以死拒戰。賊不能攻，復帥莒州、即墨之眾，合萬餘人，並力攻之，聲言屠城。於是都指揮衛青備倭海上，聞安丘圍，急率千騎晝夜兼行，奮擊敗之。賊收餘眾再戰，城中人亦鼓噪出擊，賓鴻遁去。殺賊二千餘人，生擒四十餘人，皆斬之。時城中已不支，使青至稍遲，即陷賊矣。既而柳升至，青迎謁。升怒其專制，捽出之，青不為屈。是日，鼇山衛指揮王貴亦以兵一百五十人擊敗賊眾於諸城，盡殺之，山東悉平。行在刑部尚書吳中等劾奏：「柳升奉命征剿，不即就道。敕諭以『賊憑高無水，且乏資糧，當坐困之，勿圖近功』。升賊臨境不設備，至賊夜斲營殺傷軍士。時都指揮劉忠與升夾攻，忠身先軍士，幾破賊壘。升忌其成功，更不救援，致忠力盡而斃，賊遂得乘間遁去。升遣指揮馬貴等追之，所過騷擾，升亦不問。及備倭都指揮衛青聞賊圍安丘，急躬率所部兵晝夜兼行，遂敗賊眾。後三日升始至，反忌青功。故行摧擊。人臣不忠，莫此為甚，請治其罪。」上曰：「朕每命將遣師，必丁寧告戒，俾圖萬全。今升方命失機，媢冒功忌能，罪不可宥。」遂下升於獄。上以唐賽兒久不獲，慮削髮為尼或混處女道士中。遂命法司：凡北京、山東境內尼及道姑，逮至京詰之。　　七月，以段民為山東左參政。是時，大索唐賽兒甚急，盡逮山東、北京尼。既又盡逮天下出家婦女，先後幾萬人。段民撫定綏輯，曲為解釋，人情始安。初，唐賽兒夫死，賽兒祭墓，回經山麓，見石罅露石匣角，發之，得妖書、寶劍，遂通曉諸術。劍亦神物，惟賽兒能用之。因削髮為尼，以其教施里閈間，悉驗，細民翕然從之。欲衣食財物，隨所須以術運致。初亦無大志。乃妖徒轉盛，至數萬，官捕之急，賽兒遂反，殺傷軍兵甚眾。三司皆不以蚤發繫獄。既而捕得之，將伏法，怡然不懼。裸而縛之，臨刑刃不能入，不得已，復下獄。三木被體，鐵鈕繫足，俄皆自解脫，竟遁去，不知所終。三司郡縣將校等官，皆以失寇伏誅。　　谷應泰曰：　　自古盜賊之起也，莫不好為妖瞀惑亂，陳勝以篝狐，張角以斗米，而號則天公、地公，霧則三里、五里，何其怪也。予以為男誠有之，有亦宜然。史稱琊邪呂母，聚黨數千人，殺海曲宰，入海中為盜。而同時平原女子遲昭平，亦聚數千人，屯河阻兵。以是知婦女之輕剽好作亂，大抵不少概見也。成祖時，有蒲臺唐賽兒者，自號「佛母」，能刻楮為人馬相戰鬥，眾益信之。於是莒、即墨諸奸民遂蠭起，而賊黨董彥杲、賓鴻等亦掠兵應之。幸所據不過數州，轉戰不過旬月，衛青、王貴兩軍急擊，旗靡轍亂，魚爛而亡矣。然則賽兒妖術果安在耶？豈王凝之鬼兵相助，而大道竟不可信耶？抑費長房役使鬼物，而遂為群鬼所殺耶？是皆不可知。而獨是柳升以通侯之尊，授鉞出師，驛騷供億，逍遙河上，乃更切責衛青，忌嫉有功。假令大敵在前，將校不和，王師可一戰而潰也。雖然，成祖之用兵也，南定金陵，北征沙漠，地拓三佬，威行萬里，而賽兒以一愚婦人躑躅其間，乃欲結娘子之軍，乘夫人之城，譬之薄石擊柱，多見其不知量矣。然而予以賽兒之亂，則黷武之所致也。《秦風》尚首功，而《小戎》亦談車戰。河北甚藩鎮，而女子亦通劍器。牝雞之晨，或亦怒蛙之式乎！至於賽兒遁去，而燕、齊諸尼，並天下奉佛婦女，逮者幾萬人。猶之石閔戮羯部，多髯高鼻者並誅；袁紹斬宦官，面不生鬚者亦殺。玉石俱焚，勢固然也。尤可異者，賽兒蹤跡杳不可問，豈軍中張燕，群號衝飛，河上孫恩，相傳水化。妖耶？人耶？吾弗知之矣。


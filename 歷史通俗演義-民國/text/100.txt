
			　　卻說廣東非常國會，聞北方新選總統，當然反對，曾於雙十節前一日，特開兩院聯合會議，決定方針，暫委廣東軍政府代行國務院職權，所有總統選舉，從緩舉行，當下宣佈議案道：
　　選舉大總統，為國會議員之職責。依大總統選舉法第三條第二項，大總統任滿前三個月，國會議員，須自行集會，組織總統選舉會，行次任大總統之選舉。惟現值國內非常政變，次任大總統之選舉，應暫緩舉行。自民國七年十月十日起，委托軍政府代行國務院職權，依大總統選舉法第六條之規定，攝行大總統職權，至次任大總統選出就職之日為止。特此宣言，咸使聞知！
　　議案既定，復咨照廣東軍政府。軍政府即開政務會議，承認國會議決案。當日通電布告，代行國務院職權，並攝行大總統職權，越日又發一通電云：
　　軍興以來，軍政府及護法各省各軍，對內對外，迭經宣言，其護法之職志，唯在完全恢復《約法》之效力，取消解散國會之亂令，以求真正之共和，為根本之解決，庶使奸人知所警惕，此後以暴力蹂躪法律之事，自不發生，民國國基，乃臻鞏固。至具希望和平一切依法辦理之心，尤為國人所共聞共見。軍府及前敵將領，屢次通電，可復按也。及北京非法偽國會選舉偽總統，本軍政府於事前既通電聲明非法選舉，無論選出何人，均不承認，事後又致電徐世昌，勸其遵守《約法》，勿為人愚。
　　乃聞徐氏已就偽總統，事果屬實，何殊破壞國憲？以徐氏之明，甚盼及早覺悟，勿搖國本，而自陷於危。本軍政府代行國務院職權，依法攝行大總統職務，護法戡亂，固責無旁貸也。特此佈告，咸使聞知！
　　看官閱此兩電，可想見南北論調，是絕對不能相容。就使北方的徐總統與錢代總理，如何勸告，也屬枉然，徒落得舌敝唇焦，不見成功。徐總統未肯罷休，想從外交上著手，聯絡美、英、法、日、意各國，從中調停，力謀南北統一；也算苦心孤詣。且美大總統威爾遜，嘗一再演說，力勸世界和平，中國為世界中一部分，理應如美總統所云，列入和會，唯南北自相爭擾，內部尚且未和，怎好對外？所以窮思極想，呼求外援。外人卻也贊成，願效臂助，乃再由徐氏分飭前敵軍隊，一體罷戰，且申頒一令云：
　　歐戰以來，兵禍至烈，影響政治，震動全球。而立國久遠之圖，究未可悉憑武力，故欲保障人類之幸福，必先維持國際之和平。美大總統有鑒於斯，迭次宣言，咸以尊重和平為主旨。吾國政府，以逮士庶，莫不佩其憫世之誠，而大勢所趨，即列邦亦多贊進行，以為世界和平之先導。吾國此次加入歐戰，對德、奧宣戰，原為維持人道，擁護公法，俾世界永保和平。苟一日未達此的，必當合國人全力，勷助協商諸邦，期收完全之效果。本大總統適以斯時，謬膺眾選，亟當詳審世局，用定設施。
　　夫以歐西戰禍，擾攘累年，所對敵者視若同仇，所爭持者胥關公議，猶且佳兵為戒，倡議息爭。況吾國二十餘省，同隸於統治之權，雖西南數省，政見偶有異同，而休戚相關，奚能自外？本無南北之判，安有畛域之分？試數上年以來，幾經戰伐，罹鋒鏑者敦非胞與？糜餉械者皆我脂膏，無補時艱，轉傷國脈，則何不釋小嫌而共匡大計，蠲私忿而同勵公誠？俾國本繫於苞桑，生民免於塗炭。平情衡慮，得失昭然。惟是中央必以公心對待國人，而誠意所施，或難盡喻。長、嶽前事，可為借鑒。故虞詐要當兩泯，防範未可遽疏。苟其妨及秩序，仍當力圖綏定。茲值列強偃武之初，正屬吾國肇新之會，欲以民生主義，與協商諸邦相提挈，尤必粹國人之心思才力，刷新文治，恢張實業，以應時勢而赴時機，以茲龜勉幹濟，尤慮後時，豈容以是丹非素之微，貽破斧缺斨之痛？

　　況兵事糾紛，四方耗斁，庶政擱滯，百業凋殘。任舉一端，已有不可終日之勢，即無國外關係，詎能長此搘持？
　　所望邦人君子，戮力同心，幡然改圖，共銷兵革。先以圖國家之元氣，次以圖政策之推行，民國前途，庶幾有豸。以言政策，莫要於促進民智，普興民業，而二者皆當具有世界之眼光。我國文教早辟，而民智蔀塞，進步轉晚，是宜旁採列邦之文化以灌輸之。吾國物力素豐，而興業之資，母財尤乏，是宜兼集中外資力以輔助之。以國家為根本，以世界為步趨，務使人民智識，跂及於大同，社會經濟，日臻於敏活。民智進則國權自振，民生厚則國力益充，夫如是乃可保文物之舊邦，乃可語共和之真諦。本大總統不憚曉音瘏口，以尊重和平之主旨，告我國人，固渴望我東亞一隅，與世界同其樂利。此時大局未定，保養為先，軍民長官，各有捍衛地方之責，仍應遵照前令，力除匪患，用保公安。民瘼攸關，勿稍玩忽。惟茲有位，其共念之！此令。
　　令文云云，雖似明白剴切，語語皆真，但終是紙上空談，怎能感動南方軍隊，使他幅然變計，願息戰爭？嗣經美國公使，出來幫忙，電告駐粤美領事，向廣東軍政府提出說帖，勸他速息內爭，自謀統一。於是廣東軍政府，乃通令前敵各軍，一體休戰。政務總裁岑春暄等，方有電文傳達北京，寄與徐總統道：
　　徐菊人先生鑒：護法軍興年餘，雙方相持，國是莫由解決。比者歐戰告終，強權消滅，吾國亦有順世界潮流，而回覆和平之必要。美總統威爾遜，於本年九月二十九號為開募第四次自由公債之演說，實為國際及國內解決一切政爭之本據，無論何國，均可賴之以為保證。世界各國，方將崇正義而永息兵爭，豈吾國獨不可捨兵爭而求和平之解決？執事既令所部停戰，本軍政府亦令前敵將士止攻，惟彼此猶未實行接近和平談判，玩日廢時，殊屬無謂。暄等特開誠心，表示真正和平之希望，認上海租界為適中之中立地點，宜仿辛亥前例，由雙方各派相等人數之代表，委以全權，剋日開議。一切法律政治問題，不難據理而談，依法公決，庶可富民利國，永保和平。特電表意，即希速復！
　　徐總統接到電文，喜如所望，因即致電作復：
　　廣州岑雲階先生、春暄字雲階。伍秩庸先生、廷芳字秩庸。林悅卿先生、葆懌字悅卿。武鳴陸干卿先生、榮廷字干卿。畢節唐蓂賡先生、繼堯字蓂賡。上海唐少川先生、紹儀字少川。孫中山先生即孫文。鑒：來電敬悉。生民不幸，遭此擾攘，兵革所經之地，膏血盈野，井裡為墟，溯其由來，可深憫惻。歐戰告終，此國彼國，均將偃戈以造和平，我以一國之人，猶復紛爭不已，勢必不能與世界各國，處於同等之地位。淪墮之苦，萬劫不復。世昌同是國民，顛覆是懼。況南北一家人也，本無畛域可分，故迭次宣言，期以苦心謀和平，以毅力致統一。今讀美總統威爾遜今年九月間之演說，所主張國際同盟，用知世界欲躋和平，必先自求國內息爭，然後國際和平，乃有堅確之保證。爰即明令停戰退兵，表其至誠，冀垂公聽。固知諸君亦是國民之一分子，困心橫慮，冒百艱以求一當，決無不可解決之端。令果同聲相應，是我全國垂盡生機，得有挽救之一日也。世昌憂患餘生，專以救世而出，但求我國依然比數於人，芸芸眾生，得以安其食息，營其生業，此外一無成見。所有派員會議諸辦法，已由國務院另電奉答，敢竭此衷，唯希明察！
　　又由國務院附致一電云：
　　讀諸公致元首電，敬諗開誠表示，共導和平，至深佩慰。歐戰告終，潮流方迫，元首鑒於世界大勢，早經屢頒明令，申正義而弭兵爭，當為國人所共見。近於通令停戰之後，繼以籌議撤防，積極進行，實出渴望和平之旨。會議辦法，前已詳細藎划，向李督秀山轉商，茲承示雙方各派代表，剋日開議，籌謀所及，實獲我心。所云代表人數，論省區版籍，不能無多寡之殊，惟為迅釋糾紛，固可不拘成見，似可由雙方各派同等代表十人，臨時推定首席，公同協議。至會議地點，原定南京，本屬適中之地，寧、滬同屬國土，焉有中立可言？且會議商決內政，不宜在行政區域之外，鄙意仍在南京，最為適宜。至來電所舉辛亥前例，辛亥係因國事問題，不幸同時而有兩種國體，今則雙方一體，論對內則同係國人，協商國政，固無畛域之分。論對外國交，只能有唯一政府，尤非辛亥之比。值此時局急迫，促進和平之意，彼此所同。亟當於會議辦法，切實商決進行，其他枝節之論，宜從蠲棄，以免曠廢時日。此間現在酌選代表，為先事之籌備。尊處遴派有人，即希電示，以便雙方派定，克期組織，俾法律政治各問題，日趨接近，速圖解決，民國幸甚。
　　如上電文，乃是北方和議，擬委任江蘇督軍李純主持。李純本服從河間，素來主和，聯同贛督陳光遠，鄂督王占元，稱為長江三督，與主戰派相齟齬。此次徐政府鼓吹和平，李純當然同意，所以與中央往來文件，除例行公事外，多是籌商和平辦法。惟一方欲在江寧議和，一方欲在上海議和，兩方交爭地點，尚未決定。不過和平空氣，總算有些鼓動起來。中外人士，統以為和平在即，喁喁望治，再加歐戰終了，協約國得了戰勝的結果，中國亦居參戰地位，雖未曾發兵臨敵，親獲勝仗，也覺得借光他族，與有榮施。自民國七年十一月二十八日為始，至三十日為止，舉行慶賀協約國戰勝大會，居然有古時大酺三日的遺意。無非是張皇粉飾。大總統親至太和殿前，行閱兵禮，凡京師所有軍隊，都排成隊伍，各執槍械，鵠立東西兩旁，聽候總統命令。徐總統帶同國務總理陸軍部長等，序立殿階，檢校軍隊。又有外國公使及使館中衛兵，亦由徐政府先期通知，彼此關係協約國，不能不請他參加，所以碧眼虯須的將弁，也來會集。端的是鸛鵝耀彩，貔虎揚鑣，約計有四五小時，各軍隊左入右出，紛紛告退，外兵亦皆散去，惟各公使同至總統府，相率留宴。賓主交錯，中外一堂，大家歡飲至晚，興盡始歸。是日黃昏，商學界各發起提燈會，遊行都市，金吾不禁，彷彿元宵，銀火齊輝，依稀白晝，紅男綠女，空巷來觀，白叟黃童，臚歡踵集，幾疑是太和翔洽，寰宇昇平。就是各省奉到中央命令，亦如期慶賀，綠酒笙歌，唱徹太平曲子，紅燈燦爛，勝逢熙世良辰。還有北京的克林德碑，乃是清季拳匪作亂，德使被戕，特約豎碑，垂為永遠紀念。至此亦皆毀平，不留遺蹟。惟是勝會不常，盛筵難再。
　　小子敘到此處，轉不禁憂從中來，隨筆湊成一詩道：
　　自家面目自家知，粉飾徒能炫一時。
　　漫說鄰家西子色，效顰總不掩東施。
　　三日大慶，忽成過去。各協約國將開議和大會，擇定法國巴黎即法京。凡爾賽宮，為和會地點。中國當然要派遣專使，赴會修和。欲知所派何人，容至下回報明。
　　以本國之內訌，而乞援外人，出為調停，不可謂非徐東海之苦心。然中政府失權之漸，實自茲始。屬在同種，誼本同袍，乃連歲戰爭，自相嘩擾，東海登台，不能以誠相感，徒欲為將伯之呼，乞靈外族，其心可憫，其跡實可愧也。至若協約國之戰勝，實由彼數年血薄而成，中國徒有參戰之名，而無參戰之實。外人之勝，於中國似無預焉？乃以各國之舉行慶典，遂亦開慶賀大會，政府倡於前，各省踵於後，慷他人之慨，以為一己之光榮，得毋為外人所竊笑耶？虛憍之態，只可自欺，欺人云乎哉？
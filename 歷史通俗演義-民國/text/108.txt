
			　　卻說學生罷課，已閱旬餘，徐政府外迫日使，內顧曹章，不能不促令上課，令文有云：
　　國家設置學校，慎定學程，固將造就人才，儲為異日之用。在校各生，惟當以殫精學業，為唯一之天職，內政外交，各有專責，越俎而代，則必治絲而棼。譬一家然，使在塾子弟，咸操家政，未有能理者也。前者北京大學等校學生聚眾遊行，釀成縱火傷人之舉，政府以青年學子，激於意氣，多方啟導，冀其感悟，直至舉動逾軌，構成非法行為，不能不聽諸法律之裁制，而政府咎其暴行，憫其矇昧，固猶是愛惜諸生意也。在諸生日言青島問題，多所誤會，業經另令詳切宣示，俾釋群疑。諸生為愛國計，當求其有利國家者，若徒公開演說，嫉視外交，既損鄰交，何裨國計？況值邦家多難，群情紛擾，甚有挾過激之見，為駭俗之資，雖凌蔑法紀，破壞國家而不恤，潮流所激，必至舉國騷然，無所托命，神州奧區，坐召陸沉，以愛國始，以禍國終，彼時蒿目顛危，雖追悔始謀之不臧，嗟何及矣！諸生奔走負笈，亦為求學計耳，一時血氣之偏，至以罷課為要挾之具。抑知學業良窳，為畢生事業所基，虛廢居諸，適成自誤。況在校各生，類多勤勉向學，以少數學生之憧擾，致使失時廢業，其痛心疾首，又將何如？國家為儲才計，務在範圍曲成，用宏作育，茲以大義，正告諸生：於學校則當守規程，於國家則當循法律。學校規程之設，未嘗因人而異，國家法律之設，亦惟依罪科罰，不容枉法徇人。政府雖重愛諸生，何能偭棄法規，以相容隱？諸生劬業有年，不乏洞明律學之士，誠為權衡事理，內返良知，其將何以自解？在京著責成教育部，在外責成省長暨教育廳，督飭各校職員，約束諸生，即日一律上課，毋得借端曠廢，致荒本業。其聯合會、義勇隊等項名目尤應切實查禁。糾眾滋事，擾及公安者，仍依前令辦理。政府於諸生期許之重，凡茲再三申諭，固期有所鑒戒，勉為成材。其各砥礪濯磨，毋負諄諄誥誡之意！此令。
　　各校學生，聞悉此令，當然不願受命，罷課如故。並由學生聯合會中派遣演講團，分頭至京城內外，舉行露天演講，數約千餘人。這邊說得慷慨激昂，那邊說得淋漓感奮，甚至聲淚俱下，引起一班行人的感情，統是傾耳靜聽。東一簇，西一團，好象聽文明戲一般，越來越眾。警察廳又出來干涉，特派保安馬隊若干人，到處彈壓，先勸學生不得演講，學生置諸不理，仍然侃侃而談。嗣由警隊動怒，拍動馬頭，竟向人多處衝突進去，聽講諸人，恐遭蹂躪，陸續奔散，只剩了演講學生，被警隊強加驅迫，押入北京大學，閉置法科理科各室，不准自由出入。且由警士環守學校大門，再從步軍統領署內，派出兵士數百，竟在門前紮營，視學生如俘虜，日夜監束。還想加用壓力。各校教職諸員，均向政府遞呈，要求釋放學生，撤退軍警，政府並不批答。教育次長袁希濤，見學校風潮愈緊，未免左右為難，因亦慨然告辭，政府准令免職，另命傅岳棻為教育次長，攝行部務。北京各學校，不得不通電外省，聲明曲直。上海灘頭，學校最多，消息最靈，聽得北京各學生一再被拘，自然憤氣填胸，立即號召各界，續開大會，時已為六月初旬了。會場決議，以學界為首倡，以商界為後繼，務要罷斥曹、章、陸三人，及釋放北京被拘學生，然後了事。當下繕成一篇宣言書，分佈如下：
　　嗚呼！事變紛乘，外侮日亟，正國民同心戮力之時，而事與願違，吾人日夕之所呼籲，終於無毫髮之效，前途瞻望，實用痛心。本會同人，謹再披肝瀝膽，以危苦之詞，求國人之聽。自外交警信傳來，北京學生，適當先覺之任，士氣一振，奸佞寒心，義聲所播，咸知奮發，而政府橫加罪戾，是已失吾人之望，乃以此咎及教育負責之人，致傅、蔡諸公紛紛引去。夫段祺瑞、徐樹錚、曹汝霖、陸宗輿、章宗祥等，迭與日本借債訂約，辱國喪權，憑假外援，營植私利，逆跡昭著，中外共瞻，全國國民，皆有欲得甘心之意。政府於人民之所惡，則必百計保全，於人民之所欲，則且一網打盡，更屢頒文告，嚴懲學生，並集會演說刊布文字，公民所有之自由，亦加剝削，是政府不欲國民有一分覺悟，國勢有一分進步也。
　　愛國者科罪，而賣國者稱功，誠不知公理良心之安在？爭亂頻年，民曰勞止，政府猶不從事於根本之改革，肅清武人勢力，建設永久和平，反借口於枝葉細故，以求人之見諒。繼此紛爭，國於何有？此皆最近之事實，足以令人恐懼危疑，不知死所者。政府既受吾民之付托，當使政治與民意相符，若一意孤行，以國家為孤注，吾民何罪？當從為奴隸。嗚呼國人！幸垂聽焉。共和國家之事，人民當負其責，方今時機迫切，非獨強鄰乘機謀我，即素懷親善之邦，亦無不切齒憤恨，以吾內政之昏亂，我縱甘心，人將不忍，生死存亡，近在眉睫，豈可再蹈故習常，依違容忍，慕穩健之虛名，速淪胥之實禍？夫政府之與人民，譬猶兄弟骨肉，兄弟有過，危及國家，固嘗知無不言，言無不盡，終不見聽，雖奮臂與鬥，亦所不辭。何則？切膚之痛在身，有所不暇計也。吾人求學，將以致用，若使吾人明知禍機之迫不及待，而曰姑俟吾學業既畢，徐以遠者大者，貢獻於國家，非獨失近世教育之精神，即國家亦何貴有此學子？吾人幸得讀書問道，不敢自棄責任，謹自五月二十六日始，一致罷課，期全國國民，聞而興起，以要求政府懲辦國賊為唯一之職志。
　　政治肅清，然後國基強固，轉危為安，庶幾在此。同人雖出重大之代價，心實甘之。所冀政府徹底覺悟，幡然改圖，全國同胞，亦各奮公誠，同匡危難，中國前途，實利賴之。同人不敏，請任前驅，戮力同心，還期繼起。
　　上海商民，為了學界宣言，都不知不覺的流露一種熱誠，與學生共表同情。六月四日，南商會開會集議，各商人聞風前往，不下千餘，偏警兵無理取鬧，硬要把他攔阻，遂致眾情大憤，以為如此壓迫，非罷市不足對待，越宿便即實行。南市各商肆，先行罷市，法租界各商家，照樣閉門，公共租界，一律照辦。又俄而英租界中，如永安、先施兩大公司，亦皆杜門謝客。到了午後，無論華租各界，所有大小商店，統已關門閉戶，不納主顧，街上只有學生奔走，分發傳單，巡警往來，防備鬧事，餘外無非是各處行旅，偵探消息，好好一個大商埠，弄得煙雲失色，簫鼓無聲。過了一宵，商店仍舊閉市，華界一帶，由警官挨戶曉示，勒令開門，照常交易。商人早已將答語預備，說是賣買自由，不勞警官過問。好一個回話手本。警官倒也無詞可駁，悻悻自去。租界中的洋巡捕，不過沿路巡查，維持秩序，卻未曾硬行干涉。惟商肆各懸掛白旗，上面寫著，無非是「萬眾一心，同聲呼籲，力抗漢奸，喚醒政府」等語。全市旗布飄颺，做了一種特別的招牌。又越一日，華界租界，只有幾家吃食店，半開半掩，略賣些餅餌糕粽，惠顧行人，此外依然抱著關門主義。警察署不能漠視，又派出武裝警察，遊行華市，用了一派威嚇的厲詞，逼令開市。商民或怕他凶燄，勉強除去排門，及警察去後，復將排門關好，拒絕買賣。再過兩天，閉市如故。
　　看官你想上海一隅，是中外各國交通的埠頭，行人似蟻，比戶如鱗，怎能好幾日不做買賣？華人為反對政府起見，就使受些困難，尚是甘心，那洋商豈肯無端受累，聽他過去？當下由中外官吏，迭電中央，報明情狀。政府至此，也不得不改變方針，就是安福派亦無法擺布，只好聽令政府，自行處置。政府乃擬將曹、陸、章三人，一並免職，並釋放先後拘禁的學生。這消息傳到上海，閉市已經六日了。商會因遍發通告，傳知各業，所有要求各事，目的已達，應即於次日開市交易等語。到了翌晨，各商人購閱新聞紙，尚未載有免除曹、陸、章三人命令，恐京中所傳未確，仍然閉市，直到晚間，方得駐滬總領事法磊斯，轉奉駐京英公使朱爾典氏來電，證明曹、章、陸三人免職命令，已由徐政府頒布，確鑿無訛。電文由英公使寄滬，可知曹、陸、章之免職，還是假手外人。且由總領事勸告商學兩界，開市上課。商界已有一星期停止交易，既已得遂一部分的請求，乃全體開市，照常營業，並在門首各掛五色國旗，作為民意勝利的慶賀。學生團又拍電至京，問明被拘學生情狀，旋得京中各學校復電，已經一律釋放。於是學生團選出代表，向大小商號道謝，自歸各校上課去了。
　　是時南京、杭州、武昌、漢口、天津、九江、山東、廈門各處，因聞滬上罷市，亦皆先後相繼，一致要求，或五日，或三日，連工界亦相約罷工，群起抵制，所以安福派不能堅持，徐政府方得行使命令，這也好算得眾志成城，有此效果哩。惟曹汝霖既已罷職，交通總長一缺，暫任次長曾毓雋代理。徐總統尚恐得罪安福，且慮國民為了青島問題，再有要求，因提出辭職咨文，送交參眾兩議院，一面通電各省，自述咨文內容。略云：
　　國步艱難，百度糾紛，世昌力絀能鮮，謹於昨日咨行參眾兩院辭職。其文曰：「本大總統猥以衰年，謬膺眾選，硜硜之性，本不承任。惟以邦人責望之殷，督以大義，固辭不獲。其時歐會肇始，關係綦巨，而國內和平之望，亦甫在萌芽，一線曙光，萬流跂矚。私衷竊揣，以為此時對內對外，皆為貞元絕續之交，不乘茲著手，迅圖挽救，後將無及，所以躊躇再四，不得不勉膺巨任者，固期有所匡救也。歐會成立以來，經過詳情，業經咨達國會在案，原擬全約簽字，惟提出關於膠澳各條，聲明保留此項，原屬不得已辦法。但體察現情，保留一層，已難辦到，即使保留辦到，於日、德間應有效力，並不變更，而日人於交還一舉，轉可借端變計，是否於我有利，此中尚待考量。若因保留不能辦到，而並不簽字，不特日、德關係，不受牽制，而吾國對於草約全案，先已明示放棄，一切有利條件及國際地位，均有妨礙，故為兩害從輕之計，仍以簽字為宜。前此因膠澳交還，未有確證，政府亦深為顧慮。近日迭接全權委員等報告，日代表在三國會議中，已有宣言可證，英外部亦正式來函，聲明日本將膠澳連同完全主權，交還中國一層，係屬切實。
　　日外部對於還付膠澳問題，亦已有半公式之聲明，由駐京日使送達外部。凡茲各節，雖未列在草約，固已足資證明。即美總統前於保留辦法，極表贊助，近亦謂須與公法家詳慎考酌。此時內審國情外觀大勢，惟有重視英、美、法、日各國之意見，毅然全約簽字，以維持我國際之地位。惟我國內輿論，堅拒簽字如出一轍，在人民昧於外交情形，固亦在意計之中。而共和國家，民為主體，總統以下同屬公僕，欲逕情措理，既非服從民意之初衷，欲以民意為從違，而熟籌利害，又不忍坐視國步之顛躓，此自對外言之，不能不引咎者一也。至於和平計劃，不外法律事實諸端，曩在就任之初，目睹兵氛未銷，時局危迫，竊以為非促進統一，無以謀政治之進行，即無以圖對外之發展，迭經往返商榷，信使交馳，始有會議之舉。果其誠意言和，互謀讓步，則數月以來，從容籌議，何難早圖結束。乃滬議中輟，群情失望，在南方徒言接近，而未有完全解決之方，在中央欲進和平，而終乏積極進行之效，執成不悟，事勢多歧，築室道謀，蹉跎時日。循此以推，即使會議重開，而雙方隔閡尚多，必至仍前決裂，一摘再摘，國事何堪？此皆本大總統德薄才疏，無統治國家收拾時局之智能，知難而退，竊慕哲人，此就對內言之，不能不引咎者一也。抑且民為邦本，古訓昭然，本大總統來自閭閻，深知疾苦，亦冀厲行民治，加惠群生，稍盡藐躬之責，乃以統一未成之故，闤闠凋零，萑苻四起，士卒暴露，老弱流離，每念小民痛苦之情，惻然難安寢饋，心餘力絀，愧疚滋深。自維澹定本懷，原無名位之見，經歲以來，既竭疏庸，無裨國計，雖閣制推行，責任有屬，國人或能相諒，而揆諸平昔律己之切，既未能挈領提綱，轉移元會，猶冀以難進易退之義，率我國人。謹咨達貴院聲請辭職，幸早日提議公決，另行選舉，以重國政。至此項選舉，手續紛繁，在未經選舉新任大總統以前，本大總統一日在職，仍當盡一日之責，相應咨達貴院查照辦理」等語。各該地方長官，務當督飭所屬，保衛地方，毋稍疏虞，是為至要！
　　各省督軍省長，得了徐電，正想復電挽留，旋接參議院議長李盛鐸，及眾議院議長王揖唐，通電各省云：
　　本日大總統咨送蓋用大總統印文一件到院，聲明辭職。查現行《約法》，行政之組織，係責任內閣制，一切外交內政，由國務院負其責任，大總統無引咎辭職之規定。且來文未經國務總理副署，在法律不生效力，當由盛鐸、揖唐即日躬齎繳還，籲請大總統照常任職。恐有訛傳，馳電奉聞，敬希鑒察！
　　自兩議院有此電文，各省督軍省長，越加向徐巴結，紛紛電達中央，挽留徐駕。徐東海原是虛與周旋，並非真欲去位，既得內外慰留，自然不生另議。惟國務總理錢能訓，不得不呈請辭職。總理一辭，全體閣員，當然連帶關係，一並告退。原來此時為責任內閣，一切政治，當由內閣負責，總統尚可推諉，所以老徐通電，也有閣制推行、責任有屬的明文。錢總理無可諉咎，還是卸職自去，離開此煩惱場。總計錢內閣成立半年有餘，至此似山窮水盡，不可復延了。小子有詩道：
　　揆席原來不易居，況經世變迫淪胥。
　　何如卸職歸休去，好向家園賦遂初。
　　錢內閣既倒，徐總統亦許令歸休，欲知繼任為誰，下回再行表明。
　　古人有言：「眾怒難犯，專欲難成」，滬上罷市，即其見端也。夫曹、陸、章三人之親日，非真欲賣國也，但欲見好於武夫，為之借資運械，竭盡機謀，顧目前而忘大局，誤國適同賣國耳。老徐亦何嘗愛此三人，無非因安福派之掣肘，不得不下禁令以顧鄰誼，促上課以抑學潮，迨致激動公憤，全滬罷市，而各省又相繼響應，於是安福派之計窮，而曹、陸、章免職之令乃下，此未始非武夫專擅之反動力，而亦由老徐欲擒故縱之謀有以致之也。然三人雖去，而安福系之勢力猶張，徐乃復提出辭職咨文以免安福派之非議，此中之煞費苦心不足為外人道，然徐雖留而錢則已倒矣。
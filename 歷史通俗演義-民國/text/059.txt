
			　　卻說唐繼堯既正式誓師，復做了一篇討袁的檄文，佈告天下。這檄文中列著十九大罪，把袁世凱的隱情，和盤托出，比那陳琳討曹操，駱賓王討武曌，尤覺淋漓盡致，令人叫絕。

　　小子特詳錄如下：
　　維中華民國五年元旦，雲南中華民國護國軍軍政府，都督唐繼堯，第一軍司令官蔡鍔，第二軍司令官李烈鈞檄曰：蓋聞輔世之德，篤於忠貞，長民之風，高於仁讓。
　　使梟聲雄夫，野心狼子，逞城狐之凶姿，弄僭竊之高位，則我皇王孝孫，並世仁讓，誼承先烈，責護斯民。哀恫鬱紆，成茲憤疾，大義敦敕，誰能任之？國賊袁世凱粗質曲材，賦性奸黠，少年放僻，失養正於童蒙，早歲狂游，習雞鳴於燕市；積其鳴吠之長，遂入高門之竇。合肥小李，驚其譎智，謂可任使，稍加提擢，遂蒙茸澤，身起為雄。不意其浮夫近能，淺人侈志，昧道懵學，聘馳失軫，遂使顛蹄東國，覆公餗以招虎狼；狡詐興戎，缺金甌以羞諸夏。適清廷昏昧，致稽刑戮，猶包藏穢毒，不知愧恥，殫其暮夜之勞，妄竊虎符之重，黃金橫帶，賣孱主於權門，黑水滔天，引強敵以自重。雖奸逆著明，清廷知戒，猶潛伏羽勢，隱持朝野。降及辛亥，皇漢之義，如日中天，浩氣颺飛，噴薄宇宙，風雲滂沛，集興武漢之師，士馬精妍，遠響東南之鼓；造黃龍而會飲，納五族於共和，大勢坌集，指日可期。天不佑華，誕興賊子，蠢彼滿室，引狼自庇。袁乃憑借舊資，攀援時會，偽作忠良，牢籠將卒，脅逼孤寡，奪據朝權，復偽和民聲，迷奪時賢，虛結鬼神，信誓旦旦，懦夫懼戒，過情獎許。維時南軍渠帥，實亦豁達寡防，墮彼奸計，倒持太阿，豢此凶逆。迨大邦既集，勢威益專，遂承資跋扈，肆行兇忒，賄通虺蜮，棋佈陰謀，毒害勛良，搖惑眾志，造作威福，淆撼國基，背法畔民，破敗綱紀，癸丑之役，遂有討伐之師。天未悔禍，義聲失震，曾不警省，益復放橫，驕弄權威，脅肩廊廟。是以小人道長，凶德匯征，私托外援，濫賣國權。弒害民會，私更法制，縱兵市朝，威持眾論，布散金璧，誘導官邪，冀以其積威積惡之餘，乘世風頹靡廉恥滅沒之後，得遂其倒行逆施，僭登九五之欲。故四載以還，天無常經，國無常法，民無定心，官無定制，丹素不終朝，功罪不盈月，游探驕兵，睚眥路途，貪官污吏，黷亂朝野，以致庶政敗弛，商工凋敝，尤復加抽房畝，朝夕斂征，假辭公債，比戶勒索，淫刑慘苛，民怨沸騰，凶燄所至，道路以目，此真世道凌夷之秋，天人閉隱之會，四凶所不敢為，湯武所不能宥者矣。
　　維皇漢九有，奠安東陸，時流漂蕩，越在迍邅。緬維祖德，孰敢怠荒？復我邦家，義取自拯。故辛亥之役，化私為公，志在匡時，道維共濟。袁乃睥睨神器，妄欲盜竊，內比奸邪，既多離德，外遂孱隤，甘為犬豚。是以四郊多壘，弗知慚悚，海陸空虛，弗思整訓，財用匱竭，弗事勸徠，健雄失養，弗興學藝，室如懸磬，野無青草，猶復養病外蒙，削國萬里，失馭東魯，屢墮岩疆，遂使滿、蒙多離散之民，青、徐有包羞之婦，扼我封疆，揕我心腹，皇皇大邦，苟為侮戮，日蹙百里，媚茲一人。覺我俠士雄夫，所怒目切齒，驚懼憂危，而不可一朝居者也。夫天道健乾，義惟精一，在德則剛，制行為純，故土不貳節，女不貳行，廉恥之失，諡曰賤淫，四維不張，國乃滅亡。自民族國家，威灼五陸，雄風所扇，政騖其公，國競以群，是以乾德精剛，宜充斥里閭，洋溢眾庶，旁魄沆瀣，蔚為駿雄，故辛亥之役，黜君崇民，揚公尊國，所以高隆人格，發揚眾志，義至精而理至順，故雖舊德老成，去君不失忠，改官不降節。袁氏身奉先朝，職為臣僕，華山歸放，僅及四紀，載瞻陵闕，猶宜肅恭，故主猶存，天良安在？顧藐然以槽櫪餘生，不自揣量，妄欲以其君之不可者而自為其可，是何異飾馬牛之骨，揚溲勃之灰，以加臭乎吾民，以淫污乎當世，而令我令公先德，皆為其賤淫，白璧黃金，盡渲其瑕穢，此尤我元戎巨帥，良將勁卒，碩士偉人，所同羞共憤，深惡痛絕，而不能曲為之宥者也。匯此種種，袁氏之惡，實上通於天，萬死不赦。軍府奉崇大義，慨念民生，謹托我黃祖威靈，恭行天罰，輒宣茲義辭，告我眾士，招我同德。今將歷數其罪，我國民其悉心以聽！夫國為重器，神嚴尊憚，復載所同。建國之始，義當就職南京，明其所受；袁乃顧影自慚，妄懷畏懼，陰縱部兵，稱變京邑，用以要嚇國人，遷就受職，使國權出於遙授，玩視國家之尊嚴，其罪一也。活佛稱異，勢等毛羽，新國既成，鼓我朝銳，相機撻伐，舉足可定；袁乃瞻顧私權，妄懷疑忌，全國請討，置不聽從，遷延養敵，廢時失機，授他邦以蹈隙縱刃之間，失主權於外力糾紛之後，遂使巨蜿蜒嶂，棄此南金，萬里邊城，躍馬可入，貽宗邦後顧之殷憂，損五族雄飛之資望，其罪二也。政體更新，蕩滌瑕穢，私門政習，首宜改選，故內閣部首，須獲議院同意，所以樹公政之基，明眾共之義；袁乃病其嚴責，陰圖放佚，於第一次內閣聯翩去職之後，盡登媕寵，嗾使軍警，圍逼議員，索責同意，用以示威國人，開武力政治之漸，使民意機關，失其自由宣泄之用，其罪三也。國有大維，是曰法紀，信守不立，諡為國難，亂政亟行，於焉作俑，故侵官敗法，為世大詬；袁為元首，尤宜凜遵，乃受事未幾，即不依法定程序，濫用政府威權，誣殺建國勛人張振武，使法律信用，失其效能，國憲隨以動搖，政本因而銷鑠，其罪四也。國憲之立，係以三權，共和之邦，主權在民，立法之府，誼尤尊顯，地方三級，制實虛冗，建國除穢，亦既罷斥。袁乃急欲市恩，妄復舊制，不俟公決，輒以令行，使議院立法，失其尊嚴，國權行使，因以紊亂，其罪五也。財政擔負，直累民福，外債侵逼，尤傷國權，議案成立，特事嚴謹，眾院贊可，憲尤著明；袁乃私立外約，斷送鹽稅，換借外貲二千五百萬鎊，厲民害國，不經眾院，曖昧揮霍，不事報聞，蔑視通憲，為逆已甚，其罪六也。國有元首，政俗式憑，行繫國華，止為民範；袁乃知除異己，不自愛重，陰遣死士，狙殺國黨領袖宋教仁，以元首資格，為謀殺兇犯，既辱國體，又貽外譏，國家威嚴，因以掃地，其罪七也。共和之國，建礎為公，民意所在，亦曰神聖，百爾職司，義宜退聽，國會初立，人民望治；袁恐政制嚴明，不獲罔逞，乃私撥國帑，肥養爪牙，收買議員，籠絡政客，用以陷辱國會，迷奪眾情，使議政要區，化為搗亂之場，法案遷延，借作獨裁之柄，其罪八也。元首登選，國有常經，揖讓謳歌，盛德固爾，抑共和定疑，國憲崇廢，悉於是覘，世法懍懍，斯為第一；袁於臨時任滿正式更選之際，鄙夫患失，至兵圍國會，囚逼議員，使強選總統，以就己名，致元首尊官，成於劫奪，共和大憲，根本動搖，國是益以危疑，後進難乎為繼，其罪九也。國民代表，職司立法，非還訴民意，毋得斷閼；袁於總統既獲，復慮旁掣，辜恩反噬，遽為梟獍，乃假托危詞，羅織黨獄，濫用行政權，私削議員資格，用以鴆殺國會，併吞立法部，使建國約法，由是推翻，元首生身，等於孽子，其罪十也。
　　國家組織，法系嚴明，苟非選民，焉能造法？袁於戕殺國會之後，妄以私意召集官僚，開政治會議，約法會議，冒稱民意，更改約法，摹擬君主，獨攬大權，使民國政制，蕩然無存，澔澔新邦，懸為虛器，其罪十一也。民國肇造，本以圖存，時風所遷，民強則興，發揮群能，騰達眾志，公私權利，宜獲敬尊；袁乃倒行逆施，黜民崇吏，既吞立法，復盡滅各級地方議會，密布游探，誣扳黨獄，良士俊民，任意捕殺，人民權利，全失保障，致群生股栗，海內寒心，毒吏得以橫行，民業日以凋敝，民力壯盛，有如捕風，國勢頹隤，益以卑下，其罪十二也。
　　國局始奠，海內虛耗，財用竭蹷，義宜根本整理；袁乃專事虛緣，日以借債政策，利誘他邦為私托外援之計，斷送利權，絕不顧惜，逐鹿爭臭，坌集廟朝，遂妄以北中二部，橫斷鐵道，分許外人，惹起國交之猜疑，增益宗邦之危難，其罪十三也。歐陸戰爭，義以嚴守中立，及時奮進；袁乃內驕外諛，折衝無狀，既反覆狼狽，貽羞東魯，復徘徊雌伏，巽立要盟，失滿、蒙礦權，至於九處，承他邦意旨，發布誓言，辱國辱民，傾海不滌，其罪十四也。民族虎爭，領土強食，外債毒國，既若飲鴆，竭澤厲民，何異自殺？袁於歐戰既發，外貲猝斷，乃專事掊克，內為惡稅，房畝煙賭，一再搜括，復先後發行內國公債，額逾萬萬，按省配攤，指額求盈，小吏承旨，比戶勒索，等於罰鍰，致富戶驚逃，閭里嗟怨，國民信愛，斲傷無餘，神州陸沈，殷憂可畏，其罪十五也。生利致用，民貴有恒，縱博浪遊，諡曰敗子，盜賊充斥，此為厲階，修政明刑，首宜致謹；袁乃縱容粤吏，復弛賭禁，使南疆富庶之區，負群盜如毛之痛，苛政猛虎，同惡相濟，清鄉剿殺，無時或已，政以福民，今為陷阱，其罪十六也。煙害流離，久痼華族，張皇人道，僅獲禁約，奮厲閼絕，猶懼不亟；袁乃餂其厚獲，倚以箕斂，寵登劣吏，設局專賣，重播官煙，飛揚淫毒，失信害民，辱國貽譏，其罪十七也。民權政治，積流成海，國家公有，炳若日星，世室舊家，且凜茲盛誼，汲汲改進，華族後起，方發皇古訓，追蹤世法，斷脰流血，久而後得，大義既伸，迕則不忠，喬木既登，返則不智；袁乃身為豪奴，叛國稱帝，監謗飾非，炰烋求是，狐假虎威，因以反噬，使凶德播流，戾氣橫溢，妖孽喪邦，甘為禍首，其罪十八也。易象繫天，筮曰無妄，聖學傳經，誼唯存誠，故忠信篤敬，保為民彝，衍為世德；袁乃機械變詐，崇事怪詭，貌為恭謹，潛藏禍謀，秘電飛詞，轉興眾口，涂芻引鹿，指稱民意，欺世盜名，載鬼盈車，背食誓言，日月舛仵，使道德信義，全為廢詞，民質國華，儘量消失，其罪十九也。維我當世耆德，草野名賢，或手握兵符，風雲在抱；或權領方牧，虎步龍驤；或道繫鄉閭，鶴鳴鳳翽，細矚理倫，橫流若此，起矚國家，悲憫何如？凡屬衣冠之倫，幸及斯文未喪，等是邦家之主，胡堪義憤填膺。譙彼昏逆，洵堪髮指，修我矛戟，盍賦同仇？書到都府，勛耆便合聚眾興師，都邑子弟，各整戎馬，選爾車徒，同我六師，隨集義麾，共扶社稷。崑崙山上，誰非黃帝子孫？涿鹿中原，合洗蚩尤兵甲。軍府則總攝機宜，折衝內外，張皇國是，為茲要約。曰：凡屬中華民國之國民，其恪遵成憲，翊衛共和，誓除國賊，義一；改造中央政府，由軍府召集正式國會，更選元首以代表中華民國，義二；罷除一切陰謀政治所發生，不經國會違反民意之法律，與國人更始，義三；發揮民權政治之精神，實行代議制度，尊重各級地方議會之權能，期策進民力，求上下一心全力外應之效，義四；採用聯邦制度，省長民選，組織活潑有為之地方政府，以觀摩新治，維護國基，義五。建此五義，奉以綱維，普天率土，罔或貳心。軍府又為軍中之約曰：凡茲官吏，粤若軍民，受事公朝，皆為同德。義師所指，戮在一人，元惡既除，勿有所問。其有黨惡朋奸，甘為逆羽，殺無赦！為間諜，殺無赦！抗義行，殺無赦！故違軍法，殺無赦！如律令。佈告天下，迄於滿、蒙、回、藏、青海、伊犁之域。
　　檄語煌煌，鉦鼓闐闐，雲南護國三大軍，次第組成。除唐督留守外，第一軍總司令蔡鍔，先向四川進發，第二軍總司令李烈鈞，亦向廣西進發，分道揚鑣，為國效力去了。寫得有聲有色。袁世凱迭聞警耗，料知非口舌所能平定，乃決計用兵進攻，即於一月四日，再開軍事會議，首畫定戒嚴區域，次規定攻擊方略。戒嚴區域，分為三等，列表如下：
　　（一）緊急區　自百色、泗城經興義、威寧及瀘州、寧遠，定為緊急區。
　　（二）臨時區　自桂林經貴陽及重慶，定為臨時區。
　　（三）預備區　由雷、瓊、經辰、沅、荊、襄及漢中，定為預備區。
　　攻擊方略，亦分作三路，照上例表明：
　　（一）由湖南進兵　用馬繼增為司令官，帶領第六師，由湖南經貴州向滇進攻，以常德為根據地，並發飛機兩架，由秦國鏞統帶，赴軍候用。
　　（二）由四川進兵　用張敬堯為司令官，帶領第七師，由川入滇，以重慶為根據地，並飭王鶚統帶飛機四架，贊助軍機。以上兩路，特任第三師長曹錕為總司令，統轄川、湘兩軍，馬、張以下，均歸節制。
　　（三）由廣西進兵　用龍覲光為總司令，召集粤、桂軍，由廣西百色縣，向滇進擊，以南寧為根據地。
　　籌議已定，又下一中令，略說：「唐繼堯、蔡鍔等，權利薰心，造謠煽亂，予以薄德，忝受推戴，惟有速戡反側，聊謝國人」云云。越日，再電飭近滇各省，一體嚴防。又越日，令龍濟光、張勛、馮國璋、陸榮廷、段芝貴、趙倜、湯薌銘、李純、倪嗣衝等，簡選精銳，聽候調用。又越日，令曹錕率第三師全部，及第七師一旅，速即入川，馬繼增率本部繼進，所有岳州防務，另派第二師一部接管。應五十七回。再命湖北將軍王占元，就漢口設立軍事運輸局，督辦軍需，接濟征滇軍隊。老袁意中，以為著著籌備，非常嚴密，偌大雲南，不值一掃。那知曹錕所率的第三師，就是民國元年，袁避南來，嗾令變亂的軍士，當時焚都市，嬲婦女，幾鬧得不可收拾，老袁反格外優待，不特未加懲處，反且密行超遷。他們驕淫成習，毫無紀律，自奉令入川後，沿途經過湘、鄂諸境，仍是淫殺搶擄，任所欲為，曹錕亦不能禁止，坐視騷擾，肅政廳據實彈劾，總算由老袁特頒軍約，號令軍前，但也只是官樣文書，掩人耳目罷了。兵不可玩，玩則不震。一月十日，參政院代行立法院，復奏請速正大位，借弭內亂等情。老袁令大典籌備處復議，一面遣農商總長周自齊，出使日本，名目上是慶賀日皇加冕，齎贈高等勛章，暗中卻餽送一份大禮，作為承認帝制的交換品。不意周自齊方銜命登程，那日使館中，竟發出一個照會，遞至外交部，害得老袁色沮神喪，魂散魄銷，正是：
　　賣國且難逢受主，比鄰竟爾拒行人。
　　畢竟照會中有何說話，請看官接閱下回。
　　閱雲南檄文，義正詞嚴，不得目為太過。蓋袁氏之欺民久矣，一經檄告，方令全國人民，洞燭其私，所有種種伎倆，俱表襮無遺。足令後之好欺者，引為炯戒，亦有關世道之文也。袁氏決計興師，種種籌畫，縝密之至，清康熙帝平三藩之策，無以過之。然卒至於撓敗者，由人心之已去，而兵氣之不揚故也。況沿途所經，任情焚掠，以是行軍，安往不敗？要之袁氏成於欺，而亦敗於欺。孟子有言，以德行仁者王，以力假仁者霸，德不必問，至若以力假仁，亦且未逮，何王霸之足云！
<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　至於此次兵變，文實不知其所由起，據兵變主謀陳炯明及諸從亂者所稱說，其辭皆支離不可究詰。謂護法告成，文當下野耶？六月六日文對於統一計畫，已有宣言，為天下所共見。文受國會付托之重，雖北軍將士有尊重護法之表示，猶必當審察其是非與誠偽，為國家謀長治久安之道，豈有率爾棄職而去之理？陳炯明於政府中為內務總長，陸軍總長，至兵變時，猶為陸軍總長，果有請文下野之意，何妨建議，建議無效，與文脫離，猶將諒之。乃兵變以前，默無所言，事後始為此說，其為飾辭，肺肝如見。按當日事實，陳炯明於六月十五日，已出次石龍，嗾使第二師於昏夜發難，槍擊不已，繼以發炮，繼以縱火，務使政府成為煨燼，而置文於死地。蓋第二師士兵，皆為湘籍，其所深疾，果使謀殺事成，即將歸罪以自掩其謀，而兼去其患。乃文能出險，不如所期，始造為請文下野之言。觀其於文在軍艦時，所上手書，稱大總統如何，可證其欲蓋彌彰已。陳炯明以免職而修怨，葉舉等以飭回防地而謀生變耶？無論以怨望而謀不軌，為法所不容，即以事實言之，文於昨年十月，率師次於桂林，屬陳炯明以後方接濟之任。陳炯明不惟斷絕接濟，且從而阻撓，文待至四月之杪，始不得已改道出師，於陳炯明呈請辭職之時，猶念其前勞，不忍暴其罪狀，仍留陸軍總長之任，慰勉有加，待之豈云過苛？葉舉等所部，已指定肇、陽、羅、高、雷、欽、廉、梧州、鬱林一帶為其防地，乃輒率所部，進駐省垣，騷擾萬狀。前敵軍心，因以搖動，飭之回防，詎云激變？可知凡此種種，亦非本懷，徒以平日處心積慮，惟知割據以便私圖，於國事非其所恤，故始而阻撓出師，終而陰謀盤據，不惜倒行逆施，以求一逞。誠所謂苟患失之，無所不至者。且即使陳炯明之對於文積不能平，至於倒戈，則所欲得而甘心者，文一人之生命而已，而人民何與？乃自六月十六日以後，縱兵淫掠，使廣州省會人民之生命財產，悉受蹂躪，至今不戢；且縱其凶鋒，及於北江各處，近省各縣，所至洗劫一空。人民何辜，遭此荼毒？言之痛心。向來不法軍隊，於攻城得地之後，為暴於一時，已犯天下之大不韙，今則肆虐至於兩月。護法以來，各省雖有因不幸而遭兵燹，未有如廣東今日所處之酷者。北軍之加兵於西南，軍紀雖弛，有時猶識忌憚。龍濟光、陸榮廷駐軍廣東，雖嘗以騷擾失民心，猶未敢公然縱掠，而此次變兵，則悍然為之。聞其致此之由，以主謀者誘兵為變時，兵怵於亂賊之名，憚不敢應，主謀者窘迫無術，乃以事成縱掠為條件，兵始從之為亂。似此煽揚凶德，汨沒人道，文偶聞野蠻部落為此等事，猶深惡而痛絕之，不圖為此者，即出於同國之人，且出於統率之軍隊，可勝憤慨！文夙以陳炯明久附同志，願為國事馳驅，故以軍事全權付托。今者甘心作亂，縱兵殃民，一至於此。文之任用非人，誠不能辭國人之責督者也。此次兵變，主謀及諸從亂者所為，不惟自絕於同國，且自絕於人類，為國法計，固當誅此罪人，為人道計，亦當去此蟊賊。凡有血氣，當群起以攻，絕其根本，勿使滋蔓。否則流毒所播，效尤踵起，國事愈不可為矣。以上所述，為廣州兵變始末。至於國事，則護法問題，當以合法國會自由集會，行使職權為達到目的，如此則非常之局，自當收束。<break time="100ms" />　　繼此以往，當為民國謀長治久安之道。文於六月六日宣言中所陳工兵計畫，自信為救時良藥，其他如國民經濟問題，則當發展實業，以厚民生，務使家給人足，使得休養生息於競爭之世。如政治問題，則當尊重自治，以發舒民力，惟自治者全國人民共有共治共享之謂，非軍閥托自治之名，陰行割據，所得而借口。凡此犖犖諸端，皆建國之最大方略，文當悉其能力，以求貫徹。自維奔走革命，三十餘年，創立民國，實所躬親。今當本此資格，以為民國盡力。凡忠於民國者，則引為友，不忠於民國者，則引為敵。義之所在，並力以赴。危難非所顧，威力非所畏，務完成中華民國之建設，俾國民皆蒙福利，責任始盡。耿耿此誠，惟國人共鑒之！<break time="100ms" />　　此項宣言發表以後，南北人民，才曉然於廣東兵變之內幕，都痛恨陳炯明，斥為國家之賊，社會之蠹，而對於中山先生的信仰心，卻益發深切堅固，認他宣言的方略，為救國惟一之良猷，即認定先生為現代惟一救世主者。曾幾何時，叛逆者終為世棄，而先生革命大業，不久即告成功。可見民心向背，端的關係匪輕。我人論史至此，惟有引用尚書「作偽作德，勞逸拙休」兩語，為感歎奮勵資料罷了。正是：<break time="100ms" />　　君子樂得為君子，小人何苦為小人。<break time="100ms" />　　南方兵變事，至此告一段落，同時北方也有幾件大事，容俟下回分解。<break time="100ms" />　　民國以來，戰爭靡已，雞蟲得失，蝸角紛持，主事者認為大事，旁觀者久已齒冷。寢至彈雨槍林，都成司空見慣，有識者且置為無足評論之問題。惟有一事，足予吾人以確當之教訓者，則民心向背，可為勝敗之標準，歷試皆驗，無一或爽。故以廣東事變而論，自陳氏背叛，而國人對於中山先生之信仰愈堅，即為革命事業生色不少。是陳氏之所以害先生者，乃適以厚先生耳。小人作祟，雖能逞志一朝，結果每以成全君子之事功。若陳氏所為，不綦然與？不綦然與？嗟夫！彼野心軍閥，可以悟矣。
    </voice>
</speak>

<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　子玉將軍麾下：竊聞照乘之珠，以暗投人，鮮不遭按劍相視者。以鄙人之與執事，夙無一面之雅，而執事於鄙人之素性，又非能灼知而推信，然則鄙人固不宜於執事有言也。今既不能已於言，則進言之先，有當鄭重聲明者數事：其一吾於執事絕無所求；其二吾於南軍絕無關係；其三吾對於任何方面，任何性質之政潮，絕不願參與活動。吾所以不避唐突，致此書於執事者，徒以執事此旬日間之舉措，最少亦當與十年內國家治亂之運有關係，最少亦當與千數百萬人生命財產安危有關係。吾既此時生此國，義不容默然而息。抑為社會愛惜人才起見，對於國中較有希望之人物如執事者，凡國人皆宜盡責善忠告之義，吾因此兩動機，乃掬其血誠，草致此書，惟執事察焉！此書到時，計雄師已抵鄂矣。執事胸中方略，非局外人所能窺，而道路藉藉，或謂執事者將循政府之意，而從事於武力解決，鄙人據執事既往言論行事以卜之，殆有以信其不然。君果爾爾者，則不得不深為執事惜，且深為國家前途痛也。自執事撻伐安福，迅奏膚功，而所謂現政府者，遂托庇以迄於今日，執事之意，豈不以為大局自茲粗定，將以福國利民之業，責付之彼輩也。今一年矣，其成績若何？此無待鄙人詞費，計執事之痛心疾首，或更有倍蓗於吾儕者。由此言之，維持現狀之決不足以謀自安，既洞若觀火也。夫使現狀而猶有絲毫可維持價值，人亦孰欲無故自擾，以重天下之難？今彼自身既已取得無可維持之資格，則無論維持者，費幾何心力，事必無所救，而徒與之俱斃。如以執事之明，而猶見不至此，則今後執事之命運，將如長日衣敗絮行荊棘之下，吾敢斷言也。而或者曰：「執事之規畫，殆不在此。執事欲大行其威，則不得不以武力排除諸障。執事今挾精兵數萬，投諸所向，無不如意，且俟威加海內以後，乃徐語於新建設也。」執事若懷抱此種思想者，則殷鑒不遠，在段芝泉。芝泉未始不愛國也，彼當洪憲復辟兩役，拯國體於飄搖之中。其為一時物望所歸，不讓執事之在今日，徒以誤解民治真精神，且過恃自己之武力，一誤再誤，而卒自陷於窮途，此執事所躬與周旋，而洞見癥結者也。鄙人未嘗學軍旅，殊不能知執事所擁之兵力，視他軍如何？若專就軍事論軍事，則以虀粉湘軍，誰曰不可能？雖然，猶宜知軍之為用，有時不惟其實而惟其名，不惟其力而惟其氣。若徒校實與力而已，則去歲畿輔之役，執事所部，殊未見其有以優勝於安福，然而不待交綏，而五尺之童，已能決其勝負者，則名實使然，氣實使然。是故野戰炮機關槍之威力，可以量可以測者也，乃在輿論之空氣，則不可測量。空氣之為物，乃至弱而至微，及其積之厚，而煽之急，順焉者乘之，以瞬息千里，逆焉者則木可拔，而屋可發，雖有賁獲，不能御也。輿論之性質，正有類於是。二年來執事之功名，固由執事所自造，然猶有立乎執事之後，而予以莫大之聲援者曰輿論，此諒為執事所承認也。嗚呼！<break time="100ms" />　　執事其念之！輿論之集也甚難，去也甚易。一年以來，輿論之對於執事，已從沸點而漸降下矣，今猶保持相當之溫度，以觀執事對於今茲之役，其態度為何如？若執事之舉措而忽反夫大多數人心理之豫期，則緣反動之結果，而沸點則變零點，蓋意中事也。審如是也，則去歲執事之所處地位，將有人起而代之，而安福所卸下之垢衣，執事乃拾而自披於背肩，目前之勝負，抑已在不可知之數耳。如讓一步，即現政府所願望仗執事之威，掃蕩湘軍，一舉而下岳州，再舉而克長沙，三舉而抵執事功德夙被之衡陽，事勢果至於此，吾乃不知執事更何術以善其後？左傳有言：「盡敵而返，敵可盡乎？」試問執事所部有力幾許，能否資以復滿洲駐防之舊？試問今在其位，與將在其位者，能否不為王占元第二？然則充執事威靈所屆，亦不過恢復民國七八年之局面而已，留以醞釀將來之潰決已耳，於大局何利焉？況眈眈焉惎執事之後者，已大有人在。以吾儕局外所觀察，彼湘軍者或且為執事將來唯一之良友，值歲之不易，彼蓋最為能急執事之難。執事今小不忍而虀粉之，恐不旋踵而乃不勝其悔也。執事不嘗倡立國民大會耶？當時以形格勢禁，未能實行，天下至今痛惜。今時局之發展，已進於昔矣。聯省自治，輿論望之若渴，頗聞湘軍亦以此相號召，此與執事所夙倡者，形式雖稍異，然精神吻合無間也。執事今以節制之師，居形勝之地，一舉足為天下輕重，若與久同袍澤之湘軍，左提右挈，建聯省的國民大會之議，以質諸國中父老昆弟，夫孰不距躍三百，以從執事之後者？<break time="100ms" />　　如是則從根本上底定國體，然後率精銳以對外雪恥，斯乃真愛國之軍人所當有事，夫孰與快鬩牆之忿，而自陷於荊棘之中也。鄙人比來日夕淫於典籍，於時事無所聞問，凡此所云云，或早已在執事規劃中，且或已在實行中，則吾所言，悉為詞費，執事一笑而拉雜摧燒之，固所願也。若於利害得失之審擇，猶有機微，足煩尊慮者，則望稍割片晷，垂意鄙言。嗚呼！吾頻年以來，向人垂涕泣以進忠告，終不見採，而其人事後乃悔其吾言之不用也，蓋數輩矣。吾與執事無交，殊不敢自附於忠告，但為國家計，則日祝執事以無悔而已。臨風懷想，不盡欲言！
    </voice>
</speak>

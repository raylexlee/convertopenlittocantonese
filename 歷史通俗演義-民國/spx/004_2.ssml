<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　國體問題，由國會解決，現正商議正當辦法，自應以全國人民公決之政體為斷。乃聞南京忽已組織新政府，並孫文受任總統之日，宣示驅逐滿清政府，是顯與前議國會解決問題相背，特詰問此次選舉總統，是何用意？設國會議決為君主立憲，該政府暨總統，是否立即取消？務希電復！<break time="100ms" />　　伍代表接到此電，亦擬就復稿，拍致袁總理道：<break time="100ms" />　　現在民軍，光復十七省，不能無統一之機關，在國民會議未議決以前，民國組織臨時政府，選舉臨時大總統，此是民國內部組織之事，為政治上之通例。若以此相詰，請還問清政府，國民會議未決以前，何以不即行消滅，何以尚派委大小官員？又前與唐使訂定，謂國民會議，取決多數，議決之後，兩方均須依從。來電所詰問者，請還以相詰，設國會議決為共和立憲，清帝是否立即退位？亦希答復為盼！<break time="100ms" />　　袁總理瞧這電文，免不得氣憤起來，當下四處拍電，飭新授山西巡撫張錫鑾，速帶三鎮全軍，往攻娘子關，進窺太原；故陝督升允，由甘肅募軍，由平涼窺陝西乾州；再調河南清軍，西薄陝西潼關；皖北清藩倪嗣衝，進駐潁亳；南京敗逃的提督張勛，由徐州招集散軍，攻入宿州，隨處牽制民軍，大有以力服人的威勢。暗中卻仍令唐紹怡，寓居滬上，作局外的調停，仍與伍代表密商，不使南北決裂。一面硬逼，一面軟做，老袁確有手段。南京政府，頗有些為難起來，各省代表團，恐臨時政府為和議所誤，行文嚴詰，日促進兵。山西都督閻錫山，又飛書求救，接連是娘子關失守，太原失守，數次警電，絡繹傳來。陝西潼關民軍，始挫終勝，雖幸得擊退清軍，究竟還是危險，也屢電告急，皖、徐一帶，又有不安的消息，於是南京政府，揭示進兵的方法，派鄂、湘民軍，為第一軍，向京漢鐵路前進；寧、皖民軍為第二軍，向河南前進，與第一軍約會開封、鄭州間；淮陽民軍為第三軍，煙台民軍為第四軍，向山東前進，約會濟南；秦皇島合關外各民軍為第五軍，山、陝民軍為第六軍，向北京前進，若第一二三四軍，進行順手，即與第五六軍會合，共搗虜廷。再由臨時大總統孫文，檄告北方將士，其文云：<break time="100ms" />　　民國光復，十有七省，義旗雖舉，政體未立，凡對內對外諸問題，舉非有統一之機關，無以達革新之目的，此臨時政府，所以不得不亟為組織者也。文以薄德，謬承公選，效忠服務，義不容辭，用是不揣綿薄，暫就臨時之任，藉維秩序而圖進行，一俟國民會議舉行之後，政體解決，大局略定，敬當遜位，以待賢明。區區此心，天日共鑒。凡我同胞，備聞此言。惟是和平雖有可望，戰局尚未終結，凡我籍隸北軍諸同胞，同是漢族，同為軍人，舉足重輕，動關大局，竊以為有不可不注意者數事，敢就鄙意，為我諸同胞正告之：此次戰事遷延，亦既數月，塗炭之慘，延亙各地，以滿人竊位之私心，開漢族仇殺之慘禍，操戈同室，貽笑外人，我諸同胞不可不注意者此其一；古語云：「民之所欲，天必從之」，是知民心之所趨即國體之所由定也，今禹域三分光復逾二，雖有孫、吳之智，賁、育之勇，亦詎能為滿廷挽既倒之狂瀾乎？我諸同胞不可不注意者此其二；民國新成，時方多事，執干戈以衛社稷，正有志者建功樹業之時，我同胞如不明燭機先，即時反正，他日者，大功既定，效用無門，豈不可惜？我諸同胞不可不注意者此其三。要之義師之起，應天順人，掃專制之餘威，登國民於衽席，此功此責，乃文與諸同胞共之者也。如其洞觀大勢，消釋嫌疑，同舉義旗，言歸於好，行見南北無衝突之憂，國民蒙共和之福；國基一定，選賢任能，一秉至公，南北軍人，同為民國干城，決無歧視。我諸同胞當審斯義，早定方針，無再觀望，以貽後日之悔，敢布腹心，惟圖利之！
    </voice>
</speak>

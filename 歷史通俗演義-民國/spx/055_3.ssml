<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　惟我皇帝坐鎮中原，屹若長城之獨峙，匪亂為之懾伏，客兵相戒不犯，東南半壁，賴以保障。以一省之治安，砥柱中流，故雖首都淪陷，海內騷然，卒得轉危為安，金甌無缺。當是時也，構難雖曰亂民，而縱惡實由親貴，不懲禍始，無從媾和，強鄰有壓境之師，客軍無返旆之日，瓜分豆剖，禍迫眉睫，而元惡當國，莫敢發言。我皇帝密上彈章，請誅首罪，頑凶伏法，中外翕然，和局始克告成，河山得免分裂，此功在匡國者二也。尋授北洋大臣，其時風鶴尤驚，人心未靖，乃掃蕩會匪，萑苻絕跡，廓清積案，民教相安。收京津於浩劫之餘，返鑾輿於故宮之內，遂復高掌遠蹠，厲行文明諸新政，無不體大思精，兼營並舉，規模式廓，氣象萬千。論者謂我皇帝為中國進化之先河，文明之淵海，洵符事實，非等虛詞，此功在開化者三也。革命事起，風潮劇烈，不數月間，四方瓦解，皇室動搖，天意厭清，人心思亂。清孝定景皇后，知大勢之已去，滿族之孤危，痛哭臨朝，幾不知稅駕之何所。斯時我皇帝改步，為應天順人之舉，躬自踐阼以安四海，夫誰得而議之者！乃猶恪恭臣節，艱難支拄，委曲維持，以一身當大難之衝，幾遭炸彈而不恤。孝定景皇后，乃舉組織共和政府之全權，與夫保全皇室之微意，悉挈而付托我皇帝，始有南北議和，優待皇室之條件。人知清廷遜位之易，結局之良，而不知我皇帝之苦心調劑，固竭其旋轉乾坤之力也。於是南北復歸於統一，清室獲保其安全，四萬萬之生靈，弗陷於塗炭，二萬萬之疆圉，得完其版圖，於風雨飄搖之中，而鎮懾奠安，卒成共和四年之政局。國家得與人民休養生息，不至淪胥以盡，此功在靖難者四也。民國初建，暴民殃徒，攘臂四出，叫囂乎政黨議會，撝突乎官署戎行，挑撥感情，牽掣行政。我皇帝海涵天覆，一以大度容之。彼輩野心弗戢，卒有贛寧之暴動，東南各省，再見沉淪，幸賴神算早操，三軍致果，未及旬月，而逆氛盡掃，如拉枯朽，遂得正式禮成，大業克躋，列邦交慶。彼輩毒無可逞，猶復勾結狼匪，肆其跳樑，大兵一臨，渠魁授首，神州重奠，戈甲載橐，卒使閭閻安堵，區宇敉寧，以臻此雍洽和熙之治。蓋自庚子拳匪之亂，辛亥革命之變，癸丑六省之擾，皆足以顛覆我中國，非我皇帝，孰能保持鎮撫，使四千年神明之裔，食息茲土，不致淪亡？此則我皇帝之大有造於我中國，而我蒸黎子孫所共感而永矢勿諼也，此功在定亂者五也。不但此也，溯自通海以來，外交之失策，不可勝計，國際之聲譽，幾無可言。以積弱衰疲之國，孤立於群雄角逐之間，托勢之危，莫此為甚。而意外變局，又往往無先例之可援，措置偶一失宜，後患不堪設想。惟我皇帝，睿智淵深，英謀霆奮，遇有困難之交涉，一運以精密之謨猷，靡不立解糾紛，排除障礙，卒得有從容轉圜之餘地。而遠人之服膺威望，欽遲豐采者，亦莫不輸誠結納，帖然交歡。弭禍釁於樽俎之間，締盟好於敦槃之際，此功在交際者六也。凡此六者，皆國家命脈之所存，萬姓安危之所繫；若乃其餘政教之殷繁，悉由宵旰勤勞之指導，雖更僕數之，有不能盡，我皇帝之功烈，所以邁越百王也。請再就德行言之：<break time="100ms" />　　我皇帝神功所推暨，何莫非盛德所滂流？蕩蕩巍巍，原無二致。至於一身行誼，則矩動天隨，亦有非淺識所能測者。如今茲創業，踵跡先朝，不無更姓改物之嫌，似有新舊乘除之感。明諭引此以為慚德，尤見我皇帝慈祥忠厚之深衷，而不自覺其慮之過也。夫廿載以來，往事歷歷可征，我皇帝之盡瘁先朝，其於臣節，可謂至矣。無如清政不綱，晚季尤多瞀亂，庚子之難，一二童騃，召侮啟戎，成千古未有之笑柄。覆宗滅祀，指顧可期，非賴我皇帝障蔽狂流，逆挽滔天之禍，則清社之屋，早在斯時。迨我皇帝位望益隆，所以為清室策治安者，益忠且摯。患滿人之孱弱也，則首練旗兵；患貴冑之闇昧也，則請遣遊歷；患秕政之棼擾也，則釐定官制；患舊俗之錮蔽也，則訂立憲章。凡茲空前之偉划，一皆謀國之前圖。乃元輔見疏，忠讜不用，宗支干政，橫攬大權，黷貨玩戎，斲喪元氣。自皇帝退休三載，而朝局益不可為矣。乃武昌難作，被命於倉皇之際，受任於危亂之秋，猶殷殷以扶持衰祚為念。詎意財力殫耗，叛亂紛乘，兵械兩竭於供，海陸盡失其險。都城以外，烽燧時驚，蒙藏邊藩，相繼告警。而十九條宣誓之文，已自將君上之大權，盡行摧剝而不顧。誰實為之？固非我皇帝所及料也。<break time="100ms" />　　後雖入居內閣，而禍深患迫，已有岌岌莫保之虞。老成憂國之衷，至於廢寢忘餐，拊膺涕泣，然而戰守俱困，險象環伏，卒苦於挽救之無術。向使衝人嗣統之初，不為讒言所入，舉國政朝綱之大，一委元老之經營，將見綱舉目張，百廢俱舉，治平有象，亂萌不生，又何至有辛亥之事哉？至萬不得已，僅以特別條件，保其宗支陵寢於祚命已墜之餘，此中蓋有天命，非人力所能施。而我皇帝之極意綢繆者，其始終對於清廷，洵屬仁至而義盡矣。夫曆數遷移，非關人事，曩則清室鑒於大勢，推其政權於國民，今則國民出於公意，戴我神聖之新君。時代兩更，星霜四易，愛新覺羅之政權早失，自無故宮禾黍之悲。中華帝國之首出有人，慶睹漢官威儀之盛。廢興各有其運，絕續並不相蒙。況有虞賓恩禮之隆，彌見興朝復育之量，千古鼎革之際，未有如是之光明正大者。
    </voice>
</speak>

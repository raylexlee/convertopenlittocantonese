<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 民國 - 第九十九回　應首選發表宣言書　借外債勸告軍政府</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九十九回</br>　　應首選發表宣言書　借外債勸告軍政府</font></h4>
			　　卻說民國七年十月十日，正是第七週國慶紀念，都下人士，爭迎新總統蒞任。午前十時，來了皤皤黃髮的老成人，制服登堂，行就職禮，一切儀注，統照歷屆總統就職的成例，所有誓詞，亦踵襲舊文，不少更改。文武百僚，群來謁賀，當由新總統派委秘書長，代讀蒞任宣言書，全文如下：<br>　　世昌不敏，從政數十年矣。憂患餘生，備經世變，近年閉戶養拙，不復與聞時政，而當國是糾紛，群情隔閡之際，猶將竭其忠告，思所以匡持之。蓋平日憂國之抱，不異時賢，惟不願以衰老之年，再居政柄，耿耿此衷，當能共見。乃值改選總統之期，為國會一致推選，屢貢悃忱，固辭不獲，念國人付托之重，責望之殷，已於本日依法就職。惟是事變紛紜，趨於極軌，我國民之所企望者，亦冀能解決時局，促進治平耳。而昌之所慮，不在弭亂之近功，而在經邦之本計，不僅囿於國家自身之計劃，而必具有將來世界之眼光。敢以至誠極懇之意，為我國民正告之：今我國民心目之所注意，全日南北統一。<br>　　求統一之方法，固宜尊重和平，和平所不能達，則不得不訴諸武力。乃溯其已往之跡，兩者皆有困難。當日國人果能一心一德，以赴時機，亦何至擾攘頻年，重傷國脈？世昌以救民救國為前提，竊願以誠心謀統一之進行，以毅力達和平之主旨。果使鬩牆知悟，休養可期，民國前途，庶幾有豸。否則息爭弭亂，徒托空言，或虞詐之相尋，致兵戎之再見，邦人既有苦兵之歎，友邦且生厭亂之心。推原事變，必有屍其咎者，此不能不先為全國告也。雖然，此第解決一時之大局耳，非根本立國之圖也。立於世界而成國，必有特殊之性質，與其運用之機能。我國戶口繁殖，而生計日即凋殘，物產蕃滋，而工商仍居幼稚，是必適用民生主義，悉力擴張實業，乃為目前根本之計。蓋欲使國家之長治，必先使人人有以資生，而欲國家漸躋富強，以與列邦相提挈，尤必使全國實業，日以發展。況地沃宜農，原料無虞不給，果能懋集財力，佐以外資，墾政普興，工廠林立，課其優劣，加之牖導；更以國力所及，振興教育，使國人漸有國家之觀念，與夫科學之知能，則利用厚生，事半功倍，十年之後，必有可觀。此立國要計，凡百有司，暨全國商民，所應出全力以圖之者。立國之主要既如上述，但揆諸目前之狀，土匪滋擾，戶口流亡，商業凋零，財源枯竭，匪惟驟難語此，抑且適得其反，是必先去其障礙，以嚴剿盜匪，慎選有司，為入手之辦法。然後調劑計政，振導金融，次第而整理之，障礙既去，而後可為，此又必經之階級，當先事籌措者也。內政之設施，尚可視國內之能力，以為緩急之序。其最有重要關係，而為世界所注目者，則為歐戰後國際上之問題。自歐戰發生以來，我國已成合縱之勢，參戰義務所在，唯力是視，詎可因循？<br>　　而戰備邊防，同時並舉，兵力財力，實有未敷，因應稍疏，動關大局，然此猶第就目前情勢言之也。歐戰已將結束，世界大勢，當有變遷，姑無論他人之對我何如，而當此漩渦，要當求所以自立之道。逆料兵爭既終，商戰方始，東西片壤，殆必為企業者集目之地。我則民業未振，內政不修，長此因仍，勢成坐困，其為危險，什百於今。故必有統治之實力，而後國家之權利，乃能發展，國際之地位，乃能保持。否則委蛇其間，一籌莫展，國基且殆，又安有外交之可言乎？此國家存亡之關鍵，我全國之官吏商民，不可不深長思也。至於民德墮落，國紀凌夷，風氣所趨，匪伊朝夕，欲挽回而振勵之，當自昌始。是必以安敬律己，以誠信待人，以克儉克勤，為立身之則，以去貪去偽，為制事之方。凡有損於國，有害於民者，必竭力驅除之。能使社會稍息頹風，即為國家默培元氣。而尤要在尊重法律，扶持道德，一切權利之見，意氣之爭，皆無所用其紛擾。賞罰必信，是非乃公。昌一日在職，必本此以為推行，硜硜之性，始終以之。冀以刷新國政，振拔末俗，凡我國民，亟應共勉。昌之所以告國民者，此其大略也。蓋今日之國家，譬彼久病之人，善醫者須審其正氣之所在，而調護之。庶幾正氣之虧，由漸而復，假令培補未終，繼以損伐，是自戕也，醫者何預焉？愛國猶如愛身，昌敢以最誠摯親愛之意，申告於國民！<br>　　宣言書讀畢，就職禮成，大眾皆陸續散去，於是馮政府告終，徐政府開始了。老徐既以息事寧人為口頭禪，當然是主張和平，不願再戰，與段合肥的政策，絕對不同。段因主戰無功，也有倦意，更兼前時曾宣告大眾，與馮一同下野，馮已去位，自己若再戀棧，豈不是食言無信，坐失人格？合肥猶知信義。乃即提出辭職書，呈入總統府。徐總統雖無意留段，但表面上只好虛與周旋，派員慰留。旋經段祺瑞決意告辭，乃下令允准，改命內務總長錢能訓，暫行兼代，惟參戰督辦一職，仍屬老段，段亦不再鳴謙，專顧參戰事務罷了。<br>　　徐總統與錢代總理，方互相籌商，設法息爭，欲為南北統一的籌劃，忽由北方遞入軍報，乃是俄國過激派新政府，見九十五回。與俄國遠東總司令謝米諾夫，相爭不已。謝是舊黨，不服新政府命令，所以雙方交戰，已將兩月，偏謝軍連戰連敗，退至大烏里，擬退入蒙古境內。俄新政府的討謝軍，也隨勢追逼，勢且軼入外蒙。所以駐紮庫倫辦事大員陳毅，電達中央，請兵防堵。徐政府乃命黑龍江吉林兩省軍隊，並察哈爾特別區域戍兵，分道防邊。先是俄領西伯利亞境內，有捷克斯洛伐克軍，自組團體，舉軍官蓋達為總司令，獨立自治。聞他自主的原因，實由俄國與德、奧交戰，已歷四年，此四年中所得的俘虜，統充錮西伯利亞境內。會俄國內亂，不遑顧及囚犯，德、奧俘虜，如鳥脫籠，索性四處騷擾，大肆猖狂。捷克民族，本來是反對德、奧，及為德、奧俘虜所迫害，不得不設法加防，西顧俄京，已無出援的餘力，只好自集兵民，獨當一面，並且移文協約各國，請他援助。協約國聞報，多半派兵赴海參崴，聲援捷克。中國居參戰地位，亦得捷克軍來文，前由參戰事務處，擬派兵二千人往海參崴，與協約國一致進行，但須假道日本南滿鐵路，未得日人許可，因此遷延過去。及徐氏為總統時，已與日政府商妥，慨允借道，乃遣陸軍第九師部下四營，作為先驅，餘亦陸續出發，一面承認捷克軍隊為交戰團體，特發出宣言書云：<br>　　捷克民族，欲組織獨立國家，其志甚堅，經久勿懈，中國政府，素表同情。查該民族素以反對德、奧為宗旨，中國政府，因其舉動與聯盟各國一致，是以對於該民族軍隊之西進，曾經允其假道中東鐵路，為種種之協助。現該民族軍事局勢，日益發展，中國政府，深冀該民族能以武力，達到抵禦德、奧之能力，故特承認在西伯利亞作戰之捷克軍隊，為對於德、奧正式從事之聯盟交戰團，並與各聯盟國軍隊，為同等之待遇。中國政府，並承認捷克國民委員會，具有統御之能力，遇有必需事件，甚願與該委員會交際。特此宣告！<br>　　這種對外處置，統是外交部與參戰處，會同辦理的條件，且尚是無關重要，不必大加計議，但教隨時制宜，自不至有意外變端。只是南方軍隊，自組成軍政府後，與北方對壘分峙，變做兩頭政治，卻有些不易融和。徐總統乃先令錢代總理及各部總長，聯名通電，傳達南方，商量休兵息戰的辦法。<br>　　電文有云：<br>　　比者四方不靖，兵禍相尋，苦我人民，勞我將士，追溯用兵之始，各有不得已之苦衷，而國力既殫，紛爭未息，政治擱滯，百業凋零，僅就對內而言，已岌岌不可終日。況歐戰現將結束，行及東亞問題，苟內政長此糾紛，大局何堪設想？夫歐西戰禍，誼切同仇，猶復尊重和平，致其勸告，矧均屬邦人，奚分南北？安危所繫，休戚與同，豈忍以是非意見之爭，貽離析分崩之患？試念戰禍蔓延，窮年累月，凋殘者皆我之國土，耗散者皆我之脂膏，傷亡者皆我之同胞，同室操戈，有識所痛。推其所至，適足以摧傷國脈，自蹙生機。當茲國步艱難，一髮千鈞，再事遷延，噬臍何及？邇者東海膺運，首倡和平，能訓等謬忝政席，俱同斯旨，用掬誠悃，敬告群公。<br>　　倘念民困已深，國家為重，不遺愚陋，相與籌維，各該省一切軍政財政及用人諸端，無妨開誠佈公，從容商榷。<br>　　善後辦法，更僕難詳，大要在收束軍隊，勵行民治，以勞來安集之政，收清淨寧一之功，俾國脈漸蘇，民生自厚。若法律問題，雖為當日爭端所繫，第是丹非素，剖決綦難。以今日外交吃緊，若捨事實而爭言法理，勢必曠日持久，治絲益棼，陸沉之憂，懸於眉睫。謂宜先就事實，設法解紛，而法律問題，俟之公議。凡茲愚慮，悉出真誠。諸公愛國夙殷，審時猶切，慮難匡濟，當有同心，尚冀示我周行，俾資商洽。引領南望，翹佇德音！<br>　　看官閱過上文徐氏宣言書，及此次錢代總理等通電，應知徐氏心理，無非企望和平。但兩文中統言歐洲戰事，已將結束，這事厓略，小子未曾敘過，應該補敘出來：歐戰詳情，應歸專史，不屬本書範圍，因事有牽涉，不得不表明大略，此即文法綿密處。自從奧、塞兩國，啟釁開戰，已見前文。遂致全球各國，陸續牽入戰潮。德皇威廉第二，素欲爭霸歐洲，想乘勢削平各國，因此極力助奧，決計用兵。初出兵時，原是銳氣百倍，蕩破比利時，直入法國北部，複分兵占奪俄屬波蘭，侵略俄羅斯西部等地。奧亦破滅塞爾維亞，甚至英、法、俄三大國，合力抵抗，尚擋不住德國凶鋒。嗣經英、法、俄四面聯絡，招集世界中二三十國，同抗德、奧，於是德、奧勢孤，反勝為敗。當時英國外交大臣巴爾福，曾把歷年加入戰團，反抗德、奧諸國名，及宣戰日月，列為一表，送交下議院備案。小子當將原表抄來，加注民國年計，載入本編如下：<br>　　俄羅斯　西曆一千九百十四年八月一日宣戰。即中華民國三年<br>　　法蘭西　西曆一千九百十四年八月三日宣戰。同上<br>　　比利時　西曆一千九百十四年八月三日宣戰。同上<br>　　英吉利　西曆一千九百十四年八月四日宣戰。同上<br>　　塞爾維亞　西曆一千九百十四年八月六日宣戰。同上<br>　　門的內哥羅　西曆一千九百十四年八月九日宣戰。同上<br>　　日本　西曆一千九百十四年八月二十三日宣戰。同上<br>　　葡萄牙　西曆一千九百十六年三月九日宣戰。即中華民國五年<br>　　意大利　西曆一千九百十六年八月二十八日宣戰。同上<br>　　羅馬尼亞　西曆一千九百十六年八月二十八日宣戰。同上<br>　　美利堅　西曆一千九百十七年四月六日宣戰。即中華民國六年<br>　　古巴　西曆一千九百十七年四月七日宣戰。同上<br>　　巴拿馬　西曆一千九百十七年四月十日宣戰。同上<br>　　希臘　西曆一千九百十七年六月二十九日宣戰。同上<br>　　暹羅　西曆一千九百十七年七月二十二日宣戰。同上<br>　　利比里亞　西曆一千九百十七年八月四日宣戰。同上<br>　　中華民國　西曆一千九百十七年八月十四日宣戰。同上<br>　　巴西　西曆一千九百十七年十月二十六日宣戰。同上<br>　　海地　西曆一千九百十八年四月二十二日宣戰。即中華民國七年<br>　　危地馬拉　西曆一千九百十八年四月二十三日宣戰。同上<br>　　此外尚有玻利維亞、尼加拉瓜、散多明各、哥斯德黎加、秘魯、烏拉圭、厄瓜多諸國，亦與德、奧宣告斷絕邦交，幾乎五洲列國，統與德、奧反對。惟巴爾幹半島中有二孱國，一是土耳其，一是保加利亞，向在德人勢力圈內，不能不聽德人指揮，與眾宣戰。兩孱國有何大力？簡直是不足齒數。那奧國也自顧不遑，全仗德人幫助，勉力支持。照此看來，實是一個德意志帝國，抵當全球二十餘邦，相持至四年有奇，德皇威廉第二，真好算是個歐洲霸王呢。卻是罕有。但古人有言：「佳兵不祥，過剛必折。」難道威廉第二，果能持久不敝，戰勝群雄嗎？當美國未曾宣戰時，大總統威爾遜，屢思出作調人，勸雙方休戰言和，輾轉通問，終歸無效。嗣因德國潛艇政策，妨礙海上交通，美乃提出質問書，向德抗議。德仍操強硬手段，卻還美牒，因激起美人公憤，加入戰團，與德宣戰。德之失策在此。德人與各國交哄，已將三年，正是兵疲糧盡的時候，怎堪加入一財厚兵雄的大國，與他爭雄？而且美政府商決軍情，派遣百數十萬大軍，直入歐洲，與聯合國軍隊，並力進行，又輸送軍械食品，分助各國，使之再接再厲，聯合國當然益奮，德意志當然益怯。更經過一年有餘，保土兩國境內，已被聯合軍衝入，相繼降服。奧亦一敗塗地，只好向聯合國請和。德皇威廉第二，還想倔強到底，偏國內社會黨勃發，昌言革命，推倒政府，竟將威廉第二父子，逐出國外，亡命荷蘭，於是空前絕後的大戰爭，至此始止。當由聯合國推舉美總統威爾遜，為世界牛耳，開會議和，時正中華民國七年十月中，為徐東海當選就職的時期。小子有詩譏德皇道：<br>　　善敗不亡善戰亡，楚歌四面總難當。<br>　　要知中外原同轍，好向西歐鑒德皇。<br>　　歐戰將了，徐氏因有此言論，欲借歐洲和局，勸示南方。<br>　　欲知南方果否願和，待至下回再敘。<br>　　歷屆新總統登台，必有一種政見，頒告大眾。無論其言之匪艱，行之維艱，但觀其發言之時，已別具一難言之希望，不過借普通論調，籠絡輿情。始吾於人也，聽其言而信其行，今吾於人也，聽其言而觀其行，聖言豈欺我哉？歐洲戰史，於本編無甚關係，第有時牽及中國，如絕交參戰，以及俄亂影響、侵入蒙古等情，不能不撮舉大要，以曉閱者。故本編依次插敘，而本回於德、奧戰敗原因，尤簡而不漏，作者固具有苦心也。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
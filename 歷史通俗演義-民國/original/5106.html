<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 民國 - 第八十七回　張大帥狂奔外使館　段總理重組國務員</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八十七回</br>　　張大帥狂奔外使館　段總理重組國務員</font></h4>
			　　卻說張勛辭去議政大臣，及各種兼銜，自思從前徐州會議，諸多贊成，就是一二著名人物，亦無違言，今乃群起反對，集矢一身，不得不自鳴不平，通告全國，電文有云：<br>　　我國自辛亥以還，因政體不良之故，六年四變，迭起戰爭，海內困窮，人民殄瘁，推原禍始，罔非共和階之厲也。勛以悲天憫人之懷，而作拯溺救焚之計，度非君主立憲政體，無以順民心而回末劫，欲行君主立憲政體，則非復子明辟，無以定民志而息紛爭，此心耿耿，天日為昭。所幸氣求聲應，吾道不孤，凡我同袍各省，多與其謀，東海、河間，尤深贊許，信使往返，俱有可征。特錄此電，實是為此數語。前者各省督軍聚議徐州，復經商及，列諸計劃之一，使他自己直供，令人拍手。嗣以事機牽阻，致有停頓，然根本主義，詎能變更？現以天人會合，幸告成功，民不輟耕，商不易市，龍旗飄漾，遍於都城。單靠都城豎著龍旗，有何用處？萬眾臚歡，咸歌復旦，使各省本其原議，多數贊同，何難再見太平？不意二三政客，因處地不同，遂生門戶之見；於是主張歧異，各趨極端，或故違本心，率以意氣相向，或反持私見，而以專擅見規，遽啟兵端，集於畿輔，人心惶恐，輦轂動搖。勛為保持地方治安起見，自不能不發兵抵禦，戰爭既起，勝負難言，設竟以此擾及宮廷，禍延閭里，甚且牽惹交涉，喪失利權，則誤國之咎，當有任之者矣。惟念此次舉義之由，本以救國濟民為志，決無私毫權利之私，攙於其間，既遂初心，亟當奉身引退。況議政大臣之設，原以興復伊始，國會未成，內閣無從負責，若循常制，僅以委諸總理一人，未免近於專斷，不得已而取合議之制，事屬權宜。勛以椎魯武人，濫膺斯選，辭而後任，方切慚惶。何前倨而後恭？爰於本日請旨，以徐太傅輔政，組織完全內閣，召集國會，議定憲法，以符實行立憲之旨。仔肩既卸，負責有人，當即面陳辭職。其在徐太傅未經蒞京以前，所有一切閣務，統交王聘老暫行經管，一俟諸事解決之後，即行率隊回徐，可不必費心了。但使邦基永定，漸躋富強，勛亦何求？若夫功罪，惟有聽諸公論而已。敢布腹心，謹謝天下！<br>　　話雖如此，但雄心究還未死，因復收集潰兵，屯聚天壇，所有天安門、景山、東西華門，及南河沿等處，各設炮位，嚴行扼守，將與討逆軍背城一戰，賭決雌雄。駐京各國公使團，目睹京城危急，恐未免池魚遭殃，遂相率照會清室，請勸令張勛解除武裝，取消復辟。清宮上下，全無政柄，只得將各使公牒，交給張勛。張辮帥怎肯遽允？定要決一死戰，於是京城大震，名為首善要區，簡直是要做大戰場了。<br>　　張鎮芳、雷震春兩人，見時局不穩，情願棄去度支、陸軍兩部尚書，出京逃生；行至豐台，被討逆軍截住，把他拿下。還有一個馮德麟，本在奉天任事，他也來趕鬧熱場，想做個復辟功臣，不幸事機失敗，求福得禍，所以潛逃出都，擬返入新民屯，途次亦為討逆軍所阻，截拿去了。當由馮代總統下令，褫去張鎮芳、雷震春、馮德麟官職，暨前時所授勛位勛章，分交法庭依法嚴懲。餘如康有為、萬繩栻一流人物，統已準備逃走，背勛自去。早知今日，何必當初？獨張勛未肯下台，自在天壇督兵，決最後的勝負。好容易到了七月十二日，討逆軍分三路進攻，直入各城，旅長馮玉祥、吳佩孚、張紀祥等攻擊天壇，張軍雖然負嵎，究竟寡不敵眾，更兼槍彈未曾備足，怎能堅持到底？自從午前開戰，兩邊槍聲，陸續不絕。到了午後，討逆軍勇氣未衰，張軍已不能再支，槍聲也中斷了。張勛自知不妙，匹馬遁入城中，部將失去主帥，除投降外無別策，只好豎起白旗，崩角輸誠。討逆軍勒令繳械，方准免死，張軍無奈，盡將手中槍交付討逆軍，然後得著生路，一齊出圍。<br>　　惟張勛私宅，向在南河沿居住，勛妻本不贊成復辟，前時曾痛詈萬繩剗道：「汝無故掀風作浪，將來使我張氏子孫，沒有啖飯的地方，都是汝一人闖禍哩。」萬繩剗置諸不睬。張勛且蓄志有年，怎肯聽那牀頭人，幡然早悟？況張勛姬妾甚多，平時本與正室不和，所以留居京第，未嘗隨從，此次張勛敗還，勛妻恨不得向勛詰責，借出胸中惡氣，但見勛非常狼狽，氣喘吁吁，也不好火上添薪，自尋禍祟，唯問勛如何保身？如何保家？勛不遑答說，招集家中衛士，及留京守卒，尚有五百餘人，又領將出去，據住中央公園，還想一戰。辮帥到底不弱。討逆軍一擁進攻，就使五百人銅頭鐵額，也是不能求勝。再加討逆軍內的旅長王承斌，就南河沿附近，擇一隙地，擺起機關炮來，對準張勛私宅，開放過去。張勛家內的眷屬，統嚇得魂不附體，慌忙外走。湊巧張勛亦顧家心切，由中央公園走歸，急引妻子乘摩托車，開足汽機，馳往東交民巷，奔入荷蘭公使館中去了。<br>　　那南河沿私宅，已被炮火焚毀。張軍悉數投降，遂於七月十二日傍晚，由討逆軍收復京城，當即馳電天津，向段祺瑞處告捷。祺瑞便擬乘車入都，適值徐世昌過訪，密語祺瑞道：「此次復辟，本非清室本心，幸勿借此加罪清室。張勛甘為禍首，原是一個莽夫，但須念同袍舊誼，不為已甚。窮寇莫追，請君注意！」閱此語可知張勛前電，謂東海亦深贊許，並非虛誣。祺瑞答道：「優待清室條件，理應盡力保存，若少軒亦未必就逮。即無公言，我也不忍加害哩。」世昌乃拱手與別。越日，祺瑞入都，都中已定，因即到院視事，表面上不得不發一命令，緝拿張勛，一面派步軍統領江朝宗，詣日本公使館營舍中，迎黎元洪回府。這也是未免虛文。黎元洪已受過艱辛，當然不肯再來；惟寓居他人籬下，終非久計，乃謝過日本公使，及齋藤少將，遷回東廠衚衕舊宅，即日通電全國，宣告去職。第一電是：<br>　　　　天相民國，賴馮總統、段總理，及前敵將士之力，奠定京畿，元洪已於本日移居東廠胡同，擬即赴津宅養痾。此次因故去職，負疚孔多，以後息影家園，不聞政治，恐勞遠繫，特此奉聞。<br>　　越日，又發出第二電，詳述去職情由。文云：<br>　　　　昨電計達。頃聞道路流言，頗有於總統復職之說，窮加揣擬者，驚駭何極！元洪引咎退職，久有成言，皎日懸盟，長河表誓。此次因故去職，付托有人，按法既無復位之文，揆情豈有還轅之理？伏念元洪夙闕裁成，叨逢際會，求治太急，而躓於康莊，用人過寬，而蔽於輿几，追思罪戾，每疚神明。國會內閣，立國兼資，制憲之難，集思尤貴。當稷下高談之日，正沙中忿語之時，縱殫慮以求平，尚觸機而即發。而元洪揚湯弭沸，膠柱調音，既無疏濬之方，竟激橫流之禍，一也。解散國會，政出非常，縱謂法無明條，鄰有先例，然而謹守繩墨，昭示山河，顧以懼民國之中殤，竟至咈初心而改選，格蘆縮水，莫遂微忱，寡草隨風，卒隳持操，二也。張勛久蓄野心，自為盟主，屢以國家多故，曲予優容，遂至乘瑕隙以激群藩，結要津以微明令，元洪雖持異議，卒惑群言，既為城下之盟，復召奪門之變，荓蜂螫指，引虎糜軀，三也。大盜移國，都市震驚，撤侍衛於東堂，屯重兵於北闕，元洪久經駭浪，何憚獰飇？顧憂大廈之焚，欲擇長城之寄，含垢忍辱，貯痛停辛，進不能登台授仗，以殄凶渠，退不能闔室自焚，以殉民國，縱中興之有托，猶內省而滋慚，四也。輕騎宵征，擬居醫院，暫脫身於塞庫，欲奮翼於澠池，乃者閽人不通，偵騎交錯，遄臻使館，得免危機，自承複壁之藏，特懍堅冰之懼，亦既宣言公使，早伍平民，雖於國似無錙黍之傷，而此身究受羽毛之庇，五也。凡此愆尤，皆難解免。一人叢脞，萬姓流離，睹鋒鏑而痛傷兵，聞鼓鼙而慚宿將，合九州而莫鑄，投四裔以何辭？萬一矜其本心，還我初服，惟有杜門思過，掃地焚香，磨濯餘生，懺除夙孽，寧有辭條之葉，仍返林柯，墮圂之花，再登茵席？心肝倘在，面目何施？且夫謀國必忠，愛人以德，琴弛則弦改，車覆則軌遷，若必使負疚之身，仍屍高位，騰嘲裨海，播笑編氓，將何以整飭紀綱，折衝樽俎？稀瓜不堪四摘，僵柳不可三眠，亡國敗軍，又焉用此？抑元洪尚有進者，國定於一，師克在和，當興亡繼絕之交，為排難解紛之計，正宜恪守法律，蠲棄猜嫌。況馮總統江淮坐鎮，夙得軍心，段總理鐘▉不驚，再安國本，果能舉左挈右提之實，寧復有南強北勝之虞？至於從前兵諫，各省風從，雖言愛國之誠，究有潰防之慮。此次興師討賊，心跡已昭，何忍執越軌之微瑕，掩回天之偉績，兩年護國，八表齊功，公忠既已同孚，法治尤當共勉。若復絜短衡長，黨同伐異，員嶠可到，而使之返風，宣房欲成，而為之決水，茫茫慘黷，豈有寧期？鼎革以還，政爭迭起，凡茲兄弟鬩牆之事，皆為奸雄竊國之資。倘諸夏之皆亡，詎一成之能借？殷鑒不遠，天命難諶，此尤元洪待罪之軀，所為垂涕而道者也。勉戴河間，奠我民國，慚魂雖化，枯骨猶生。否則荒山穴翳，縱熏穴以無歸，窮海田橫，當投荒而不返，攄誠感聽，維以告哀。<br>　　黎元洪雖連電辭職，馮國璋總須帶著三分客氣，未便驟然登台，當時有一篇通電，謂：「現在京師收復，應即迎歸黎大總統，入居舊府，照前統理。國璋即將代理職權，奉還黎大總統，方為名正言順」等語。黎元洪如何再肯接受，仍然固辭。段祺瑞再組織內閣，擬定相當人員，將任汪大燮為外交總長，湯化龍為內務總長，梁啟超為財政總長，林長民為司法總長，張國淦為農商總長，曹汝霖為交通總長，范源濂為教育總長，劉冠雄為海軍總長，祺瑞自兼陸軍總長。只因馮、黎兩人，彼此推讓，總統尚為虛位，究歸何人頒發任命，因此祺瑞未免躊躇。<br>　　祺瑞有一高足弟子，姓徐名樹錚，乃是銅山人氏，曾赴東洋遊學，在日本士官學校中畢業，歸國以後，仍投段氏門下。洪憲前無甚表見，袁氏稱帝，徐勸段極力反對，段乃下野。及蔡鍔舉義，雲南獨立，黔、粤等省，依次響應。袁氏派遣曹錕、張敬堯等，出兵南下，特設海陸軍統率辦事處，調度軍機，徐又勸段從旁牽掣，陰囑逗留。段為北洋軍系領袖，如曹錕、張敬堯等，素來傾向祺瑞。祺瑞雖手無寸鐵，一封書足敵千軍，所以曹、張兩人，不肯為袁效死，張敬堯且頓兵瀘州，始終不進，任他統率辦事處，如何催迫，全然不理。陝西將軍陸建章，盡忠袁氏，徐又嗾動漢南鎮守使陳樹藩，興兵獨立，圍攻長安，竟將建章逐去，代為陝督。為後文槍斃陸建章伏線。陝西一變，晉、豫動搖，四川將軍陳宦，湖南將軍湯薌銘，又皆宣告獨立，坐令袁皇帝完全失敗，活活氣死。黎元洪依法繼任，起段祺瑞為國務總理，段因徐樹錚獻策有功，格外親信，便命他為國務院秘書長，兼領陸軍次長，事必與商，乃演出府院衝突，種種變端。當時謂徐樹錚勢力，不亞徐世昌，世昌以資望見推，樹錚以謀略見重，故特稱樹錚為小徐。成也蕭何，敗也蕭何，我為段氏一歎。<br>　　至此段祺瑞復來組閣，為了元首問題，尚在絕續時候，未得命令為疑。樹錚欲解主憂，便至黎元洪私第中，面謁元洪道：「張、康謀逆，國體動搖，今幸段合肥在野興師，入京討逆，摧枯拉朽，再造民國，未知公將如何相待？」元洪愀然道：「我不能事前弭患，乃至變生肘腋，震動京畿，屍位素餐，咎已難辭。今已通電辭職，繼任當屬馮河間，不日就可入都，信賞必罰，應歸河間主張，我已身伍齊民，尚有何權處置國事哩？」樹錚方才退出，轉告段祺瑞。祺瑞即電告馮國璋，旋得國璋復電，組閣事悉憑裁奪。祺瑞遂將選定閣員，如數提出，好在國會已經解散，不必另費手續，咨求國會同意，因即稱馮總統令，特任各部總長，復通緝復辟要犯康有為、劉廷琛、萬繩栻、梁敦彥、胡嗣瑗等，著京內外各軍警長官，留意偵拿。康有為等早已避至六國飯店，俟軍事粗定，溜出都門，鴻飛冥冥，弋人何篡，眼見是無從緝獲了。畢竟聖人多智。首犯張勛，安居荷蘭使館中，有人奉令探查，勛左手挾著快槍，右手持著書函一大包，嘵嘵與語道：「徐州會議時，贊成復辟，相率簽名，此等筆跡，俱在我掌握中，他好賣友，我將宣示國人，與他同死，休怪我老張無情呢。」於是探查的人員，料知此事難辦，樂得退出了事，不願再聞。<br>　　只徐州留駐的定武軍，聞報張勛失敗，蠢然思動，如四十四營五十五營的兵隊，並皆勾結匪徒，突然嘩變，四出焚掠。餘如當涂、宿遷、南通及沭陽等處所駐張軍，亦相繼為亂。幸經徐州鎮守使張文生、海州鎮守使白寶山，率部剿伐，逐漸掃平。轉風使舵，兩鎮守使總算聰明。段總理接報後，便傳電宣慰道：<br>　　奉大總統令，徐州鎮守使張文生、海州鎮守使白寶山，當張勛倡亂之始，即經通電聲明，未預逆謀，並約束軍隊，力維秩序，此次土匪新兵，裹脅為變，又復親督所部，立予殲除，淮、徐一帶，得以保持安寧，實屬深明大義，克當職守。張文生、白寶山著照舊供職，並責成將所部軍隊，聲明紀律，切實整頓，以衛地方。此令。<br>　　還有清宮上下，經此劇變，十三齡的衝人，被張辮帥強迫登台，又做了十一、二日的北京皇帝，險些兒把飯碗都擲碎了。張勛一逃，段氏入京，急忙由內務府出名，函致段總理，歷訴張勛強迫等情，段即命內務部電告馮國璋，主張優待條件，仍然如前。馮國璋自然同意，便托段總理傳令道：<br>　　據清室內務府函稱：本日內務府奉諭，前於宣統三年十二月二十五日，欽奉隆裕皇太后懿旨，因全國人民傾心共和，特率皇帝將統治權公諸全國，定為民主共和，並議定優待皇室條件，永資遵守等因。六載以來，備極優待，本無私政之心，豈有食言之理。不意七月一號，張勛率領軍隊，入宮蟠踞，矯發諭旨，擅更國體，違背先朝懿訓，衝人深居宮禁，莫可如何，此中情形，當為天下所共諒。著內務府咨請民國政府，宣佈中外，一體聞知等因。查此次張勛叛國，矯挾肇亂，天下本共有見聞，茲據清室咨達各情，合亟明白佈告，咸使聞知。此令。<br>　　僥倖僥倖，清室的優待條件，總算保住，不致撤銷。小子有詩詠道：<br>　　亡國無如清室安，悲中尚覺有餘歡。<br>　　如何平地風波起，險把遺宗一掃殘？<br>　　欲知後事如何，且看下回分解。<br>　　張勛之妻，尚知復辟之不易成功，而勛獨如病狂易，卒至孤軍敗走，入荷蘭使館以寄身，微特無以對民國，對清室，即對諸牀頭人，亦應有愧色矣。彼意以為各省軍閥，贊成者已居多數，可以任所欲為，曾亦思人心難料，仲由、季布，當今尚有幾人耶？勛一走而段氏入京，復為總理，是張勛之一番狂熱，不啻代段氏作成位望。勛負大罪，段居大功，蠶絲作繭，自縛其身，何其愚也？<br>　　而愛新覺羅氏之猶得苟延，抑亦僅矣。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
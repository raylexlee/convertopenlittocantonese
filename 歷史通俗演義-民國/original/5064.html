<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷史通俗演義 - 民國 - 第四十五回　賀振雄首劾禍國賊　羅文乾立辭檢察廳</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十五回</br>　　賀振雄首劾禍國賊　羅文乾立辭檢察廳</font></h4>
			　　卻說籌安會發起，共有六人，這六人為誰？第一個姓楊名度，第二個姓孫名毓筠，第三個姓嚴名復，第四個姓劉名師培，第五個姓李名燮和，第六個姓胡名瑛。楊度是前清保皇黨中翹楚，與康有為、梁啟超等向是好友，革命以後，復夾入民黨裡面，嗣復得老袁信任，充參政院的參政。孫毓筠是革命健兒，辛亥一役，曾在安徽地方，出過風頭，癸丑後，組織政友會，與國民黨脫離關係，也充參政院參政的頭銜。嚴復是素通英文，兼長漢文，從前翻譯西書，很有名望，因他是福建侯官縣人，嘗呼他為嚴侯官，此次袁總統創設參政院，採訪通才，就把他網羅進去。劉師培前名光漢，博通說文經學，上海《國粹叢報》中，嘗見他的著作，確是有些根底，袁總統也特地招徠，命他參政。李燮和乃陸軍中將，革命時攻打南京，他曾與列。還有一個胡瑛，嘗隨宋教仁廝混幾年，不知何故變志，也投入袁氏幕中。各敘履歷，回應上文不新不舊亦新亦舊二語。這六人結做寅僚，鎮日裡聚首一堂，不是談風月，就是論時事。可巧總統府中，有一位外國顧問官，係是美國有名的博士，叫做古德諾，他倡出一篇大文，歷言民主政體，不及君主政體。何不條陳本國，乃來倡導中國耶？楊度見了此文，得著依據，正好隨聲附和，借酬寵遇，當與孫毓筠、嚴復等五人，秘密商量，乘此出點風頭，做一回掀天震地的事業。孫毓筠、嚴復等相率贊成，大家靠著十年芸窗的工夫，互湊幾句強詞奪理的文字，不到半日，已將宣言書及入會章程統行擬定，其詞云：<br>　　我國辛亥革命之時，國中人民，激於情感，但除種族之障礙，未計政治之進行，倉猝之中，創立共和國體，於國情之適否，不及三思。一議既倡，莫敢非難，深識之士，雖明知隱患方長，而不得委曲附從，以免一時危亡之禍，故清室遜位，民國創始，絕續之際，以至臨時政府正式政府遞嬗之交，國家所歷之危險，人民所感之困苦，舉國上下，皆能言之，長此不國，禍將無已。近者南美中美二洲共和各國，如巴西、阿根廷、秘魯、智利、猶魯衛、芬尼什拉等，莫不始於黨爭，終成戰禍。葡萄牙近改共和，亦釀大亂，其最擾者，莫如墨西哥，自爹亞士遜位之後，干戈迄無寧歲，各黨黨魁，擁兵互競，勝則據土，敗則焚城，劫掠屠戮，無所不至，卒至五總統並立，陷國家於無政府之慘象。我國亦東方新造之共和國，以彼例我，豈非前車之鑒乎？美國者，世界共和之先達也，美人之大政治學者古德諾博士，即言世界國體，君主實較民主為優，而中國則尤不能不用君主國體，此義非獨古博士言之也，各國明達之士，論者已多，而古博士以共和國民，而論共和政治之得失，自為深切明著，乃亦謂中美情殊，不可強為移植。彼外人軫念吾國者，且不惜大聲疾呼，以為吾民忠告，而吾國人士，乃反委心任運，不思為根本解決之謀，甚或明知國勢之危，而以一身毀譽利害所關，瞻顧徘徊，憚於發議，將愛國之謂何？國民義務之謂何？我等身為中國人，民國之存亡，即為身家之生死，豈忍苟安默視，坐待其亡？用特糾集同志，組成此會，以籌一國之治安。將於國勢之前途，及共和之利害，各攄所見，以盡切磋之義，並以貢獻於國民。國中遠識之士，鑒其愚誠，惠然肯來，共相商榷，中國幸甚。發起人楊度、孫毓筠、嚴復、劉師培、李燮和、胡瑛。<br>　　[[附籌安會章程]]<br>　　第一條　本會以發揮學理，商榷政論，以供國民之研究為宗旨。<br>　　第二條　願充本會會員者，須具入會願書，由本會會員四人以上之介紹，理事長之認可。<br>　　第三條　本會置理事六人，由發起人暫任，並互推理事長一人，副理事長一人。<br>　　第四條　本會置名譽理事若干人，參議若干人，由理事長推任。<br>　　第五條　本會置幹事若干人，由理事推任之，其事務之分配，隨時酌定。<br>　　事務所暫設北京石駙馬大街。<br>　　宣言書及章程，統已備齊，當即推楊度為理事長，孫毓筠為副，嚴復、劉師培、李燮和、胡瑛四人為理事，就在預定地點，設立事務所，新開場面，懸起一塊招牌，就是「籌安會」三大字。京內人民，還是莫明其妙，看那籌安會招牌，只道國中果然出了偉人，能把這風雨飄搖的民國，籌劃的安安穩穩，倒也是千載一時的盛遇。後來看到宣言書，才識會中宗旨，要想改革國體，把袁大總統舁上台去，做一個革命大皇帝，於是一傳十，十傳百，統說這個籌安會，是產出皇帝的私窠子，將來是凶是吉，尚難分曉。正在疑義未定的時候，那京中已是警吏如林，不准他街談巷議，稍一漏言，便牽入警局，請他坐在拘留所中，多則幾十天，少亦三五天，小百姓營業要緊，自然不敢多言，免滋禍祟。想袁氏應曰，余能弭謗矣，乃不敢言。有一班癡心妄想的人物，紛紛入會，都想做點投機事業，希圖後來富貴。還有京內的新聞紙，什麼《民視報》，什麼《亞細亞報》，統為籌安會鼓吹，煌煌大字，逐日照登。隔了幾日，忽由《順天時報》中，載出一篇賀振雄上肅政廳呈文，略云：<br>　　為擾亂國政，亡滅中華，流毒蒼生，貽禍元首，懇請肅政廳長代呈大總統，嚴拿正法，以救滅亡而謝天下事。竊聞天下興亡，匹夫有責，奸奴誤國，人得而誅，我古神州四千餘載，君主相傳，干戈擾攘，萬民塗炭，四海瘡痍，稽披歷史，至為寒心。自唐、虞揖讓，天下謳歌，暨湯、武征誅，人民殺伐，國無寧歲，民無安時。七雄相並，五霸競爭，秦吞六國，漢約三章，王莽出，光武興，曹操稱雄，司馬逞智，南北六朝，梁、唐五代，陳後主，隋煬帝，武則天，安祿山，宋太祖，元世宗，明朱氏，清覺羅，各代君主，而今安在？惟留禍害，傳染中華。自古愚人，相爭相奪，稱帝稱王，因一時昏迷不悟，徒博眼前虛榮，而遺子孫實禍，誠可憐而可哀也。在昔閉關時代，相爭相奪，猶是一家，今則環海交通，群雄眈視，一召滅亡，萬劫難復。叔寶餘無心肝，何至於此？吾民國共和創造，未及五載，而沙場血漬，腥臭猶聞，人民痛苦，呻吟未已，我大總統手創共和，力任艱巨，四年以來，宵衣旰食，劍寢履皇，維持國政，整理軍務，削平內亂，親睦外交，不知耗多少心血，費幾許精神，始克臻此治理。現方籌備國會，規定法院，整飭吏治，澄肅官方，惟日孜孜，不遺餘力，民生國計，漸有秩序，四年之間，國是已經大定。內外官吏，誠能以國家為前提，輔弼鴻猷，綏厥中土，國力日見其發展，國基日見其鞏固。而謂吾中國不適於共和，不能不用君主政體，真狗彘不食之語也。吾敢一言以告我同胞曰：有吾神聖文武之袁大總統，首任一期，規模即已大備，若得連任，國政即可完全，不十年間，我中華民國共和程度，必能駕先進之歐美，稱雄地球。況我大總統高瞻遠矚，碩畫偉謀，既鏟除四千餘載專制之淫威，開創東亞共和之新國，不獨人民頌禱馨香，銅像巍峨，即世界各國，亦莫不欽仰其威信。何物妖魔，竟敢於青天白日之下，露尾現形，利祿薰心，熒惑眾聽，嘗試天下，貽笑友邦。窺若輩之倒行逆施，是直欲陷吾元首於不仁不義之中，非聖非賢之類，蹈拿破侖傾覆共和，追崇帝制之故轍，貽路易十六專制魔王流血國內之慘狀，其用心之巧，藏毒之深，喻之賣國野賊，白狼梟匪，其計尤奸，其罪尤大。嗚呼！國之將亡，必有妖孽，妖孽者誰？即發起籌安會之楊度、孫毓筠、嚴復、劉師培、李燮和、胡瑛諸賊也。振雄生長中華，傷心大局，明知若輩毒勢瀰漫，言出禍至，竊恐覆巢之下，終無完卵，與其為亡國之奴，曷若作共和之鬼，故敢以頭顱相誓，腦血相濺，懇請肅政廳長，代呈我大總統，立飭軍政執法處，嚴拿楊度一干禍國賊等，明正典刑，以正國是，以救滅亡，以謝天下人民，以釋友邦疑義。元首幸甚！國民幸甚！謹上。<br>　　越宿，又有一篇李誨上檢察廳呈文，亦登載《順天時報》，但見上面錄著：<br>　　為叛逆昭彰，搖動國本，懇准按法懲治，以弭大患事。竊維武漢首義，全國鼎沸，我大總統不忍生靈塗炭，出肩艱巨，不數月間，清室退位，以統治權授之我大總統，組織政府，定為共和國體。人心之傾向，於以大定，南北統一，當時我大總統就職宣言，曾經鄭重聲明，不使帝制復活。迨正式政府成立，世界友邦，遂次第承認。<br>　　民國三年五月公佈中華民國約法，我大總統又謂謹當率我百職有司，恪守勿渝。三年十一月，宋育仁等倡為復辟之謬說，我大總統又經根據約法，嚴切申誡。國體奠定，既已炳若日星，薄海人民，方幸有所托命，雖內憂外患，尚未消弭，而我大總統雄才大略，碩畫宏謨，期以十年，何患我國家不足比肩法、美？乃國賊孫毓筠、楊度、嚴復、劉師培、李燮和、胡瑛等，組織籌安會，其發詞中，以共和國體，不適於吾國民情，歷引中美南美諸邦，以共和釀亂之故，指為前鑒，主張變更國體，昌言無忌，似此謬種流傳，亂黨必將乘機煽動，勢必危及國家，萬一強鄰伺隙，利用亂黨之擾亂，坐收漁人之利，而禍何堪設想。當國體既定之後，忽倡此等狂瞽之說，是自求擾亂，與暴徒甘心破壞，結果無殊。雖自詡忠愛，實為倡亂之媒，其罪豈容輕恕？贛、寧之亂，雖為暴民專制之征，而我大總統命將出師，期月之內，一律肅清。迄今暴徒斂跡，政治悉循軌道，此豈中南美諸邦之所可企及？安得以此顛破共和。夫國體原無絕對的美惡，恒視時勢為轉移，吾國今後國體，果當何若，固不能謂其永無變更。但一日在共和國體之下，即應恪守約法，不能倡言君主，反對共和，以全國家之綱紀。且共和國家以多數之國民組織而成，即迫於時勢之需要，有改弦更張之日，則國體之選擇，當然由代表民意之機關，以大多數人民心理之所向決之。事勢之所至，自然而然，決非少數妄人，所能輕議。今大總統德望冠於當世，內受國會之推戴，外受列強之承認，削平內亂，鞏固國交，凡所以對內對外，不敢稍避險阻者，無非欲保全國家。今輕議變更國體，萬一清室之中，或有一二無知之徒，內連亂黨，外結強鄰，乘機主張復辟，陷我大總統於至困難之地位，而國家亦將隨之傾覆，該國賊等雖萬死不足以蔽其辜。伏查三年十一月二十四日申令有云：「民主共和，載在約法，邪詞惑眾，厥有常刑。嗣後如有造作讕言，著書立說，及開會集議以紊亂國憲者，即照內亂罪從嚴懲辦，以固國本而遏亂萌。」明令具在，凡行政司法各機關，允宜一體遵守。今楊度、孫毓筠等，倡導邪說，紊亂國憲，未經呈報內務部核准，公然在石駙馬大街，設立籌安會事務所，傳佈種種印刷物，實屬弁髦法紀，罪不容誅。檢察廳代表國家，有擁護法權懲治奸邪之責，若竟置若罔聞，則法令等於虛設，法之不存，國何以立？誨凜匹夫有責之義，心所謂危，不敢安於緘默，用特據實告發，泣懇遵照民國三年十一月二十四日申令，立將楊度、孫毓筠等按照內亂罪，從嚴懲治，以弭大患。國民幸甚！民國幸甚！<br>　　看官，你道這賀振雄、李誨兩人，是何等出身？原來兩人都籍隸湖南，賀振雄曾加入革命，頗有文名，至是留寓都門，不得一官，因此鬱憤得很，特借這籌安會，暢罵一番，借發牢騷。李誨是李燮和族弟，與燮和志趣，不甚相合，所以也上書彈劾，居然有大義滅親的意思。兩人先後進呈，眼巴巴的望著消息，且各抄錄數份，分送各報館。哪知《民視報》、《亞細亞報》中，非但不登載原文，反各列一條時評，冷嘲熱諷，譏誚他不識時務，迂謬可笑。確是迂儒，確是謬論。只有《順天時報》，照文登錄，一字不遺。想是掛外國招牌。過了一日，籌安會的門首，竟站著許多警兵，荷槍鵠立，盤查出入，似替那會中朋友，竭力保護。賀振雄無權無力，只好悶坐寓中，長吁短歎。獨李誨是曾任湖南省議員，且因他族兄列居顯要，平時與京中大老，頗相往來，於是復上書內務部道：<br>　　孫毓筠等倡導邪說，紊亂國憲，公然在石駙馬大街，設立籌安會事務所，如其遵照集會結社律，已經呈報大部，似此顯違約法，背叛民國之國體，大部萬無核准之理，如其未經呈報大部核准，竟行設立，藐視法律，亦即藐視大部，二者無論誰屬，大部均應立予封禁，交法庭懲治。頃過籌安會門首，見有警兵鵠立，盤查出入，以私人之會所，而有國家之公役，為之服務，亦屬異聞。若云為稽察而設，則大部既已明知，乃竟置若罔聞，實難辭玩視法令之責。去歲宋育仁倡議復辟，經大部遞解回籍，交地方官察看。以此例彼，情罪更重，若故為寬縱，何以服人？何以為國？為此急不擇言，冒昧上呈。<br>　　這呈文送入內務部，好幾天不得音信，依然似石沉大海一般，惟聞總檢察廳長羅文乾，卻掛冠去職，挈領眷屬，出京回籍去了。潔身遠引，吾愛之重之。原來囉文乾身任廳長，平時頗守公奉法，備著廉勤，及聞籌安會設立，已罵楊度等為誤國賊，有心訐發。可巧李誨的呈文，又復遞入，他讀一句，歎一語，至讀完以後，竟憤激的了不得，到司法部中，去謁司法總長章宗祥，略敘數語，便將李誨原呈奉閱。章宗祥披覽後，忽爾皺眉，忽爾搖首，到了看畢，向羅文乾冷笑道：「這等文字，倸他什麼？」羅文乾聽了此語，不禁還問道：「總長以籌安會為正當麼？」章宗祥道：「國家只恐不安，能籌安了，豈不是我輩幸福？」羅文乾越忍耐不住，又道：「他是鼓吹帝制的。」章宗祥道：「我與你同任司法，老實對你說，你我只自盡職務罷了。昨日內務總長朱桂老，朱啟鈐字桂莘。也曾說李誨多事，把他呈文撕毀。羅兄，你想這事可辦麼？」李誨呈內務部文，就章宗祥口中敘明。說得羅文乾啞口無言，遲了半晌，方答出一個「是」字。隨即告辭歸寓，躊躇了一夜，竟於翌晨起牀，繕就一封因病告假書，著人送至辦公處，一面收拾行囊，整備啟行。等到乞假邀准，遂帶著眷屬數人，夤夜出京，飄然自去。小子有詩贊道：<br>　　舉世昏昏我獨醒，出都從此避羶腥。<br>　　試看一棹南歸日，猶見清風送客亭。<br>　　羅廳長去後，在京各官，有無變動情形，且至下回再敘。<br>　　讀賀振雄呈文，令人一快，讀李誨呈文，令人愉快。賀呈在指斥籌安會，罵得淋漓酣暢，令楊度等無以自容，足為趨炎附勢者戒。李呈則引證袁氏申令，陽斥籌安會，隱攻袁總統，非特楊度等聞而知愧，即老袁聞之，亦當憶念前言，不敢自悖。然而楊度等之厚顏如故，袁總統之厚顏亦如故，即達官顯宦，俱置若罔聞，幾不識廉恥為何事。於此得一羅廳長，能皭然不滓，引身自去，較諸彭澤辭官，尤為高潔。斯世中有斯人，安得不極力表揚，為吾國民作一榜樣耶？<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
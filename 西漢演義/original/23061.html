<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第十一回　會稽城項梁起義</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十一回</br>　　會稽城項梁起義</font></h4>
			　　次日，項梁與籍見殷通，共謀背秦起義。籍大怒曰：「爾與吾不同！吾家楚將項燕，曾被秦害，誓不共戴天日之仇。汝食秦祿，為會稽郡守，乃興此叛逆，不忠甚矣！吾殺汝以為人臣不忠之戒。」遂拔劍揪住殷通，劍過頭落，提頭大呼曰：「殷通背秦，不足以為郡守，今已殺之。願將印綬與項公執掌，立為郡主，爾等如有不服者，以此頭為令。」門卒吏胥，俱各驚惶，盡皆懾伏。時有二牙將季布、鍾離昧上堂責之曰：「入其邦，殺其主，奪而自立，非義也。」籍曰：「在殷通為叛臣，在項公為義主，借秦地而報楚仇，天下之大智也。將軍若肯相從，共伐暴秦，以復六國之後，名垂竹帛，不朽之功也，何必區區以通為念耶？」二將下堂拜伏曰：「願從將軍指揮。」項梁遂以二將為都騎。旬日，郡縣望風歸降，得精兵萬人，各置部署，賞罰嚴明，用舍允當，人莫不悅服。<br />
　　一日，季布、鍾離昧復進言曰：「協力足以成謀，得將足以立功，今力雖協，而左右尚未得其助，恐孤立不足以建功也。今會稽塗山中有二將，乃桓楚、於英，統八千精兵，嘯聚山林，俱有萬夫不當之勇。公如得此二將，可以為助。」梁遂遣籍往招二將。籍同季布等前至塗山，先令一能言小校傳說楚將項梁，遣裨將項籍來見將軍，人無衣甲，隨從不過數人，要陳說大義，以共成王業。桓楚、於英聞說，就請籍同季布相見。籍曰：「方今二世無道，英雄並起，天下莫不欲誅此酷暴，以解生民塗炭。二將軍負此武勇，正當為天下除害，奈何潛跡山林，埋名丘壑，使天下諸侯聞之者，皆笑將軍為怯也？籍今從項公聚精兵數萬，共議伐秦，欲為六國報仇，除此殘暴。仰將軍之名久矣，待來陳說大義，敬請下山，同力以伐秦，如成王業之後，富貴共之。」桓楚曰：「秦雖無道，而勢力甚強，非有蓋世之雄，不足以為敵也。公今欲舉大義，恐力未瞻耳。願比試其強，果能力敵萬人，吾二人即從之；不然，所謂畫虎不成，反類犬者也。」籍曰：「隨將軍比試，吾力足以當之。」桓楚曰：「山下禹王廟前有鼎，不知幾千斤，公能推倒扶起，扶起又能推倒，三推三起，公方可謂無敵矣。」籍曰：「願往觀之。」隨同二將並季布眾多小校，來到禹王廟前。看那鼎時，高七尺，圍圓五尺，約有五千餘斤。籍看了一遍，命一強健小卒，盡力一推，分毫不動。籍乃拽衣向前，用力一推其鼎遂倒，籍又應手扶起。一連三推三起，若有不知其為重者。二將大喜曰：「公力足可以敵天下矣！」籍笑曰：「如此試力，不足為奇。」復又拽衣近鼎邊，用手插入鼎足下。盡力舉個平身，繞殿連走三次，面不改容，氣不喘息，仍輕輕安於原處，看二將曰：「汝以為何如？」二將向籍前抱住曰：「公真天神也！吾輩願隨鞭蹬。」眾多小校拜伏在地，大呼曰：「公真非凡人，雖古之賁育，亦何以敵其勇哉？」二將遂請項籍一行人進寨，置酒延款。俱各收拾行裝停當，次日統領人馬同籍下山。<br />
　　正行之次，忽有一族人驚惶馳走。籍策馬近前，便問：「爾居民為何驚走？」眾人馬頭前告曰：「塗山大洋中，有一黑龍忽化為馬，每日至南阜村咆哮，揉踏禾黍，民不能禁。聞將軍大兵至，願為民除害。」籍同桓楚等數十人，步行到大澤邊，只見那馬見人來到，咆哮近前，兩足騰起，其勢有齧人之狀。籍大呼叱咤，捺衣近前，就勢將馬鬃揪住，直身上馬，繞澤邊馳驟十餘遍，馬汗出勢弱，遂搭轡徐行一二里，無復跳躍。眾居民羅拜於前，願求大名，籍曰：「某楚將項燕之後，姓項名籍字羽，舉義兵伐秦，因招軍至此。」中有老人，長揖向前言曰：「某等聞將軍之名久矣，幸過荒村，敢望暫將人馬屯住，請將軍到小莊拜茶，不敢久稽也。」項籍遂同恒楚一行人，入得莊來，施禮畢，老人慇懃進酒，籍問曰：「賢公高姓何名？未曾相識，乃蒙愛如此！」老人曰：「某姓虞，排行第一，人呼某為虞一公。敢問將軍青春幾何？」籍曰：「某年二十四歲。」虞公曰：「將軍有室家否？」籍曰：「尚未擇配。」公曰：「某年老無子，止生一女，生有聰慧，幽閒貞靜，不輕笑語，雖內戚未嘗輕見其面，自幼讀書，明大義。其母生時，夢五鳳鳴於室，後長成，知其必貴也。村中雖有豪家子弟，皆愚陋不足為配。適才見將軍，力能扛鼎，勇敵萬人，倡舉義兵，志在天下，乃蓋世之英雄也。願以弱息為配。」籍即起再拜稱謝。公隨呼虞姬出見，蘭姿蕙質，真國色也。籍遂解所佩之寶劍為定，又恐人馬騷擾，於是傳令起行。<br />
　　來到會稽城內，領二將參見，項梁看那二將時，雄雄將士，糾糾武夫，所領八千子弟，盡是精銳人馬。又將所降馬，牽過堂下。那馬高六尺，長一丈，真龍駒也，梁遂命名曰烏騅，籍又以虞姬許配一節，一一告說一遍。梁大喜曰：「予自起兵來，招亡納叛，人心順附，若如此，天下不難圖也。」數日，梁遣人娶虞姬歸會稽，與籍成親，就帶堂弟虞子期隨軍聽用。<br />
　　不旬日間，梁續招集四方逃亡之士十餘萬人，與籍並眾將商議伐秦，擇日啟行。會稽父老遮道告口：「君去誰與為守？」梁曰：「當日取會稽之時，不過借以屯軍馬，圖大事耳。今大軍駐紮日久，恐騷擾地方，欲令過江伐秦，與汝除殘去暴，他日成大事，會稽免租稅十年。爾照舊各安心生理，自有賢守來，與汝為主也。」眾父老拜伏在地，不忍捨去。梁揮動人馬起行，由大路過江抵淮，三軍不能進。哨馬報曰：「前有一軍阻路。」項梁遣籍哨探，只見旗開處，一人出馬，威武雄健，風神峻烈。籍曰：「爾何人？攔阻大兵！」其人曰：「某姓英名布，六安人也，嘗聞兵出有名，是謂正兵。爾出無名之師，潛過淮西，助紂為惡，是以阻子。」籍曰「某姓項名籍，楚將項燕之後。見秦二世無道，會稽起兵，降八千子弟，聚兵十萬，要與楚報仇，除此殘暴，以安天下，何為無名耶？」兩家言未畢，只見桓楚聞是英布，勒馬到陣前，大呼曰：「英將軍何不下馬，我已歸降楚矣！願如前約。」見是桓楚，遂下馬伏地。籍曰：「二公想亦舊識。」桓楚曰：「英將軍武勇，天下無敵。昔曾修驪山，亡命過江投某，某留住他，資助盤費，各相約，但得賢主，同心匡輔，以共圖富貴。前日聞在此聚義起兵，未得的信，不意今日相會。」布曰：「難將軍興舉義兵，願與為應。」籍大喜，隨引布來見梁，梁喜曰：「千軍易得，一將難求。今得英將軍，如獲萬里長城也。」遂後合兵一處起行。不知伐秦如何？且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
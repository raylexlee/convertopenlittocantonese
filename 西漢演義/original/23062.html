<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第十二回　范增獻策立楚後</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十二回</br>　　范增獻策立楚後</font></h4>
			　　卻說項梁收了英布，威勢益盛。一日升帳，與眾將計議：「今人馬將佐，日漸強大，足可代秦，但中間少一謀士。近聞淮陽居巢，有一老人姓范名增，年七十，足智多謀，雖古孫吳不能過也。欲一能言之士，往說歸楚；如此人來，大事可就。」有季布起告曰：「某亦知增久矣，願往說之。」梁大喜，就具幣帛遣季布啟行。<br />
　　不一日到居巢，先投客店安歇。次日，整衣冠來見范增。先於鄰近，訪問增主居，鄰人曰：「增住居雖在城，不喜市廛，離城三里，有旗鼓山，增常居山中養靜，等閒不與人相見。」季布聞說，尋思此人不得見面，如何說話？遂於從人中，揀一便利者，同扮做遠客，因說：「來居巢生理，消折資本，歸家不得，聞先生之名，願求一見，請問資身之策。」增平日好為奇謀，聞家童傳報，遠客求見，又久在巢生理，遂許相見。季布同從人進山莊，見增童顏鶴髮，葛巾布袍，腹隱甲兵，胸藏妙算，飄然淮楚之逸民也。布行禮畢，增問：「公何處人氏？作何生理？」布遂將項梁所具幣帛，令從人持立，跪而告曰：「某非遠客，亦未曾在巢生理也，奉楚將項梁之命，具禮拜請先生，恐不得見，遂假以遠客為名，庶無嫌疑也。目今二世殘暴，英雄並起，各殺郡守，以應諸侯，蓋為百姓除害，以安天下。凡懷一材一藝者，尚欲效用，況先生抱經濟之才，負孫、吳之策，年已七十，棲身蓬蒿，與草木為休戚，有呂望之年，無呂望之遇，空老牖下，誠為可惜。今項將軍，乃楚項燕之後，仗義行仁，文武兼備，會稽起義而四方響應；過江西證，而群凶懾服。聞先生之名，特來恭請，望及時應召，垂名金石，與呂望齊驅，作天下之奇士也。速賜裁決，無煩再思。」增聽布一篇說話，意欲想算天時，運籌可否，只奈何季布將幣帛捧跪不起。增曰：「某聞二世酷暴，民不聊生，恨無路興兵，以除此無道。今子奉項將軍之命，遠來禮請，機會可為，正合吾意。但子初會，且請暫回，明日相見，即來領命。」季布跪伏在地，懇求不已，乃曰：「幸見先生，如獲珠玉，若待明日，又主別議，願先生勿卻！」增只得將幣禮拜領，延請季布上坐款飲。季布至晚，遂宿於增家。增卻沉思楚運，默算興隆，遂跌足道：「楚非真命，終無遠圖；但大丈夫一言既許，萬金不易，豈可悔耶？」當夜就寢。次日，收拾行裝，帶一二從人，同季布一行人來見項梁。季布預先報知，梁整衣出迎，延之上坐，乃曰：「某聞先生之名已久，日夜懸心，恨軍務煩劇，未得求見。昨遣季布禮請下山，幸先生不棄，屈賜垂顧，大慰平生之願，萬望先生盡心吐露，以匡不及。」增起拜曰：「將軍世為楚輔，倡此義舉，天下歸心，萬民屬望，威武所及，誰不欽服。增今區區老叟，料無長才，乃蒙以禮徵辟，敢不竭盡心力，務成王業，以報今日知遇之恩耶？」就令籍與相見。梁終日與增談論，每至夜分，運籌決策，實中肯綮。梁甚喜，自謂相見之晚也。<br />
　　一日，梁因差人探聽陳勝消息，差人去旬日，回報陳勝被章邯大破之，行至汝陰，遂為莊賈所殺，各諸侯皆解散，章邯見屯兵南陽。梁大驚曰：「吾欲糾合諸候，助勝伐秦，不意敗績已死，我兵似不可輕動。」遂同范增計議，增曰：「陳勝貪利小人，不足成大事。且今之敗，實由不立楚後而自立為王，急欲富貴而無遠大之圖，所以取敗也。且如將軍義兵一起，而四方之士莫不聞風而來者，非有他也，蓋以將軍世世為楚將，必能立楚王后而誅無道也。為今之計，莫若先立楚後，以從人望，天下莫不曰：「項將軍非自為也，實欲立楚後，而報六國之仇，為天下之義舉也。人心悅服，諸侯響應，秦雖強，一舉而可破矣。」梁曰：「此謀甚善。」於是遂以增為軍師，乃差人遍訪楚後。<br />
　　卻說楚被秦滅之後，子孫星散，國脈已絕，遍求博訪，杳無蹤跡。差去的人回說，楚地並無楚後。梁大怒，因痛責去人，於是復差鍾離昧務嚴加尋訪。昧與從人商議曰：「楚後又不在城市中，或落鄉村僻靜去處，埋名隱藏，恐人知覺。昧遂同從人下鄉尋訪，並無消息，心下十分憂悶。一日，行到南淮浦地方，見一群牧羊小童，趕一小童撲打。那小童容貌與眾不同，生得豐准大耳，眉清目秀被群兒趕打甚急，略無慍色。昧向前呼小童曰：「汝為何被眾兒趕打？」童曰：「各小童皆是人家親生之子，獨我乃王社長從小僱覓牧羊。因我才說眾童雖是親生之子，皆百姓人家，我雖僱覓之人，卻仍王侯之族。眾牧童見我說起根基，他眾人不信，以此趕打。」昧曰：「汝既是王侯之族，定有個姓名。」小童曰：「我自小在外迷失鄉貫。」昧就向前再行追問，小童見昧問得緊，便要走，昧卻笑著低語說：「小童！我見你容貌比眾不同，後必大貴，你若實說，我便與你做主。」小童曰：「我今年一十三歲，來此已八年矣！嘗聞我老母說我是楚懷王嫡派子孫，因兵荒逃走，在外潛住，以此知我是王侯之族。」昧聽罷，急下馬，招呼眾人將小童扶馬，徑到王社長家草堂上，快請老母出來相見。王社長驚恐，不知何謂，遂拜伏在地曰：「某山僻農夫，不知國法，有何觸犯，乞大人赦罪。」昧曰：「汝快將小童母親請出來相見，有話說。」王社長隨即將老母衣服更換了，出到草堂上相見。昧卻問小童住居籍貫來歷，老母初不肯說，昧再三懇求，老母將貼身舊汗衫取出，遞於昧。昧看前襟上有字，不甚分曉，隨向日色邊細照，有子數行寫著：「楚懷王嫡孫米心，楚太子夫人衛氏。」宗派相傳，俱有根據，上有國寶鈴記。鍾離昧看罷，大喜。遂拜伏行禮畢，喚王社長吩咐：「與小殿下更換衣服，同送到淮西，見項將軍定有賞賜。」王社長聞說，亦拜伏在地，將衣服與殿下更換了，隨同鍾離昧一行人赴淮西來，見項梁，將前事一一告說一遍，梁甚喜，就擇日領大小將佐立米心為楚王，母夫人衛氏為王太后，封項梁為武信君，項籍為大司馬副將軍，范增為軍師，季布、鍾離昧為都騎，英布為偏將軍，桓楚、於英為散騎，以下大小將官俱有封賞，仍令王社長回鄉，賞金五十兩，綵帛一束。<br />
　　卻說楚兵自此日加強盛，各處諸候，望風而來。有楚將宋義，在江夏聚兵，聞項梁立楚之後，遂領兵五萬，會合伐秦，先來與梁相見。梁引朝見懷王，封為卿子冠軍，統率人馬與項籍徵進，義曰：「淮西雖楚地，不足為都。現今陳嬰駐兵盱胎，可合同將兵會嬰一讓，立為根本，西向伐秦，攻則可破，歸則可守，此萬全之策也。」籍曰：「善。」遂與武信君奏知懷王，整率大軍，前後三路啟行，赴盱胎來。頭枝人馬將近淮河，只見塵土起處，早有三軍來到，范增與武信君勒馬看時，旌旗動處紅光見，劍戟揮時紫氣生。增大驚曰：「此一支人馬，與眾不同，中間必有真命之王。」言未畢，一人躍馬而出，堯眉舜目，隆準龍顏，真四百年開基創業之主也。增見，把頭低了，暗思：「我錯投了主也！。」畢竟此人相見，未知如何？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第七十五回　指鴻溝割地講和</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七十五回</br>　　指鴻溝割地講和</font></h4>
			　　卻說欲願往楚講和者，乃洛陽侯公也。侯公世家洛陽，遭秦亂不仕，少負豪氣。一日有鄰家兄弟分家私，不相和睦，爭訟數年不決，侯公往與和解，用一篇話說得兄弟二人，各相涕位，遂義讓不爭，自此鄉人甚愛敬之。後漢王東征，過洛陽，同董公三老杖策見漢王，條陳國政，極切時弊，漢王甚喜，遂留帳下聽用。今見漢王欲差人往楚講和，因此上帳，願為使命。張良、陳平曰：「霸王性暴氣剛，人不可輕犯，賢公往說之，倘一言不合，恐致彼怒，太公既不得還國，賢公必遭其害，那時反辱君命矣！公當三思，不可造次。」侯公曰：「若據先生之言，霸王終不可近，太公決不可還，視某為匏瓜，亦無用矣，大王養我輩將何濟乎？」王曰：「公既敢去，必濟吾事。」遂修書付侯公。侯公辭王，赴楚營來見霸王。<br />
　　霸王聞侯公來，知是漢王差來講和，遂命刀斧手列於兩邊，霸王仗劍坐於帳上，瞋目向外虎視。侯公自外從容而入，大笑不止。霸王大怒曰：「汝為漢使來下說詞，乃敢大笑不止者，欲尋死耶？」侯公笑而言曰：「陛下為萬乘之君，天下之主，武威震於寰宇，號令布於四方，何人不畏？今見一貧寒之士，貌不及乎中人，才非逮於管、毅，卻乃刀斧列於左右，陛下仗劍而坐，示威於外，意欲假此以制敵國，殊不知陛下雖示威，而何人不畏懼？若預備威令，臣反致疑，所以大笑也。」霸王遂擲劍於地，喝退刀斧手，便問：「汝來欲何為耶？」侯公曰：「臣此來欲陛下罷兩國之兵，成楚漢之好，休養士卒，保國安民，非為無事而見陛下也。見今有漢王書奉大王。」霸王回嗔作喜，接書展開，書曰：<br />
　　漢王書奉項王麾下：邦聞天之立君，所以為民也；苟民生未遂，徒以干戈擾壤，使天下日蹈鋒鏑而不能安其生，何足以為君？何足以為民也？邦與王爭衡數年，經七十餘戰，白骨暴野，積屍如山，有父母之心者，獨能忍乎？今遣侯公與王講和，以鴻溝為界，鴻溝之西屬漢，鴻溝之東屬楚。各定疆宇，罷兵息爭，永保富貴，不失兄弟之情，尚存懷王之約，使百姓安於枕席，吾二人亦得坐享燕樂，而諸將士亦少為寧息，以安妻子，勿徒為蒼生苦也。王熟思之，以為進止。<br />
　　霸王看罷書，自思一向與漢交戰，兵疲糧盡，久困於此，終難取勝，不若從其言，還兵彭城，日醉玉樓，不亦樂乎！遂召侯公曰：「本欲與漢王決戰，以定雌雄，今觀來書，似亦有理。今差人約盦，各立封疆，與漢王俱到陣前，將合同文字，各收一角，永為執照。汝且回去，朕於明日與漢王相見。」<br />
　　侯公辭項王到漢營，見漢王備說前事，王大喜。隨有楚使至，約會照樣寫合同文字各一紙，待兩家相見之時，各傳遞收照。王曰：「明日吾與霸王相見，仍復前日兄弟之好，不必陳設大兵，亦不可身披甲胄，煩使命再同侯公致意霸王，必須將太公並家眷還國，方見講和之意，若仍前住在楚營，恐他日復又變更，似非盟好也。」使命曰：「臣就同侯公再啟奏霸王，料無留太公之意。」王重賞來使，就遣侯公復同到楚營見霸王。霸王曰：「侯公如何復來？有何話說？」侯公曰：「漢王再三致意，陛下蒙允講和，深感盛德。但陛下明日交遞合同之時，不必身披戎服，不必陳設甲兵；況講和之際，復前日兄弟之好，又要雍容揖遜，以禮相接，非復前日龍爭虎戰之秋也。又啟奏陛下，太公、呂后久質在楚，今既講和，須令還國，使漢王父子親睦，夫妻完聚，此陛下推及仁愛之至。天下諸侯聞知，皆以陛下不殺人之父，正所以廣其孝也；不污人之妻，所以昭其潔也；拘久而復與，所以明其義也；三者盡而聲名洋溢乎中國矣。」霸王聞侯公之言甚喜，乃曰：「明日講和之際，就將太公、呂后還家，汝可傳與漢王知道。」侯公曰：「臣之命，實懸於陛下一言之下，臣今回營，就將陛下玉音，傳知漢王，漢王必以陛下之言，如綸如綍，金石不易也，倘復更變，臣命休矣！惟望陛下憐之！」霸王曰：「大丈夫一言既許，如壁立萬仞，豈在失信之意？汝可速回，勿多煩聒！」侯公便辭霸王回營。<br />
　　鍾離昧、季布諫曰：「陛下雖當與漢講和，且未可將太公還國，漢王反覆無信之人，恐有更變，則陛下無復管束矣。」霸王曰：「久羈太公在此，使諸侯聞之，皆以我無破漢之策，惟將太公為質，似太怯矣。況一言已出，豈可復回？」項伯曰：「太公在楚，陛下久禁不殺，足見陛下之仁。今若釋放，漢王深感陛下之恩，自無變更之理。」項王曰：「卿言是也！」<br />
　　次日，霸王命文武將士，各穿常服，列於兩邊，太公、呂后隨於馬後。漢王亦無甲兵，惟文武將士，相隨而行。二王各對面行禮畢，就將手字合同，兩相傳遞。霸王曰：「自今與王，各分疆界，無相爭奪，朕將解組東歸矣。」就命左右引太公、呂后交付與漢王收領。漢王見太公、呂后過來，即趨近前迎接過漢營，仍拜謝霸王曰：「太公在大王麾下，久蒙恩養，深感至德，真生死而骨肉者也。」二王各辭回營。<br />
　　霸王收兵東歸。漢王亦欲收兵西行，張良急來諫曰：「大王數年苦戰，諸將士在外日久，從大王游者，俱要指望東歸，以光故里。今大王一旦與楚王講和，又復西行，人人皆思父母妻子，必相逃回，大王孤立於此，誰與守天下乎？況今太公、王后俱已還國，兵勢大振，四方從風，其成敗勝負之機，實在大王。若今兩分天下，權各有歸，又不知孰為君？孰為臣？使天下諸侯，無所專主，禮樂征伐，不統於一人，豈是帝王混一之治？臣嘗聞古人云：『天無二日，民無二王。』今漢已得天下十有其八矣，不即剿滅，卻使項王解而東歸，倘養成銳氣，兵馬復振，大王獨能安處西土乎？所謂養虎遺患，終成大害。王當熟計，不可失也！」王曰：「鴻溝之約，已有盟誓，今若變更，不足以取信於天下也。」良曰：「拘小信而失大義，明智者不為也。昔湯武之得天下，若拘君臣之跡，則桀紂不當誅，天下終不可得也。王令以盟誓自拘，倘洪基為項王所得，大王徒苦半生，臣雖勞亦無益！」陳平、陸賈、隨何諸謀士皆曰：「子房之言，極為有理。臣等隨大王勞苦，奔走數年者，願大王統一疆宇，為四海之主，使天下諸侯，北面朝王，臣等亦得仰觀混一之治，而為盛世之臣也，豈不美哉！」於是漢王從其言，遂與楚背約，復整兵馬，要與楚決戰。<br />
　　不說漢王復整兵馬與楚背約。卻說霸王歸到彭城，筵宴群臣，終日與虞姬登樓歡飲，吩咐諸將各回宅安息，遂宴然以為無事。周蘭上疏諫曰：<br />
　　自古聖帝明王，安不忘危，治不忘亂，雖當無事之時，未嘗廢馳武備。況今漢王劉邦，新結盟好，心志未定，謀臣詭詐，事多變更。陛下尤當整飭兵馬，訓練甲士，日修文德，間習武事，精選智謀勇敢之士，修明練連之才，以充將佐之用，臥嶄嚐膽，恒如會稽起兵之時，戰驚惕厲以戒不虞，縱使外海有變，陛下號令一行，則攻無不勝，戰無不克，威武可以取乎天下，又何外患之足慮哉？若今苟安於一隅，而略不為備，倘劉邦聽謀臣變更之議，復鼓而東，陛下何以御之？臣猥有所見，實本愚忠，惟賜採納，臣不勝戰慄恐懼之至。<br />
　　霸王覽疏，沉吟半晌，召周蘭近前曰：「劉邦既定盟約，豈有更變之理？卿慮似太過！」又召鍾離昧等曰：「周蘭上疏勸朕勿廢武事，意恐漢王有變，汝等可照常訓練三軍，以防漢兵。」鍾離昧領旨操練人馬。未及半個月，早有榮陽人來傳說：漢王屯兵固陵，調取各處兵馬，要與楚決戰，不遵盟約，前日講和之意，止為誘取太公、呂后之計，非是真與楚決分天下也。霸王聞之，大怒曰：「劉邦村夫，乃敢欺侮朕躬如此！前日周蘭之言，真有所見！」就召諸將，遂欲起兵復與漢決戰。季布諫曰：「不可！傳來之言，未為實的。陛下只可整點三軍，預備出戰，不可先動。若陛下先加人馬，是我先有背約，其屈在我；必待漢王動兵，是漢王違約背楚，其屈在漢，陛下卻聲其罪而伐之，則師出有名，戰無不勝矣。」霸王從其言，遂整點人馬，以備漢兵不題。<br />
　　卻說漢王與良、平諸謀士等計議：「今意欲背約，但前日講和之後，韓信等各處人馬，俱各已發回，今復調取，似又反覆輕率，恐諸侯難以准信，為之奈何？」張良曰：「大王且一面差人下書與楚背約，一面差人調取各處人馬，待楚兵到，那時各路人馬，亦可陸續到來。就前日講和，實為了取太公、呂后之計；今太公、呂后已還國，豈可縱楚王坐享東土，而不為混一之治乎？大王榜文到日，料諸侯決來，卻與楚會兵，只此一陣，可以破楚矣。」漢王從其言，即命陸賈修書，差人往彭城約楚會兵，以決勝負。未知如何？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
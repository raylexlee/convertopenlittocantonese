<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第七十三回　廣武山楚漢會兵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七十三回</br>　　廣武山楚漢會兵</font></h4>
			　　不說韓信操演人馬擇日破楚。卻說霸王屯兵廣武，與項伯、鍾離昧等諸將計議曰：「見今漢兵會各處諸侯，總集人馬，要與朕決戰，但楚軍缺食，難以持久，爾等有何良策？」項伯曰：「太公拘禁於此，未曾還國，何不取來，令太公修書一封，下與漢王，令彼退兵，然後放太公回成皋；若仍前與楚相距，定將太公誅戮，使劉邦為萬世之罪人也。陛下若依此計，可抵百萬雄兵也。」項羽依項伯之言，差人往彭城取太公。不一日，取太公到廣武，來見霸王。霸王召太公入帳下，以言撫之曰：「汝子劉邦，終日與我相距，略不以汝為念。吾今取來，命汝修書一封，著汝子罷兵息爭，我就放汝同呂氏回成皋，使汝父子夫妻相聚，汝以為如何？」太公曰：「劉邦自幼貪財好色，不顧父母，今乃以富貴為重，遂棄我如陌路人一般，恐書去亦不濟事，為之奈何？」霸王曰：「汝且修一封書寄去，看他如何，再作區處。」太公於是修書一封，呈上霸王，霸王看罷書曰：「劉邦見此書，若不退兵，真所謂禽獸衣冠者也！」即差中大夫宋子連齎書赴成皋。<br />
　　一日到成皋，有人報漢王曰：「楚遣大夫齎太公家書在外。」漢王聞說太公有書到，即召張良、陳平曰：「楚遣中大夫宋子連齎太公家書到來，此是何意？」良曰：「此是霸王欲為退兵之計，故使太公付家書，欲大王退兵。大王見書切不可哀泣，只依如此如此回答，管教旬日內，太公還國，雖在楚亦不至害傷。」漢王依張良之言，遂召宋子連入見。呈上太公家書，漢王拆書捧讀，書曰：<br />
　　太公付書漢王劉邦：嘗謂虞舜大孝，棄天下如敝履；汝以富責為重，視我如路人，自睢水遭虜，今經三年，幸蒙楚王秉好生之德，不即誅戮，拘處公所，日給飲食，得延性命。王后呂氏，思想太子，淚不能幹。汝任意縱橫天下，略不以為念，真鐵石心腸，土木形骸也！即今霸王取我至廣武，累次要誅，欲懸頭成皋，以彰汝不幸之罪，我再三哀告，特修以家書付汝，汝可思此身從何而來？世間萬物以何為重？若解此理，便如大舜視天下如敝履耳，作速罷兵，取我還國，使父子夫婦完聚，豈不美乎？若仍屯兵相距，我之命決難保，汝縱有天下，是舍父命而圖富貴，萬世唾罵，汝心豈能自安耶？臨楮泣書，汝當自省！<br />
　　漢王宿酒未醒，看罷家書，醉眼朦朧，若不經意，便說：「我與項王同事懷王，結拜為兄弟，我之父即汝之父，我父在楚，就如在我漢營一般，何必較論彼此？若是霸王殺了我父，豈不獨天下人罵我，亦罵汝霸王也！前日霸王陰使季布弒了義帝，尚惹天下諸侯至今切齒，今若殺了我父，不惹天下唾罵？昔孟子嘗說殺人之父，人亦殺其父，所差一間耳。汝回去上覆我太公，且寬心在楚營住些時，就如在我漢營一般。」更不說罷兵息爭，只混說了一篇，就著兩女子扶入帳後歇息。大夫宋子連欲去，未得討個回信，欲下去，漢王已入內不出。張良、陳平眾人設酒款待宋子連，以言催促回廣武去訖。<br />
　　卻說霸王專候宋子連回話，忽左右來報，宋子連回營，霸王宣入，宋子連將漢王所言，從頭備說一遍。項伯在側曰：「觀漢王所為，終不足以成大事，大王只準備與他交戰，料漢亦不能取勝也。」霸王曰：「劉邦乃酒色之徒，視父母妻子如草莽，豈與彼較是非哉？」宋子連曰；「臣入見漢王時，尚宿酒未醒，看了書通不以太公為念。」霸王曰：「太公且著在楚營伺候，緩急尚有用處。」隨召諸將選精兵二十萬，各安營寨，預備漢兵到來。<br />
　　且說韓信操練人馬已畢，漢王病傷已平復，召信計議伐楚，信曰：「霸王屯兵廣武，持久方懈，正好作速攻擊，臣人馬操練已精，請大王進發。」王曰：「此行全仗元帥調遣。」於是韓信統領大兵先行，漢王人馬陸續前進。一日到廣武，離楚營三十里下寨，信吩咐諸將，用心防守合營，遠來恐有攻劫。隨後漢王亦到，與韓信對面安營。至晚，漢王與張良、蕭何、陳平等商議攻守之策，因差人召韓信一同籌畫。差人回說韓元帥不在營寨，聞左右傳說，今晚領數十輕騎，投東南而去，不知所往。王大驚曰：「楚漢相距，數十萬甲兵屯住於此，主將夜晚逃遁，不知所往，莫非懼楚兵之強而遠遁乎？或是賺我於此，而欲與霸王連和乎？」王甚疑慮不決。張良等亦相議，不知何謂。王復使小校打聽信營動靜，小校回報營中更鼓甚明，防備甚嚴，但不知元帥往何處去。王曰：「汝可近營探看，得消息回報。」王掌燈坐守。將過五鼓，月已沉西，小校急走回報：「元帥回營矣！」王猶豫半晌，差蕭何往問之。何帶領數從人，徐步前往，只見灌嬰巡哨，問：「丞相何往？」何曰：「欲見元帥。」嬰曰：「元帥尚秉燭未寢。」即同何到中軍，與信相見。信曰：「丞相深夜相訪，其必有疑於心乎？」何曰：「元帥今晚遠出，至夜深而歸，不知何所往也？」信曰：「平川對敵，徒恣野戰，項王武勇，恐難取勝，因親往尋一誅項王之處，明日好分遣諸將，各認方向，臨期隨機應變，自有妙策。雖君臣父子之間，亦不可先傳也。主上同丞相諸公，看信明日破楚，擒項王，便知方略。」蕭何聽說甚喜。回見漢王，備說前情，漢王大喜。<br />
　　卻說次日韓信召諸將聽候軍令，樊噌、灌嬰作第一起，周勃、周昌作第二起，靳歙、盧綰作第三起，呂馬通、楊喜作第四起，張耳、張蒼作第五起，婁煩作第六起，夏侯嬰、王陵作第七起，曹參、柴武作第八起，英布作第九起，漢王同諸將第十起。各近前密切相議停當，各領精兵五千，照定地方駐札，炮響為號，急出攻戰，待項王引入廣武，已無出路，這十起人馬總會一處，圓山圍繞，可擒項王矣。韓信人馬調撥已定。<br />
　　卻說霸王帶領諸將，蜂擁而來，差季布索漢王答話。漢營中韓信出馬，請霸王相見。霸王一馬突出於軍前，大呼曰：「韓信爾原是楚臣，前日使武涉召爾復歸楚，爾何執昧不從？今日爾勿得再施奸詐，與爾對敵，決個勝負！」信曰：「陛下當代帝王，正宜高拱清穆，遣將調兵御外侮可也，豈可親操戈矛，與臣下較論勝負，自取屈辱耶？」霸王曰：「汝能說，敢與我戰十合，便倒戈息爭，將天下讓與漢王？」信曰：「勇不可自恃，強不可持久。倘陛下而有一挫敗於臣手，枉壞一世英雄之名，悔無及矣！願請良將，與臣決戰，陛下且回御營，不失威儀也。」霸王聽信言大怒，挺槍直取韓信，韓信虛掩一槍，向東南而走。霸王催動三軍大叫：「今日定捉此胯夫，以雪我無窮之恨！」鍾離昧、項伯、項莊、周蘭、虞子期、桓楚、丁公、雍齒、周殷等，分頭隨霸王追趕韓信。信引霸王漸漸入廣武山，鍾離昧急向前曰：「廣武山只有此出路，倘緊關之處，用兵阻塞山口，我兵決受困矣！陛下且未可盡力追趕，略少待後軍到來，暫且紮營於此，以觀事機何如？」言未罷，前軍忽報：「韓信不知所往，前面俱是土山，再無別路。」霸王曰：「既前無出路，且暫屯兵於此，待後軍紮定陣腳，徐徐退後。」忽見後軍來報：「後軍人馬被漢將樊噲、灌嬰截了一半，不得進發。」只聽四面八方，金鼓震天，盡是漢兵圍合，把住山口。鍾離昧曰：「前有大山之阻，後有漢兵圍繞，陛下不可在此屯兵，當就此時殺出重圍，以救後兵，否則首尾不能相應，楚兵一散，陛下遽難收拾矣！」霸王曰：「山口把住，決有重兵圍繞，一時衝殺不出，反被圍住，我兵受害矣。不若仍照追趕韓信舊路，殺過山去，必有走路，汝等陸續催趲前來，庶脫此重圍也。」項伯曰：「恐山路畸嶇，大兵不能前進，又將奈何？」<br />
　　正相議未定，四面火炮齊舉，不知多少漢兵卷地面來。正北上，樊噲、灌嬰、周勃、周昌；正西上，靳歙、盧綰、呂馬通、楊喜；左哨張耳、張蒼；右哨夏侯嬰、王陵；中軍漢王同諸將一擁湊來，楚兵不戰自亂，諸將按捺不住，霸王大怒曰：「吾破秦兵之時，破釜沉舟，未嘗敗北；今遇漢兵何乃自怯如此？」揮動人馬，衝殺出來，正遇九江王英布，攔住去路，霸王大罵：「叛國之賊，有何面目相見！」布曰：「放弒義帝，乃汝所為，致使天下諸侯罵我，我今正誅此悖逆，以明心事！」舉斧直取霸王，霸王舉槍交還。霸王與英布戰五十回合之上，婁煩人馬一面衝來，楚軍遂亂。季布、恒楚急舉兵器出馬，高叫：「陛下且少歇，臣殺此賊！」霸王暫收住槍，撥轉馬回到山阜，看二將出馬，英布、婁煩就勢與二將對敵。<br />
　　正鬥間，曹參、柴武人馬又到，四面漢兵又圍繞上來，鍾離昧近前請霸王向前殺過山去，雖路徑狹窄，卻人馬覺少些，似無預備。霸王急兜轉馬，仍照舊路趨廣武山。天漸昏黑，近山見韓信在山頂上，紮營高坐，兩邊笙歌齊奏，作歡飲酒。霸王見之，大怒曰：「胯夫乃敢欺我如此！」急令左右諸將催動人馬，分頭上山，務捉拿韓信。諸將得令，正欲鼓噪上山，忽見山上擂木炮石，打將下來，軍士俱不能上。霸王切齒瞋目，便欲親自上山，季布諫曰：「不可！此正韓信設此奸計，欲陛下動怒，親自上山，恐夜黑之際，須防炮石流矢。不若且暫過一宿，侯明日天曉，看那路兵少，撞殺出去。」<br />
　　霸王勒回馬，方待少歇，只見漢兵翻江攪海而來，山邊高阜處樹木皆被火炮燒著，黑晚火起，照如白日。楚兵大亂，吶一聲喊，都走了，被漢兵殺的殺了，擒的擒了，止剩霸王並諸將有百十餘騎，圍在中間。霸王見漢兵勢重，奮勇殺透重圍，正遇婁煩，婁煩舉槍攔住霸王，霸王舉槍交還，戰未十合，被霸王一槍刺婁煩死於馬下，合攏眾將，衝殺出陣。方欲行，又遇柴武、王陵各舉兵器，攔住去路。霸王力戰二將，殺到山腳下，天色甚黑，聞澗水潺潺，馬不能進，忽漢兵復又圍繞上來。霸王自思曰：「前有川水之阻，後有漢兵圍繞，又是月黑之時，不辨東西，吾必危矣！」<br />
　　正在急中，只聞後軍亂竄，紛紛退避，有二將殺入陣來，火把之下，認是楚將周殷、桓楚，原領五千人馬，不曾失散，聞楚王在山南受困，因此領本部人馬策應，果見霸王在此被圍。霸王乘周桓二將人馬，復又衝殺出來。天漸發亮，舉頭四望，皆是漢兵，殺得楚兵屍橫遍野，血流成渠，猶聞金鼓震天，旗幟沿山，一帶連絡不絕。霸王與周殷相議曰：「朕自會稽以來，與諸侯交兵，何止三百餘陣？未見如韓信用兵利害如此！」周殷曰：「陛下先聲已久，韓信因此預備這件陣勢，誘楚兵進山，四面圍繞，遂中此奸計，陛下與臣等須冒險衝殺出去，庶脫此難。若再俄延一時，恐漢兵復又攻擊入來，以逸待勞，我兵疲乏，何以抵當？」霸王曰：「吾衝其前陣，汝收後腳。」<br />
　　霸王遂奮然突出，漢兵見者，莫不四下逃避，周殷、桓楚隨後拼殺。約行五里，只見山凹下，鼓角齊鳴，喊聲大震，一彪軍出，為首兩員大將，乃周勃、周昌也，驟馬攔住，大聲叫曰：「大王趁此下馬投降，免致取辱！」霸王大怒，拍馬舉槍來迎二將，戰不數合，二將敗走，不敢追襲，望山北大路衝來。一聲鼓響，四下伏兵又起，楚兵漸次又傷大半。走不到五七里，前面戰聲又起，為首兩員大將，靳歙、盧綰，阻住楚兵。霸王復戰二將，按下槍，舉鞭打二將，二將遮架不迭，盧綰左臂上著一鞭，打落下馬，眾軍士救回，靳歙望陣後逃走。霸王又行五七里，忽見伏弩齊發，楚軍五千人俱被伏弩，十損七八。周殷、桓楚捨死隨霸王策馬急急殺出，霸王鞭法神出鬼沒，因此伏弩不得近身，遂出重圍。周殷、桓楚身被傷數處，一路接連收拾敗殘軍馬並楚將季布、鍾離昧等，陸續從大路尋覓而來，正遇霸王，合兵一處，徑回楚營。漢兵追襲二十里，韓信大獲全勝。<br />
　　漢王回營，請韓元帥會議。韓信整衣急來見漢王，王起身稱射曰：「寡人賴元帥行師，大破楚兵，幾獲項王，使彼他日聞吾兵至，不戰而膽落矣！」信曰：「仰仗天威，大克全勝，但項王未就擒獲，須急擊勿失，使無復再回彭城可也。」王曰：「元帥當留意，作急攻取，寡人拱聽凱還，使三軍早得消息，彼此亦自安也。」於是韓信復整三軍，來攻楚營。未知如何？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
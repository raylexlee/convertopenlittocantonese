<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第十三回　章邯劫寨破項梁</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十三回</br>　　章邯劫寨破項梁</font></h4>
			　　卻說此一枝人馬，為首的姓劉名邦，字季，沛縣人也，芒碭山斬蛇，豐西澤起義，聚兵十萬，聞項梁兵到，同夏侯嬰、樊噲一干眾將領兵來迎，糾合一處，協力伐秦。與項梁、范增相見，甚喜。隨後兵馬俱到，一同過淮河到盱胎，會合陳嬰，聚兵一處，懷王建都盱胎，各文武百官朝見訖。<br />
　　武信君駐紮大軍於泗水河，有淮陰人韓信，仗劍來見項梁。梁見信容貌不悅，欲不用，增曰：「此人外貌清臞，中有蘊藉，既來投見，即當留用，如若棄置，恐塞賢路。」梁依增言，封信為持戟郎官，就留帳下聽用。初時韓信釣魚淮下，終日不得一飯。漂母見信有饑色，以飯與之，信謝曰：「吾後日得地，當重報母。」母怒曰：「大丈夫不能自食，吾哀王孫而進食，豈望報乎？」一日往市賣魚，江淮有惡少年辱之曰：「汝常佩劍上街，能刺我耶？如不能刺，當出我胯下！」於是信俯首出胯下，一市人皆笑之，以為怯。獨許負者，善相人，一見信曰：「吾子有王侯之貴，當為天下元戎，富貴不輕也。」信笑曰：「一日不能一飯，尚望貴乎？」不意聞項梁兵起，遂來投見，梁只與持戟郎官，信悶悶不悅，維於行伍中伺侯不題。<br />
　　卻說楚兵聲勢振天，隨到歸附。傳人西秦，趙高恐懼，召章邯計議：「方今天下兵馬縱橫，吳楚尤甚。項梁立楚後，以收人心，與陳嬰、劉邦合兵一處，屯聚盱胎，十分作亂。汝為大將，坐視不行剿殺，以致猖獗，恐兵臨秦地，震動京輔，悔將何及？」邯曰：「連日節次傳報，正欲具奏出師，不意丞相召邯會議，且兵貴神速，不可遷延，即日啟行。」章邯、司馬欣、董翳、李由便帶領大小將官，統領三十萬精兵，出函谷關東向伐魏，以次伐楚。<br />
　　魏見秦兵勢眾，不敢出戰，便遣二使求救於齊、楚二國。齊王田儋親領兵救魏；楚以新得襄陽舊將項明兵三萬，就令明先領兵臨魏境，遙為之勢。邯遣司馬欣御齊，遣董翳御楚，卻自領大兵在後救應。司馬欣與齊王田儋對敵，欣令後軍分二路為左右翼，卻領輕騎一千與儋交戰。儋見欣兵少，盡力戮殺，欣詐敗，儋驅兵來趕，忽聽金鼓齊鳴，秦兵兩路從後突出，箭如飛蝗，儋知中計，急回兵，已中箭落馬，被欣就勢斬於馬下，齊兵大敗。董翳兵到南魏，正遇項明，翳兵遠來未及歇息，人馬疲乏，明兵一出，翳不能敵，退三十里，駐紮未定，明又領兵追殺，翳大敗奔走。正在危急之際，章邯後兵已到，遣李由急出救援，項明追翳晝夜未定，李由生力軍初到，不三合，斬明於馬下，大殺楚兵。秦兵三路人馬，通合一處，魏兵聞知救兵已敗，孤城難守，魏王咎遂同魏豹棄城，出西門奔楚。章邯兵入城安撫百姓畢，隨啟行，前至東阿駐紮，差人探聽不題。<br />
　　卻說項明敗殘人馬，回見楚王，奏曰：「秦將章邯，兵勢浩大，齊魏兵俱敗今屯住東阿，指日東向入寇，乞陛下早遣人剿捕。」王召武信君會議，梁曰：「臣親領一枝兵，先斬章邯，次起兵伐秦。」王准奏。於是項梁同項籍、范增一干眾將領兵二十萬，赴東阿來，離城三十里下寨。梁遣項籍出馬刺探，籍到陣前，大叫章邯出馬。邯領兵出陣，與項籍答話，籍曰：「爾秦二世無道，趙高大肆惡逆，汝輩結黨害民，不過魚游釜中，尚不知死，乃敢東向入寇耶？」邯曰：「某上國天兵，所向無敵，汝乃湖南草莽，妄立楚後，豈足為天人之應哉！」籍大怒，舉槍直取章邯，邯舉槍相迎。戰不三十合，章邯敗走，籍遂驅兵來趕。不十里之地，有秦健將李由，李由乃李斯子也，放過章邯，攔住去路，籍大喝一聲，暗啞叱咤，李由馬倒退二十步之遠。籍舉槍正欲刺由後心，司馬欣、董翳接住，各挺兵器來迎，籍撇了李由，力敵二將，不二十合，二將不能抵敵，拍馬望後便走。羽正欲追殺秦軍，武信君恐羽深入重地，復差英布、桓楚、於英領兵五千接應，大殺一陣。章邯退五十里遠下寨，與秦將商議曰：「楚兵勢猛不可力敵，我今漸次退後，當用緩兵之計，使彼將驕兵惰，不相提防，然後一戰而楚可破矣。若以力戰，項籍勇不可敵，徒自取敗耳。」眾將曰：「將軍所見甚當。」遂按兵不出。<br />
　　卻說項籍領兵回見項梁，備說章邯敗兵，已退五十里下寨，明日密統領三路人馬，分頭截殺，決獲全勝。梁曰：「章邯舊有虛名，年老力乏，料彼無能為也。」梁遂宴會諸將，高歌飲酒，盡歡而散。次日，籍仍領兵分三路出戰，籍自引兵敵中路，英布敵西路，劉邦敵東路，鼓噪吶喊大進，向章邯營殺來。邯各隊人馬，見三路大軍勢眾，住紮不定，拔寨通起。楚兵揮動三軍，分頭追趕，遂將秦兵折為三處，章邯走走陶，司馬欣、董翳走濮陽，李由走雍丘。<br />
　　卻說項羽人馬，正趕至雍丘，追上李由，由與羽交戰，不三合，刺由於馬下，秦軍大敗。劉邦追司馬欣等至濮陽，一晝夜行三百里，蕭何急止之曰：「窮寇莫追！防有伏兵，以逸待勞，反中其計，不如且屯兵於濮陽，以觀其變。」邦遂依言屯住人馬不題。<br />
　　且說英布追章邯兵至定陶，邯進定陶屯住人馬，固守不與布戰。英布於城下安營，終日搦戰，邯兵只是不出，布無計可施。人報武信君大兵到來，英布出迎，項梁大軍安營畢。梁曰：「邯兵勢窮力竭，逃入孤城，正好極力攻打，如何坐守遷延？恐師老兵疲，救兵或至，將如之何？」布曰：「邯兵雖敗，人馬尚多，四門堅閉，恐難遽破，意欲相時而動，庶為便益。」梁叱之曰：「為將無謀，俄延時日，伐兵既到，立等破城，何待相時而後動耶？」遂將布喝退。隨即吩咐四邊每隊軍士，各設雲梯上城攻打，喊聲振舉，驚動天地，不期城上火炮火箭齊發，雲梯盡著，又兼矢石如雨，站立不住，只得退下城來。梁又安排數百輛衝車，鼓噪吶喊而進，邯急令鐵索貫穿鐵錘，繞城飛打，衝車皆折。千方百計，城不罷破，梁十分暴躁。有執乾郎韓信密至帳下告稟：「大軍人馬久住城下，恐敵軍窺見我軍懶怠，夜黑開城，攻劫營寨，一時無備，反遭毒手，攻城之策小，提防之策大，請將軍思之。」梁大怒曰：「吾自起兵會稽，所向無敵，量此孤城，何足為難！章邯聞吾之名，心膽皆碎，何敢出城劫吾營寨耶？爾何等之人，乃敢妄為籌策，以阻軍心？」遂將韓信叉出。有宋義聞信言，急說曰：「戰勝而將驕卒惰者必敗！今士卒懈怠久矣。秦見雖圍困在城，連日養精蓄銳，又兼章邯秦之名將，善能甲兵，果如信言，甚乾利害，信言亦良策也。」梁益不聽。是夜章邯果吩咐將士飽飯畢，人各銜枚，開放城門，統領三軍，暗分二路，來到楚寨，楚兵正睡熟，章邯密傳將令,一聲炮響，金鼓大振，殺人楚營。夜晚兵來，如天覆地陷，山崩海沸一般。此時項梁已帶酒不能起，左右扶出轅門，未曾上馬，一將殺入中軍來，乃秦偏將孫勝也，梁措手不及，被勝一刀斬於門旗下。項梁被誅，各隊人馬驚惶亂竄，自相踐踏。宋義、英布禁止不住，只得棄營逃走。殺到天明，秦兵大獲全勝，徑趨外黃，入陳留屯住人馬，聲勢復振。<br />
　　劉邦知梁敗績，領兵來定陶救援，已無及矣。遂同義等收回敗殘軍馬，急投雍丘來報，說武信君被邯所殺。項羽聞知，大叫一聲，氣倒在地下，不知性命如何？且看下分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
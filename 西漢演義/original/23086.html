<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第三十六回　蕭相國深奇韓信</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十六回</br>　　蕭相國深奇韓信</font></h4>
			　　卻說次日滕公差人於店中請韓信，往見蕭何。何所住居丞相府，門禁嚴肅，堂階深遠，先有伺候官報入府，然後一門吏出來，問了姓名，達知丞相。只見一椽吏出來，請賢士進府相見。韓信入到堂下，即見蕭何出簷下，拉信入於堂，裡不設坐，相與立談。何曰：「滕公深稱大學，幸今相見。」信曰：「信在楚聞漢王聖明，丞相賢達，求士如渴，卑禮折節，不辭千里而來。到此數日，始見滕公，昨與相見，尚未傾倒；今見丞相後，即欲仍歸故里，寧甘心泉石，不屈志人下也。」何曰：「賢士未見囊錐脫穎，何乃見貌變色耶？」信曰：「不遇錯節，未嘗歃血，豈可囊錐脫穎，以自薦耶？」何曰：「願聞賢士高談，何當拱聽。」信曰：「昔齊王好鼓瑟，晉有一賢士善鼓，王再三延訪。一日，賢士至齊國，王坐於堂下，欲賢士鼓瑟。賢士不悅曰：『王如不悅瑟，臣豈敢登王之堂，而見王於咫尺乎？王如好瑟而樂聞之，當焚香賜坐，聽臣鼓瑟，臣必盡心為王鼓。今王坐，臣立，如待僕隸，臣問自賤，而為王樂乎？』鼓瑟者，尚羞立於王之側，況丞相當吐哺握髮之時，為國求賢之日，欲聞治國之要，而反倨傲以接賢士，此信所必欲去，而不願留於其國也！」蕭何聞信語，即延之上坐而拜之曰：「何無知，有失待客之禮，幸望恕罪恕罪。」信曰：「丞相求士，實為國家，某相見，意欲傾心，以圖補報，非一人之私也。」蕭何乃拱手問信曰：「願賢士論天下之形勢，決天下之安危，明天下之治亂，審天下之強弱，然後天下可圖也。」信曰：「關中百二山河，天府之國，自古帝王為建都之地。項王捨此不居，而乃遷都於彭城，此失天下之形勢也！漢王雖左遷於褒中，然養成蓄銳，為虎豹在山之勢，使智者無以用其謀也，不亦為得乎？項王所向無敵，天下諸侯畏其強而已，然背叛之心，藏於不測，外若為安，內有隱禍，反不若漢之遠處偏方，而得以收拾人心，養賢及民，諸侯不得侵擾之也。項王弒義帝於江中，大肆不道，而荊襄湖南之民，欲糾合討罪，不日大亂作矣！彼尚茫然不知，而自以為強，此匹夫之勇耳，何足以望天下之人心乎？漢王約法三章，除秦苛法，雖左遷南鄭，而天下屬望，若舉兵面東，百姓莫不引領來歸。天下未有一人不願漢王為秦王。章邯等三人，秦民恨入骨髓，而項王乃封為三秦王，以阻扼漢兵，實為資敵國以利也。我苟東向，百姓皆為我戰矣，三秦可傳檄定也。此天下之形勢，安、危、治、亂、強、弱，不待智者推論而可知也。丞相又何憂焉？」何曰：「據賢士所言，楚可伐乎？」信曰：「當此之時，項王東遷，諸侯離叛，百姓嗷嗷，急欲思主，三秦不為嚴備，漢兵正當可舉之日也。失此機會而不東征，使齊、魏、趙、燕，或有智者一言，舉兵而西，先取咸陽，次取三秦，阻其要害，漢兵雖老死，不得出褒中矣！」蕭何見韓信說到此處，乃近前附耳曰：「前日棧道已燒絕，漢兵急難舉行，奈何奈何！」信笑曰：「丞相何乃欺人若是耶？前日燒絕棧道，必是智者與丞相計議，定當另有別路可通漢兵，然後燒絕耳。此不過使楚無西向之意，漢王絕東歸之心，此計可以瞞項王耳,若智者看破，不可欺也！」蕭何聞韓信此言，實切心肺，不覺笑容滿面，離席下拜曰：「蕭何自入褒中來，未同人論至此，今日賢士之言，如醉方醒，使我胸中痛快，不能捨也！」連叫左右備馬，與賢士回私宅少坐，先差人預備酒席。<br />
　　蕭何同信到宅，分賓主而坐，設酒相款。因論為將之道：「夫將者，三軍之司命，國家之安危所恃，其道可得而聞乎？」信曰：「將有五才十過。所謂五才：智、仁、信、勇、忠也。智則不可欺，仁則能愛人，信則不失期，勇則不可犯，忠則不二心也。為將而有此五才者，然後可以為將矣。所謂十過者，有勇而輕死者，有急而心速者，有貪而好利者，有仁而不忍殺者，有智而不心快者，有信而妄信者，有廉潔而不愛惜人者，有謀而心緩者，有則別而自用者，有懦而喜任人者。將有此十過，則不足以為將矣。故善將兵者，具五才，失十過，攻無不破，戰無不勝，謀無不成，可以無敵於天下矣。」何曰：「今之為將者何如？」信曰：「今之為將者，或有勇而無謀，或有謀而無勇，或恃己之能而不能容眾，或外溫恭而內慢易，或矜貴位而惡卑賤，或性驕虞而恥下問，或揚己之長掩人之善，或藏己之過彰人之非，此皆為將之弊，而今皆蹈之，所以不善為將矣。」何曰：「若賢士為將則何如？」信曰：「若信為將，非敢自為誇張，實出古兵法，但人不能知耳！用之以文，齊之以武，守之以靜，發之以動，兵之未出也如山嶽，兵之既出也如江河，變化如天地，號令如雷霆，賞罰如四時；運籌鬼神，亡而能存，死而能生，弱而能強，柔而能剛，危而能安，禍而能福，機變不測，決勝於千里；自天之上，由地之下，無所不知；自內而外，自外而內，無有或違；十高之鼓，百萬之多，無有不辨；或晝而夜，或夜而晝，無有不兼；範圍曲成，各極其妙；然猶洞達古今，精明易學定安險之理，決勝負之機，神運用之權，藏不窮之智，奇正相錯，陰陽始終，然後仁以容之，禮以立之，勇以敖之，信以成之；如此則成湯之伊尹，武丁之傅說，渭水之子牙，燕山之樂毅，皆我之師也。此乃信為將之道，養之素日，不敢不實告也。」何見信議論如長江大河，一瀉萬里，心甚奇之。因思漢王有福，感此豪傑來投，破楚元帥，舍韓信再無有過此人者也，稱贊不已，遂留信私宅安歇，吩咐家僮二人朝夕伺候答應。韓信從此在蕭何家往居，卻將張良角書藏在身邊，不肯取出，只欲憑自己學問，在蕭何、滕公處施展，其心只要待臨時舉用之際，方將角書獻出。<br />
　　蕭何自得韓信，喜而不寐，又思：「張良曾有角書合同，心須尋一個破楚大元帥，連角書一同薦來。今放著這個韓信，正是破楚元帥，卻錯過不薦，想是張良未曾得遇。我明日早朝，同滕公極力薦舉。」更不知漢王用否？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
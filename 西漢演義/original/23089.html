<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第三十九回　會角書築壇拜將</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十九回</br>　　會角書築壇拜將</font></h4>
			　　卻說韓信遂於書囊中取出張良角書來，遞與蕭何拆看。燈光之下，何見角書，知是張良原會約合同，驚駭不已，遂拜伏於地曰：「賢公許久在此，如何不肯發出？使我終日苦諫，費盡心力！漢王若見此書，真得連城拱璧，再無疑矣。」信曰：「某少貧賤。恐初來投漢，未見寸長，丞相決不見信，所以將子房角書暫隱未發。待公極力舉薦，小子少露愚衷，今已心志相投，然後卻將角書奉覽，公之心始釋然矣。」蕭何又拜曰：「賢公真天下豪傑，所見自與尋常不同，某愈當知重，不可舍也！」相辭各就寢。<br />
　　次日蕭何笑容滿面，將角書進朝，會滕公說知此事，滕公亦歡喜不盡，同見漢王，將張良角書捧上。漢王接書觀看，大驚曰：「韓信既有角書，緣何一向不肯發出？」蕭何備將韓信前情奏知，漢王喜曰：「卿屢次薦舉，未能取信，不意張子房亦有角書薦舉，天下豪傑，所見略同，可見韓信實有大才，朕所見昏暗，久遠卿忠愛之意，朕今日始知過矣！可將韓信即令拜為將，以副薦舉之意。」何曰：「臣薦賢為國，非一己之私也。今據張良角書，王始知臣真有所見，非濫舉也。但今拜信為將，恐信終不留也。」王曰：「拜將恐輕韓信，乃拜為大將，重加封爵，韓信可以留矣。」何曰：「若拜為大將，信則可留。但又不知如何行拜將之禮？」王曰：「召來而加封拜可也。」何曰：「王素慢無禮，今拜大將，如呼小兒。在王以封拜為重，若以臣觀之，韓信乃復去矣。」王曰：「必如何而後可？」何曰：「王如拜信為大將，必擇日齋戒，設壇祭告天地，如黃帝之拜風後，武王之拜呂望，然後言拜將之禮。」王曰：「准如卿之議。」何謝恩回宅，見韓信，具言漢王行築壇拜將之禮，信拜謝。旬日內，何畫成築壇拜將圖本，上進漢王觀看，圖本曰：<br />
　　壇高三丈，象三才；闊二十四丈，象二十四氣。壇之中，列二十五人，各穿黃衣，手執黃幡豹尾、鐵鉞等件，按中央戊己土，以為勾陳之象；壇東列二十五人，各穿青服，手執青旗，按東方甲乙木，以為青龍之狀；壇西列二十五人，各穿白衣，手執白旗，按西方庚辛金，以為白虎之狀；壇南列二十五人，各穿紅服，手執紅旗，按南方丙丁火，以為朱雀之狀；壇北列二十五人，各穿黑服，手執黑旗，按北方壬癸水，以為玄武之狀。壇有三層，各具祭器祝文。周圍執雜色旗者，三百六十五人，按三百六十五度。雜旗之外，立七十三人，皆長大壯士，各執劍戟，按七十二侯。壇之前，從北而南，左右列文臣武將，中間築黃土甬道，直至壇下。四邊立四面鎮靜牌，每牌之下，用一員牙將，立二十名甲士，知有喧嘩失隊伍，即時擒拿，以軍法斬首。又用一員上將御車。出西門十里為壇所。<br />
　　漢王看罷圖本，大喜，隨命灌嬰督工管理，限一月內通要完備。灌嬰領軍士於城西起築將壇，諸色人等，各依次預備不題。<br />
　　當日蕭何舉薦韓信，一向未揚言於外，以此外人亦不知，及見起築壇場，人人自以為必得大將，疑議不定。有樊噲曰：「我與漢王起兵豐沛，遂得關中，救駕鴻門，隨軍入漢，社稷之臣，共同甘苦者也。今日築壇拜將，惟我則足以當之。」眾人曰：「一向聞蕭相國薦舉大賢，但不知是何人。若以起初功臣論之，唯樊噲、周勃、滕公數人而已，料不出諸公之外也。」只見灌嬰來奏漢王：「壇場修築已畢，陛下可選擇吉日拜將。」王曰：「宣蕭何來計議！」何曰：「吉日已擇定，各項人等，俱已派就，一二日請王宿宮齋戒，令百官曉諭百姓，肅清御路，伺候拜將，各衙門不判押，不動刑，不宰牲，不飲酒，不茹葷。」漢王同文武百官齋戒三日。<br />
　　至期，漢王駕起，前至相國府，傳命捧韓信上車，推轉輪轂，徑出西門。兩邊旗幡映日，金鼓震天，文臣峨冠博帶，列左而行，武將頂盔貫甲，隨右而進，征塵不起，香霧滿街。初時諸將聞築壇拜將，盡皆以為得大將。及見漢王駕至相國府，拜大將者，乃淮陰韓信也，三軍皆驚。當有舞陽侯樊噲隨漢王駕後行，與周勃等言曰：「我等萬苦千辛隨主上到此，今已三年矣，如何反被餓夫節制？大丈夫豈可甘受其屈，而不申言以表其心哉？」急下馬逆漢王駕前，叩頭大呼曰：「請王車駕暫且少停，臣有一言上告。韓信乃淮陰餓夫，乞食漂母，受辱胯下，在楚為執戟郎，棄楚而來，空釣唇舌，未有尺寸之功，王今駕捧轂，拜為大將，使項王聞之，決然恥笑，天下諸侯，以為我漢中無人，卻用這餓夫為將，不待對敵交兵，人已知其虛實也，阻三軍踴躍之心，長敵人果敢之氣，三秦決不能下，強楚決不能破，觀此非細事也！陛下當熟思之。」漢王聽樊噲之言，在車上猶豫不言。蕭何大踏步近前叱之曰：「不可不可！爾樊噲等，如遇衝鋒破敵，則可用汝出力。若是運籌決策，百戰百勝，鬼神不可測，波我不能知，非韓將軍不足以當之。爾但聽其指揮耳！豈敢輕發此言，以亂軍心耶？我今謬居相國，然拜將之事已定矣，爾在王前恃其微功，出位妄言，不遵軍法，陛下當即擒拿，隨車駕後，待拜將畢，斬首以正國法。」夏侯嬰亦奏曰：「陛下已出號令，眾當遵守。樊噲卻在駕前妄言，若使人人效尤，陛下何以東征？韓元帥何以行法？而何惜樊噲一人，以壞國家大事？」漢王聞言亦怒，遂將樊噲擒拿，隨車駕後，聽候決斷不題。卻說漢王同韓信並百官至壇所，漢王先到齋宮洗手畢，傳旨文武百官，各執事人員，照原派禮儀各就位行禮，如有喧嘩失儀者，定以軍法從事。諸文武將士俱肅靜，拱聽行禮。只見三聲炮響，一路香風。引禮官導引韓信上第一層壇，有汝陰侯夏侯嬰西向，韓信北向，太史官讀祝文曰：<br />
　　大漢元年仲秋戊寅朔丙子日，褒中漢王遣汝陰侯夏侯嬰，敢昭告於五嶽四瀆名山大川之神曰：嗚呼！天生眾庶，俾牧司之；牧司不善，厥罪於誰？呂政暴虐，荼毒黔黎；位嗣項籍，子類不遺，弒君坑卒，大逆罔辭。臣邦不忍，特建義旗，拜信為將，救民立基。維神其翼，鑒茲在茲。尚饗！<br />
　　太史讀罷祝文，夏侯嬰捧弓矢曰：「漢王有命，用錫弓矢，俾將征伐。」韓信跪而受之，授與左右牙將，左執弓，右執矢，韓信中立。引禮官復引韓信，上第二層壇，相國蕭何西向，韓信北向，太史官讀祝曰：<br />
　　大漢元年仲秋戊寅朔丙子日，漢王遣相國蕭何敢昭告於日月星辰雷雨、歷代聖帝明王之神曰：惟神知興衰，識成敗，達治亂，明去取，數雖有定，而歸則在德，故雖秦暴虐，神絕其祀，項籍凶狠，天豈宴佑？生民塗炭，地土荒殘，為人主者，欲解倒懸之厄，須仗希世之才。職專征伐，莫如韓信。仰賴神祇翊衛，啟迪輔翼，吐納風雲，噓咈變化，拯救下民，匡扶帝業。竭誠惟享，昭格於斯。尚饗！<br />
　　太史官讀罷祝文，蕭何捧鉞曰：「漢王有命，賜將軍鉞。自今以後，奉天徵討，誅此無道，為民除害，為天下造福，將軍其勛之哉！」韓信跪受鉞，復令左右執捧而行，禮官復引韓信上第二層壇，漢王北向而拜，捧龍章鳳篆，歌中和之曲，奏八音之章，樂聲嘹亮，動徹上下。樂畢，太史讀祝文曰：<br />
　　大漢元年仲秋戊寅朔丙子日，褒州漢中王劉邦，敢昭告於皇天上帝后土神元曰：臣邦仰賴天地之德，百神之威，肅清海宇，鎮撫萬姓，為國求賢，禮敦三薦；故古人云：雖強兵苦無智將，安得坐收人心，風行八表也哉？是以拜韓信為大將，並專征伐之權，實為生民之計；蕩天下之妖氛，扶乾坤之正氣；效黃帝拜風後，顓頊用武告，高辛拜祝融，大舜拜皋陶，殷湯拜伊尹、周武拜呂望。自古國亂浸夷，無不拜將興師以伐不道。今項籍乃亡秦之續，橫暴西楚，乘鴟張之勢，踵崩壤之餘，大肆兇惡，恣意狂悖，背約為王，弒君獨霸，劫墓取財，開宮戀女，屠戮咸陽而百里火飛，焚燒阿房而萬民恐怖，真為強橫，實乃獨夫！天厭神怒，死有餘辜。臣邦欲建義旗，拜信為將，授弓矢以定四方，執鐵鉞而專殺伐；有鬼神不測之機，抱滄海難度之志，國士無雙，人中豪傑，用以為將，允孚公議。自天申之，保佑命之。尚饗！<br />
　　太史官讀罷祝文，漢王行禮畢，乃拜信為破楚大將軍。漢王西向而立，韓信北向而立。漢王親捧虎符玉節，金印寶劍，授與韓信曰：「從此上至於天，下至於淵，盡從將軍節制。若見其虛則搗，見其實則止；勿以三軍為眾而輕為勢，勿以授命為高而必為死，勿以身貴而賤人，勿以獨謀而違眾，勿以強辯而自飾，與士卒同甘苦，與三軍同寒暖；如此，則士庶親上死長，罔有不竭力者矣。將軍其欽承之！」<br />
　　韓信受命畢，漢王面南坐，韓信拜謝，跪而奏曰：「臣聞國不可從外而治，軍不可從中而御，二心不可以事君，疑志不可以應敵。臣既受命，專鐵鉞之威，臣敢不盡竭罵駘，以報陛下知遇之恩哉？」漢王大喜，因復謂信曰：「丞相數言將軍之能，不知將軍將何策以教寡人？」信拜謝問王曰：「大王今東向爭衡天下，豈非與項王為敵耶？」王曰：「然。」信又曰：「大王自料勇悍仁強，孰與項王？」漢王良久曰：「不如也！」信曰：「臣亦以為大王不如也。然臣嘗事項王，請以為與大王言之：項王暗啞叱咤，千人皆廢，然不能任屬賢將，此特匹夫之勇耳；項王見人慈愛恭敬，言語嘔嘔，人有疾病，輒涕泣分食，至使人有功當封爵者，印覥敝忍不能予，所謂婦人之仁也；項王雖霸天下而臣諸侯，不居關中，而都彭城，放軾義帝，所過無不殘滅，名雖為霸，實失天下心。今大王誠能反其道，任天下之武勇，何所不誅？以天下城邑封功臣，何所不服？以義兵從思東歸之士，何所不散？且三秦王將秦子弟數歲，所殺亡不可勝計，又欺其眾降諸侯，及項王坑秦卒二十萬，惟有章邯、司馬欣、董翳得脫，秦父兄怨之痛入骨髓，而強楚以威乃王此三人於秦，秦民莫愛也。大王入關，秋毫無所害，除苛法，與秦民約法三章，秦民莫不欲王為秦王者。今大王舉兵而東，三秦可傳檄而定也。」漢王聞信語，喜曰：「恨得將軍之晚也？」於是總其計，與信下壇回朝，不知韓信如何代楚，且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第六回　呂政立暗絕秦嗣</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六回</br>　　呂政立暗絕秦嗣</font></h4>
			　　秦昭王五十六年，季春三月，昭王薨。群臣議立太子安國君為王，以華陽夫人為皇后，子楚為太子，朱氏為夫人。命玉翦、章邯統兵伐趙。李繼叔失守，城陷，遂得漳河。秦加兵於周王，周兵亦敗績。自此秦日益強大，伐魏，取韓，聽到無敵。秦王立一年，薨。群臣立太子子楚為王，封華陽後為華陽太后，生母夏後為夏太后，朱氏為王后，子政為太子，以呂不韋為丞相，封為文信侯，食河南洛陽十萬戶，佩劍上殿，召命不名，威權日重，群臣莫敢仰視。秦王楚即位三年，薨。太子政立為王，以朱氏為王太后，尊不韋為相國，號稱仲父。秦王年少，國政皆不韋統理，出入宮禁，略無忌憚，時時與太后私通。宮門之中，畏不韋之威，莫敢聲言。不韋奢侈日極，養家童萬人，招致四方食客，常數千人，金玉如山，甲第連雲，珍玩奇寶，不可勝數。凡戚屬故舊，皆列貴極，金紫滿前，任其封賞。又延覽天下名士，凡有聞見，著為集論，有八《覽》、六《論》、十二《紀》，二十餘萬言，以為備天地萬物，古今之事，號曰《呂氏春秋》。行於咸陽市門外，懸千金於其上，招延諸侯、遊士、賓客，有能增損一字者，予千金。懸告十餘日，無人敢增損之，不韋以為不刊之典，遂將此書頒行天下不題。<br />
　　且說秦王雖年少，承父祖之餘烈，當國家之強盛，東周不祀，六國益衰不韋專內，王翦治外，滅楚伐趙，破燕取魏，天下縱橫，藩籬固結。人知秦之強不知秦已滅矣。<br />
　　卻說不韋見秦王蓋世，太后荒淫不止，恐禍及己，乃私求大陰人繆毐以為舍人。太后聞，欲私得之，不韋乃進繆毐，詐以為宦者，拔其鬚眉，奉侍太后遂與私通，心極愛之，封為長信侯。又恐事敗，詐卜避時，遷居岐雍大鄭宮，凡宮中大小事，皆毐裁決。秦王九年五月五日，太后與毐飲酒，大醉，命御衣夫人季氏進酒，偶酒傾於地，毐怒而叱之曰：「老婢乃敢無禮耶！」季氏曰：「我居宮禁十餘年來，侍秦先王，多有辛苦，爾何罵我耶？」毐大怒，令人笞背逐出。季氏懷恨，即奔告太史趙高，說毐實非宦者，而與後私通，見生二子，藏匿在宮，待王上春秋後，二子爭圖天下。高聞知大驚！不敢隱諱，見秦王，將季氏之言，一一奏知。秦王大怒！就捉繆毐下獄追究，具得情實。至九月，夷毐三族，殺太后所生二子，遷太后於雍地，拘相國呂不韋於幽室。諸大臣賓客極力上言，而死者二十七人，俱斷其四肢，積之關下。<br />
　　有齊人茅焦，不避斧鉞，願欲議諫。王大怒，按劍而坐，口沫流出，設油鑊於殿傍，令人召焦進見，欲烹之，焦徐徐而行，旁若無人。行至王前，再拜謁起，稱曰：「臣焦向聞天有二十八宿，今死者二十七人，臣來之，固欲滿其數矣，臣非畏死者也。凡生者不諱死，存者不諱亡；諱死者不可以得生，諱亡者不可以得存。死生存亡，聖王所欲急聞也。陛下如欲聞其說，臣當極力上言之；如不欲聞其說，臣即投諸鼎鑊，願死王前，不畏也。」王曰：「汝有何說？吾即聽之。」焦曰：陛下有狂悖之行，不自知耶？車裂假父，囊撲二弟，遷母於雍，殘戮諫士，桀紂之行，不至於是矣！今天下聞之，盡瓦解而去，無一人向秦者，王獨立無與，臣竊為陛下危之。臣言已盡，決知必死。」即解衣徑赴油鑊，王急下殿，手自接之曰：「先生請就衣，願今受事。」即爵以上卿。<br />
　　數日後，王命駕虛左方，往迎太后歸於咸陽，復為母子如初。釋不韋於幽室，以文信候使就國河南。一歲餘，諸侯賓客使者相望於道，請文信侯宴會無虛■。王恐其為亂，召群臣諭之曰：「不韋雖有救先王之功，今隆以重爵，可謂厚■。況又無汗馬血傷之勛，反位居文武百僚之上，恐不足以勸天下也。意欲■之蜀地，使老死遠方，亦不忍加誅之意耳。」群臣莫敢再諫。王乃出手書與不韋曰：<br />
　　君何功於秦？秦封君河南，食祿十萬戶？君何親於秦？號仲父？其與家屬，徙處蜀地，以全不忍加誅之意。勿違朕命，速令起行！<br />
　　韋見其手書，乃哭泣曰：「吾今年老，何能遠行？」自度難免誅戮，遂飲鴆而死。王聞知，乃厚葬於河南洛陽北邙道西也。<br />
　　秦王自滅不韋之後，侈心益盛。一日，召群臣議曰：「我今併吞六國，一統疆宇，古今全盛，天下一人，當更國號，以新天下耳目。今自謂德兼三皇，功過五帝，故立尊號曰皇帝；又自以我為始，可稱一世，相繼於後為二世，綿延不已，傳至萬世，故尊始皇帝。」又分天下為三十六郡，銷天下之兵，書一統之法，遷徙天下豪傑於咸陽，鑄金人十二，以示國富。起章台於上林，通復道於上阪，大興工作，創立宮室，盡將所得諸侯美女、珍玩、鐘鼓充人。<br />
　　二十七年，始皇召群臣議曰：「古於聖王巡狩天下，以觀民風，朕欲效之出巡，與汝百官計議，汝以為何如？」群臣奏曰：「古先有道之君，巡行天下，以觀民間疾苦，謂坐明堂而聽政也。若深居九重，天下利病，何從知之？陛下此行，正合古意。」始皇隨命駕，先巡隴西北山。偶過雞頭山，登高遙望，見東南有雲氣非煙非霧，隱隱中有五色祥光。命近臣宋無忌問之曰：「此何兆也？」無忌奏曰：「雲氣之出，各有不同：有祥雲，有浮雲，有瑞雲，有霽雲，有慶雲，皆謂之雲。臣觀此雲，非雲也，乃大貴之氣，龍成五色，其應不小也。」始皇曰：「為之奈何？」無忌曰：「此雲非陛下不能鎮也，當遊巡東南以寶物鎮之，可以消此應兆也。」始皇曰：「卿言正合吾意。」遂傳命旋車駕，復轉回東巡，登鄒嶧山立石頌功德，封東嶽太山，遂以所佩太阿寶劍，瘞於山下。遂渡淮浮江，至南郡而還。駕回咸陽群臣迎接入宮。始皇自回咸陽之後，一向無事，時常追思東南雲氣，不知有何應兆，心下不樂。有近臣奏請：「連日天氣融和，御園中百花爭放，陛下何不命駕一遊，以悅聖心？」始皇即命駕，帶領近侍妃嬪，前至御花園看景。未知如何？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
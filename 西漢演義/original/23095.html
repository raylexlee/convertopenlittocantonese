<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第四十五回　辛奇斬虎遇韓信</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十五回</br>　　辛奇斬虎遇韓信</font></h4>
			　　且說要斬蛇者是誰？乃是信武侯靳歙也。韓信大喜曰：「將軍雖力能斷蛇，但深山之中，恐川水下濕，久無人往來。」即令隨營有好酒，滿斟三巨觥，賞靳歙。食畢，令數壯健步卒導引，來到山前，穿岩渡澗，閃在山缺之傍。靳歙遠望，只見明月落於岩間，電光射於山下，腥風撲鼻，寒氣侵入。軍士便問：「明亮者何處？」鄉導雲：「此大蟒二目光透於外，人若近前，吐氣如雲，侵人必死。可請將軍暫回，不當近他，恐有傷害。」靳歙大怒，起劍到澗邊，大喝一聲，只見那蛇從岩上一躍而出，身長數丈，便吐毒氣侵入。靳歙閃在一邊，讓蛇躍出，橫臥於大石之上，翹首吐氣，要來傷人，那靳歙仗著威力，大踏步舉劍用力一劍，把蛇揮為兩斷，蛇頭墜於岩下，滿林驚落葉，澗水血波流。眾軍士去前看時，蛇已死於石上，急來報至中軍。韓信隨到山前，看那蛇有數丈長，血流石上。左右將士，驚訝不已，遂問信曰：「此蛇何如此長大？想在山中有百年矣？不知古時亦在此長蛇否？」信曰：「上古崑崙山周圍三萬里，有蛇匝山一周，古蛇之長，大有如此。今數丈之蛇，亦未為大也。」又曰：「我前日匹馬投漢，亦曾經此山而行，想托主上洪福，未遇毒蛇；倘遇必有傷害，豈有今日？」左右曰：「雖主上之福，亦無帥之福也！」信遂重賞靳歙。<br />
　　韓信當時催動人馬，將近到太白嶺，預差盧綰近前吩咐曰：「我昔日過太白嶺下，遇一壯士，姓辛名奇，其人最有義氣，留我過一宿，拜為兄弟。其家以賣酒為生，汝可到彼訪問的實，我卻親往一拜，以報昔年相遇之愛。」盧綰領命前去訪問，不一時回報曰：「太白嶺下原有數十家居民，近因七月山水泛漲，不能住居，移於山北高阜處避水，未審在否？」韓信嗟歎久之，遂到太白嶺下，果見昔日居民，俱無一家，雖有草屋數間，坍塌倒壞，無人存住。又行一日，過石崗，近一亂石橋，到山崖之下，前軍不行。巡哨將官來報：「山坡邊有一壯士，逐一大蟲，繞山而來，眾軍士圍住，以此不行。」韓信聞知，即策馬近前，看那壯士頭戴虎皮磕腦，身穿黑豹皮裙，手執三股鋼叉，逐殼到溪邊。那虎見壯士趕來，又見三軍圍繞，雙蹄爬在石上，卻望壯士一撲，那壯士卻閃在石傍，就勢只一叉，正中大蟲頂下，那大蟲卻又跳躍時，被壯士將叉挺往，不能動身。眾軍士一齊近前，亂槍戮死。韓信看那壯士時，不是別人，正是太白嶺下故人辛奇也。韓信著數牙將大呼曰：「辛壯士！有韓元帥在此請見。」那壯士聽得人呼，撇了虎，徑過溪來，看那高阜處是韓信，急來拜伏在地。韓信急下馬相邀，辛奇便道：「小弟聞元帥修棧道，只道人馬從棧道出，連日正要拜迎，未得稟吉老母，以此遷延，不想元帥興兵到此，大慰所望也。」韓信曰：「自別賢弟日久，因國事忙，未得具書奉問。今日到太白嶺，差人訪問賢弟，避水移居，又不知何處，正在思想間，不想得遇賢弟，十分大幸！」即差後軍牽馬來，一同辛奇上馬，將大蟲拖在軍前。便問：「賢弟移居在何處？就同拜見老母。」奇曰：「元帥今非昔比，為天下元戎，豈可輕動？」信曰：「故舊不遣，何拘勢分？請問所寓。」奇曰：「只轉過山嘴高崖處，便是寒居。蓬革之地，恐不足以屈麾蓋。」韓信遂同十數親隨人，行不一二里，早到奇家。見靠崖有十數家人家，都是草房，奇家在路口，住有草屋十數間。請韓信入草廳坐下，請老母並奇妻出來相見，信具黃金百兩奉老母，奇不敢受，韓信曰：「此皆漢王所賜，奉賢弟為養母之資，賢弟可隨我建立功名，以圖顯親揚名，豈不美哉！」奇拜謝收領。信曰：「此地非老母所宜居，我寫隨軍印信批文，令搬移老母同家眷投南鄭相國府，尋數間官房，月給米糧，方好過活。」奇大喜，又深謝厚恩。信曰：「汝母即我母也，賢弟遠去，豈可使老母獨居山僻，受此寂寥乎？」信吩咐軍政司給批文送與老母收執。辛奇拜辭老母，灑淚而別，吩咐妻用心侍奉，隨同韓信起行。信曰：「此去大散關二日可到，賢弟即為鄉導，同前哨樊噲星夜攻打散關，如不能下，待我到自有方略。」又吩咐第二隊夏侯嬰：「待樊噲人馬打散關，汝可另安一營，歇息軍士，不必動，待過關時，汝作先鋒趨廢丘，與章邯對敵，樊噲卻作二隊為救援。」二將得令，殺奔散關去訖。<br />
　　韓信使軍士探聽漢王人馬，亦將次過寒溪，遂乃徐徐啟行。到三岔路，卻令人找尋斬樵夫之處。軍士報說路傍山凹之下，覆土一堆，想埋樵夫處也。信令鄉人破木為棺，更換衣衾，乃改葬樵夫於三岔松林內，用石砌成墳墓，立一石碣，上鐫刻「大漢元年乙未秋八月七日，破楚大元帥淮陰韓信為義士樵夫立位。」傳令有司辦祭，韓信親率諸將，祭於墳所，行三奠禮；周苛跪讀祝文曰：<br />
　　大漢元年歲次乙未八月十三日壬戌，破楚大元帥韓信謹以牲醴致祭於三岔山樵者之靈曰：嗟爾樵者，遭世蹇迍，資身無策，入山採樵，逢予問路，指示要津。楚兵或至，恐道往因，絕計斬汝，實傷我仁！覆土為記，慮防水濱，循途道漢，來志乃申。職專閫外，兵下三秦，道經岔口，改葬汝身。師行匆劇，未獲報君，君其有知，鑒義真純。尚饗！<br />
　　祭罷，焚帛禮畢，乃傳令吩咐鄉人立廟，四時享祭，遺蹟至今在焉。<br />
　　不說韓信人馬前進，卻說大散關章平，自得姚龍、靳武，終日打探棧道，工程可曾完否？去人來回報：「修棧道如今不是樊噲，又改委牙將孫興管理，人夫漸漸減少了，工程未見次第，東征消息亦未見動靜。」姚龍曰：「漢王多是空說，決然來不成！」靳武曰：「褒中近年好收，漢王正在那裡快樂，亦無甚遠大之志。」章平曰：「觀他拜韓信為將，可見不識人，如何成得大事？」正在關上閒說，只見巡哨小卒來報說：「漢兵遍地而來，離關五十里有先鋒樊噲下了大營，見今領五萬人馬，殺到關前。」章平大驚曰：「漢兵從何而來？」姚龍、靳武曰：「恐傳報人未的，豈有棧道未完，人馬從何處過來？或是樊噲受苦不過，逃來關上投降也不見得，再著人探聽看如何，便好發乓。」言未了，又有人來報：「樊噲到關下，攻打甚急。」章平一邊差人飛報章邯，說漢兵已過棧道，見今攻訂散關甚急，乞傳報三奏，早作預備，仍差大將前來救授，庶保無虞；一邊與姚龍、靳武商議曰：「樊噲人馬打關，我須出戰，汝二人可守把四面關口，以防漢兵盜襲。」姚龍、靳武曰：「將軍放心，每關一面，可派人馬一千防守，晝夜巡視，料亦無事。」章平遂領三千人馬，衝下關來，與樊噲對敵。看樊噲人馬軍器鮮明，隊伍嚴整，有健將辛奇在後押陣。樊噲曰：「章邯等三人，誘秦卒二十萬，被項羽坑之，卻乃濫受王爵，苟安富貴，天兵到來，不急早開關受死，尚敢攔阻？」章平曰：「汝漢王受霸王封爵，不安分受職，卻妄動餘孽，徒速死耳！」樊噲大怒，舉戟直取章平，平挺槍來迎，二將交戰有二十回，章平抵敵不過，敗走。辛奇催動後軍一齊掩殺上，章平匹馬逃走上關去了。樊噲、辛奇收兵回營，章平將關緊團。樊噲預備火炮火箭，並力攻打，關上只是堅閉不出。樊噲無計可破。<br />
　　人報元帥到來，樊噲、辛奇離營遠接韓信到關下，登高處看了一遍，已有暗號，知章平中了計，遂乃吩咐火炮手，架起風火大炮，一連放了十數個。關上驚慌，眾軍士畏怯，又不肯上關守把，章平發躁，親自催遣眾軍士守關；姚龍、靳武暗吩咐帶來人夫一百上城，各執器械四邊預備。只見韓信策馬近前大呼曰：「說與關上守關主將，上關來答話！」章平、姚龍、靳武都到關上，見韓信耀武揚威，舉鞭言曰：「汝霸王暴虐天道，背約自立，放弒義帝，天下切齒。今漢王親統大兵，汝當束手歸降，乃敢抗拒天兵，閉關攔阻！汝若開關投降，免汝一死，敢說一言不降，教汝立見流血！」章平便道：「我乃雍王貴族，豈降汝胯下夫耶？」一言未罷，只見姚龍、靳武走上前來，將章平劈頭揪住，即時綁縛了，著一百原來人夫，各舉兵器防護。姚龍、靳武便叫關上眾軍士：「漢王有德，天下歸心，汝等急來投降，免致誅戮，敢在道一個不字的，大兵見今圍住關下。我等把住關口，汝等皆是死數。」眾軍士見章平被捉，又見關下漢兵大舉，只得盡數拜伏在地曰：「吾等情願歸降。」姚龍、靳武大開關，綁縛章平下來。二將非是姚龍、靳武，乃漢將周勃、柴武，假作修棧道夫，暗入散關投降。原來韓信差陸賈以催工為由，卻定計暗暗的吩咐樊噲，密使周勃、柴武更名，引心腹軍士一百名，假作修棧夫，投降到關上；待韓信大軍至，卻立石於關前，以為暗號，次後聽炮響，即擒捉章平，開關請韓信上關。此便是明修棧道，暗度陳倉，不十日之間，智下散關，此韓信東征第一功也！<br />
　　韓信到關上，安撫五千降卒，打掃公廳伺侯漢王車駕到來。卻將章平拿到帳下，信曰：「汝乃章邯族姓，冒受楚官，把守險隘，抗拒天兵，本當斬首，量汝特癩狗，不足污吾刀耳！且押付軍政司，隨軍聽候發落。」早有人來報，漢王車駕離散關不遠。韓信率領大小將佐，離營二十里大路迎接。漢王傳旨，著韓元帥大小將官上馬隨行，早到關上。漢王已知韓信下了散關，心喜不盡，到公廳坐定，韓信同將佐戎服朝見，禮畢，漢王曰：「散關乃三秦隘口，將軍不動聲色，隨到而得，三秦聞知，已破膽矣。」信奏曰：「散關既得，三秦此時尚未見預備，陛下且暫任散關，臣星夜攻打廢丘，擒捉章邯，三秦指日納款，那時差人奉迎車駕也。陛下仍遣人催趲糧儲，接濟軍餉，急修棧道，以便往來。」漢王聞奏大喜。韓信又取出章平來，割去一耳，放回廢丘報知章邯，以激其怒。卻辭了漢王，傳令著夏侯嬰作先鋒，辛奇為副先鋒，望廢丘殺來，未知勝敗如何？且看下分回解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
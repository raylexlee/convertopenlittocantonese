<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第七十一回　蒯徹說韓信背漢</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七十一回</br>　　蒯徹說韓信背漢</font></h4>
			　　卻說韓信正與蒯徹計議，欲討齊王印為假王以鎮之，其心欲占齊地以為根本。忽有人報漢遣使命齎詔至，韓信率領大小諸將佐，遠迎詔入城，行禮畢，左右開讀詔曰：<br />
　　寡人用將軍計，得楚十數大郡，勢亦少振。而霸王久稽太公，志尚不悛，使我父子離間，方寸日亂。近又欲會兵成皋，與我鏖戰，以決雌雄。但相拒日久，士馬益困，遽與爭衡，恐難取勝，非假兩勢之威，何以成萬全之策，故差使星馳召將軍急來相議，協力破楚，料將軍以勝齊之師，而克久困之楚，兼以奇謀妙算，其奏績可立而待矣。將軍宜速來，以慰惓惓。<br />
　　韓信讀罷詔書，款待使命，急欲整齊三軍啟行。蒯徹曰：「將軍正好乘此機會，差人同使命討齊王印，急立為王，然後興兵同力伐楚，此正有所挾而取之也。倘過此時，恐難正得。」韓信曰：「正合吾意。」次日，信請使命至中軍，備道：「齊民多詐，反覆不常，須假齊王印先在此鎮撫定，然後興師伐楚不遲。吾欲使命同我差人往滎陽一行，未審使命之意如何？」使命曰：「就與差人同往。」信大喜，即出金帛厚贈來使，就寫表差周叔與使命同行。不一日，來到滎陽，使命同周叔入見漢王，呈上韓信表文。漢王拆表觀看曰：<br />
　　漢大相國臣韓信稽首頓首上言：國無其主，難以化理；民非權合，何以制伏？臣仰仗天威，隨到奏捷，斬龍且於濰水，擒田廣於成陽，軍威雖鎮，而人心未定。古嘗稱齊地多變詐之國，反覆不常，恐或為亂；臣願請齊王印，暫為假王以鎮之。待民心寧輯，即統兵隨車駕伐楚，則疆宇奠安，海隅賓服，世為漢土，於變時雍矣。臣未敢擅便，齎表上請定奪。不宣。<br />
　　漢王看罷信表，怒罵曰：「孺子乃敢欺朕如此！吾困於此日久，旦暮望其來助我，反欲自立為王耶？」張良、陳平急近前躡王足，附耳語之曰：「大王雖得楚數十大郡，見今楚兵屯於廣武，目下攻漢，漢方不利，寧能禁之自王乎？不若因而立之，使信自相保愛，卒為大王用也。不然，使信或自變，則復生一大患矣。」漢王亦悟，因復罵曰：「大丈夫定天下，制服諸侯，即為真王，何以假為？」遂召周叔近前，問韓信如何取齊，酈生如何被烹？周叔備將韓信、酈生往來二次書札，並吊燈球斬龍且，擒田廣，一一從頭說了一遍。漢王跌足長歎曰：「酈生自高陽相見，一向與寡人相處，凡事多賴匡輔，未得補報。一旦被田廣烹之，甚可憐惜。」即召紀錄官，從公備錄酈生功績，他日論功封賞之時，看酈生有幾子，照功封爵。隨寫手敕，封韓信為東齊王，因遣張良佩齊王印赴臨淄來。<br />
　　一日到齊，與信相見敘禮畢，良曰：「將軍欲討齊王印為假王，王以將軍破趙下齊，其功不小，當即為真王，何以假為？因差小子齎申符封將軍為齊王，鎮撫三齊，制服諸侯。就召將軍整飭兵馬，急解成皋之困，還兵伐楚，早定天下，將軍亦得坐享太平也。」韓信遂接印符，捧讀手敕，敕曰：<br />
　　建國親候，所以連屬天下而成其治，三代之制也。相國韓信，屢建奇功，克定疆宇，不世之勛，當銘鐘鼎。新破齊地，甚難制服，不有隆爵重權，何以號令群下？即封信為齊王，俾治齊地，以安東土。仍調本部人馬，剋日期會，戮力伐楚，爾其欽哉！故諭。<br />
　　韓信讀罷手敕，向南謝恩畢，連日設筵款待張良，其餘諸將佐，俱行拜賀禮。張良因辭信曰：「漢王屯兵滎陽，日夜思念太公，不得還國，又聞項王要攻打成皋，見今王欲起兵，與楚會戰，救取太公，足下可急早起身，不可緩也。」信曰：「待轉行各郡縣知會，旬日內即啟行矣。先生徑於王前，善為我辭焉。」就復遣周叔預先謝恩，隨後人馬陸續進發。韓信便擇日升齊王殿，具冕旒，受所屬大小百官朝賀。<br />
　　卻說龍且敗殘軍士，有逃回彭城的，急報與霸王，備說韓信斬龍且，追周蘭，大破楚兵，虜齊王田廣，逼田橫不知所往，下齊七十餘城，見今屯兵臨淄，指日與漢王會兵，要來與楚決戰。霸王聞說斬了龍且，大驚，急召鍾離昧、項伯曰：「不意韓信果能用兵如此！即今漢王屯大兵於滎陽、成皋之間，兩處遽難以為敵。朕欲差一能言之士，說信復歸於楚，但無此能言之士，為朕使命耳。」鍾離昧、項伯曰：「若陛下此舉，乃社稷洪福也。臣一向有此意，不敢進言。況韓信原是楚臣，使復歸於楚，極力順理。今有大夫武涉，智過蘇秦，辯如子貢，陛下可差此人，往說韓信，當教信俯首納降，與陛下解憂也。」霸王急召武涉，備金帛之物，令往臨淄說韓信。<br />
　　武涉當領從人道臨淄，令左右報知韓信。信曰：「此人素能唇舌，想此來必下說詞。」召進相見。武涉見信行禮畢，將項王所與金帛之禮呈上稱賀。信曰：「昔與大夫同力事楚，為一國之臣，今日各事其主，相與敵國，具此禮欲何為哉？」武涉曰：「大王統百萬之師，為一國之王，威德所及，遠近畏服，非敢言昔日在楚為臣也。今具此禮，乃項王仰大王之名，贖昔日之罪，欲與大王共享無窮之富貴，先具此禮，以通二國之好。」信曰：「極貴莫如為王，吾今既為齊王，人臣之位極矣，又何他求哉？」涉笑曰：「大王若依臣言，齊王之位可保；不然，則今日滅楚，明日則不能保此位矣！」信曰：「汝欲何說？」武涉曰：「霸王差臣來說大王者，欲與大王連和，三分天下，鼎足而立，各守封疆。大王奇謀妙算，尤出二王之右，大王若從某說，富貴可常保矣。未審高見以為何如？」信曰：「大夫之言，雖若有理，以我中心度之，昔在楚事項王，官不過郎中，位不過執戟，言不聽，計不從，故背楚而歸漢。漢王授我上將軍印，予我數萬眾，解衣衣我，推食食我，言聽計用，故吾得至此而為齊王。漢王其親信於我如此，我苟背而復歸於楚，不祥也。雖至死而此心不易！幸煩大夫為我深謝項王。」仍將金帛付武涉，涉見韓信不可以言動也，遂辭信回楚去。<br />
　　蒯徹知天下大權已歸於信，因來說信曰：「臣昔日曾遇一異人，授以相法，請為足下相之。連日相君之面，不過封侯，相君之背，貴不可言。」信曰：「先生何為發此言耶？」徹曰：「昔天下初起之時，最難為力，憂在亡秦而已。今楚漢分爭，使天下之人，赤膽塗地，暴骸中野，不可勝數。楚人乘力席捲五國，遂威振天下，然迫於西山，而不得進者三年矣。漢王距鞏洛，阻山河，一日數戰，無尺寸之功，此二王智勇俱困之時也，其命皆懸於足下。莫若兩利而俱存之，三分天下，鼎足而立，其勢莫敢先動。足下據強齊，從燕趙，困民之欲，西向為百姓請命，則天下風從而響應矣。蓋聞天與不取，反受其咎，時至不行，反受其殃。足下熟思之！」信曰：「漢王待我甚厚，吾豈可以向利而背義乎？」徹曰：「始張耳、陳餘相與為刎頸之交，及爭張黶、陳澤之事，張耳遂殺陳餘於■水之南，頭足異處。今足下文於漢王，必不能固於二君之相與也，而事多大於張黶、陳澤者，故臣竊以為足下必漢王之不危已，亦誤矣。野獸已盡，而獵狗烹，願足下深慮之！且勇略震主者，身危；功蓋天下者，不賞。今足下戴震主之威，挾不賞之功，欲舍是安歸乎？」信曰；「先生休矣！吾方念之！」<br />
　　數日，蒯徹復來說信曰：「夫聽者，事之候也，計者，事之機也，苟聽過計失而能久安者，鮮矣。故智者決之斷也，疑者事之害也。審毫釐之小計，遺天下之大數，智減知之，決弗敢行者，百事之也禍。夫功者，難成易敗，時者，難得而易失。時乎時乎不再來！」信猶豫不忍背漢，又自以為屢建大功，漢王終不負我，料齊地可保也。蒯徹方說罷，只見麾下一人，高聲大叫：「大王莫聽蒯徹之言，有失人臣之節。我與蒯徹見漢王去，要見個明白！」嚇得蒯徹魂魄不知有無。其人未知是誰？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第三十五回　韓信褒中見滕公</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十五回</br>　　韓信褒中見滕公</font></h4>
			　　韓信辭壯士，策馬入到南鄭，風俗自是不同：老者安閒，少者負勞，行人讓畔，道不拾遺，家家快樂，處處笙歌，田野開闢，桑麻盛茂，韓信甚喜。入得城來，六街三市，衣冠文物，風景殊別，天生方圓有二百里，一望平川之地，更無一尺山路。卻尋個店房安歇下，將行李收拾停當，吩咐店家仔細看守。那店家道：「官人放心！我這店中不比別處，若路上失了物件，亦無人敢拾去，況店中行李，豈有差失？」<br />
　　韓信出得店來，徐步看那漢中：南有劍門之險，東有棧道之阻，前控六路，後據大江，為荊襄之襟喉，實秦隴之要害。民安物阜，土厚風輕。國人嘗云：春有碧桃紅杏，夏有連藕葵榴，東籬菊綻如金，南嶺梅開似雪，美酒嘉魚，香橙晚稻。有石頂關，有瀑布泉，有盤雲塢，有天漢樓，有硅石堂，有四照亭，有峨嵋山、青城山、錦屏山、巫山，有赤甲、白鹽諸景，不能盡看。又信步來到一衙門前，有匾雲：「招賢館」，兩邊具有榜文，上寫一十三件事宜，曉諭軍民人等知悉，如：一件熟曉兵法，深知韜略，可為元戎者；二件驍勇過人，斬將搴旗，可為先鋒者：三件武藝出眾，才堪驅使，可為散騎者；四件諳曉天文，善占風候，可為贊畫者；五件素知地理，深通險易，可為鄉導者；六件心術公平，為人正直，可掌紀錄者；七件機變精明，動能料事，可與議軍情者；八件語言便利，足能動人，可為說客者；九件精通算法，毫釐不差，可為掌書記者；十件多讀詩書，以備顧問，可為博士者；十一件素明醫學，神靈功巧，可為國手者；十二件善能馳驟，探聽機密，可為細作者；十三件掌管錢糧，出入有經，足可以給軍饋者。凡人於十三件中，曉一件吉，即入招賢館報名，聽候看驗，果稱其實，奏請重用，立賢無方，不拘貴賤，盡心王事，務期報效，懋著功績，不次超擢，封侯拜相，悉在此舉，敬茲告示。<br />
　　韓信看罷榜文，便問居民：「掌管招賢者何人？」居民曰：」管招賢者，乃滕公夏侯嬰也。漢王封其人為汝陰侯，為人好賢下士，不拘小節。」信大喜，暗想：「我苦相府見蕭何，以張良角書投獻，是憑張良薦舉，不見我胸中抱負。我且將角書隱下，先見滕公，次見蕭何，備將我平日所學，暴露於外，使他人知我，不用奏知漢王，然後卻獻出角書來，方見我非碌碌因人成事者也。古人曾說難進易退，若進容易，終不得大用，必須始初甚難，次後人不敢輕看。」遂寫了籍貫姓名，來見滕公。滕公看韓信一表非俗，暗思：「此人亦曾聞其名，原是楚臣，如何不辭千里而來，必有緣故。」便問曰：「賢士從何而來？亦曾出仕否？」信曰：「某楚臣也，項王不能用，因棄暗投明，從咸陽而來。」滕公曰：「棧道燒絕，山路甚險，賢士如何便得到此？」信曰：「志圖報效，不惜路遠，攀藤附葛，緣山而來，所期有在，遂忘勞苦。」滕公曰：「壯哉志也！賢士曾看榜文，果通何科？願求一言，以觀其蘊。」信曰「十三科皆知，但此外一科，未曾開出。」滕公曰：「那一科未曾開出？」信曰：「一件才兼文武，學貫天人，出將入相，坐鎮中原。莫安華夏，百戰百勝，取天下猶如巨掌，堪為破楚元帥，此內少一科也。如欲下問，信當以此為明公言之，乃所優為耳。若其為十三件，不過一節之能，未足以盡信之所知也。」滕公聽罷大驚，急下階以手攀韓信上廳，納頭便拜曰：「素聞賢士之名，未曾識面，今幸千里而來，非獨一人之幸，實天下社稷之幸也。願聞良策，毋吝珠玉。」信曰：「世之為將者，徒知兵法，而不能善用，雖精熟孫吳，日講韜略，亦不足取也。必是知兵而善用，然後為良將也。昔宋國有蓄龜藥，嚴冬大寒，手不凍裂，其家世世在河邊以漂洗綿絮為業，雖三冬冷月，而手不凍裂，以此生意甚盛，卻不傳外人，遇有二客經過，願出銀一百兩，買求此方。其家商量，終日漂洗，不過暫得溫飽，如何積得許多銀養家？不若將方傳與二客。後二客得方，至吳國，適當越王與兵攻吳，天氣嚴寒，吳兵畏寒不能舉，二客遂獻策，卻將龜手之藥，涂於軍士手足之上。吳兵不懼寒冷，一戰勝越，遂成大功。吳王大喜，重賞二客，均一龜手之藥也。宋人用之，止於漂絮；二客用之，足以破敵。即如為將之道，不但須讀兵書，須要善用兵法也。」公曰：「賢士以如此大才，在楚不得大用者，何也？」信曰：「昔百里奚在虞不能用而虞亡，在秦能用而秦霸；賢者未嘗無益於國，惟在國君用與不用耳！信在楚屢次上言，楚終不能用，後范增再三薦舉，項王堅執不用；我知項王決不能用也，遂棄楚歸漢，以圖報效。」膝公曰：「賢士在楚不用，固不足以顯其才；若今漢王用之，賢士有何方略乎？」信曰：「若漢王用我，統傾國之師，倡有名之舉，東向伐楚，先取三秦，次收六國，使項王去其羽翼，范增困手束策，不數月而復咸陽如反掌耳！但恐明公不能舉，漢王不能用也。」滕公曰：「賢士口出大言，恐無實學！項王暗啞叱咤，萬人皆廢，三年之間，縱橫天下，自古武勇未有如項王者也，賢士言如此容易，不亦失於誇張乎？」信曰：「不然！某冒險而來，跋涉千里，倘無實見，徒費口舌，以大言而欺人，是狂妄而取咎也！由漢人觀之，以項王為不可；在某觀之，曾嬰孩之不若也，何言武勇之貫於古今乎？」滕公曰：「賢士言能如此，亦曾讀韜略乎？」信曰：」為將之才，熟讀詩書，深知成敗，上至天文，下至地理，無一事不知，亦無一物不曉，豈但讀韜略乎？」滕公即於館內架上取六韜三略數冊，使信背誦。韓信從頭至尾，口若懸河，滔滔不絕；又取陰陽醫卜使信背誦，韓信無一字不記；又將各般兵器作何使用，韓信備將兵器之根源，作用之法則，一一陳說，無一般不知，從早至午，與信議論有千百言，更無差錯。滕公曰：「賢士真天下之奇士，古今所罕有也！」即留管待，又從容相款，胸中不知有多少好學問，愈問愈不窮也。滕公大喜曰：「我明日早朝，奏知漢王，決重用賢士。」信曰：「明公且未可奏知漢王，乞引見蕭相國，二公會約，相同共力推薦，庶漢王知重韓信，得以大用也。」滕公曰：「賢士所見甚明，今晚就與相國會約，請賢士相見，料相國必不敢輕也。」信辭滕公回店不題。<br />
　　卻道滕公至近晚，徑赴蕭何府相會，備道：「韓信棄楚來褒中，議論出眾，學問淵源，真天下奇士也。」何曰：「韓信某亦嘗聞其名，此人素貧賤，釣於淮下，寄食漂母，遇惡少叱辱，甘受胯下，一市人皆笑之。後仗劍投楚，楚授以執戟郎官，亦未重用，惟范增屢次薦舉，項王不用。想是因楚不用，遂棄彼就此。但恐漢王亦知其人，不重用也。」滕公曰：「此人可惜未遇，若果重用，決可以建立奇績，料不負所舉也。」何曰：「明日可著來相見。」滕公遂辭何歸宅。不知如何相見？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第八十五回　漢王改韓信封楚</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八十五回</br>　　漢王改韓信封楚</font></h4>
			　　漢王問張良：「魯國乃小國也，如何隱伏後患？」良曰：「魯國乃禮義之邦，昔懷王封項王為魯公，魯乃項王原封根本之地，大王苦置而不論，魯乃倡率義兵，為項王報仇，鼓兵過江，糾合東吳豪傑，借以為勢，下荊楚，占湖襄，大王豈能一時得乎？況項王起兵會稽之時，甚得東吳之心，魯若一舉兵，必為響應，安得不為後患？」漢王即悟曰：「若非先生之言，幾忽略此事！」遂起兵徑趨山東，果見魯城緊閉、遍豎旌旗。漢兵到城下，四面圍困，攻打數日，不見動靜。尚聞城內有弦歌之聲。漢王急躁，欲多設火炮火箭，極力攻打，張良諫曰：「不可！魯乃周公之後，禮義之邦，孔子生於尼山，為萬世帝王之師，天下瞻仰。今大王兵臨城下，尚聞弦歌之聲，為主守節，豈可以勢力強之耶？大王但以項王之頭，號令城下，示以大義，彼自順附。」漢王從其言，急取項王頭，號令城下。只見城上父老，盡皆哀泣。漢王令人諭之曰：「項王放弒義帝，大肆暴虐，漢王倡天下諸侯兵，為義帝發喪，衣皆縞素，為天下除此殘逆。今楚已滅矣，魯何為不降？是逆天不知大義，有愧聖人之教。」父老聞曉諭之言，遂同諸儒開城迎漢王大兵進城。漢王安撫百姓畢，即將項王屍首以魯公號葬於谷城東十五里，亦命有司立廟享祭。楚地悉平。<br />
　　韓信引大小諸侯文武將士，與王賀喜。次日，即傳旨，令眾諸侯，各調本部人馬還國去訖，其餘大小文武將士，盡赴洛陽，論功行賞。漢王因思韓信所居齊地六十餘城，國大權重，恐為後患，惟楚於偏一隅，為荊蠻之地，一時起數萬甲兵，亦難湊辦，較之齊地弱強，相去甚遠，遂乃召韓信撫之曰：「吾自得將軍以來，累建大功，此心終不能忘，但恐將軍功高權重，為小人所忌嫉，則不能安其位矣，似非我所以待將軍始終之意。將軍可封還將印，就鎮楚地，以安人心，保全君臣之義，為萬世子孫之業，不亦美乎！」韓信聞漢王之言，莫知所措，遂將元帥印，交還漢王，其大小將士各退回本營，總聽漢王分處。信復奏王曰：「齊國蒙大王封錫日久，今一旦改封，恐非所宜。」漢王歎曰：「將軍誤矣！昔楚漢交兵，人心未定，齊地乃反覆之國。姑令將軍鎮守。今天下大定，四海一新，無地不可，況將軍淮陰人，封將軍為楚王，即以父母之邦，為將軍食彩之地，最為相宜，將軍勿得視為輕重也。」<br />
　　韓信復將齊王印交還與漢王，仍領楚王印，赴楚之國。差人尋訪漂母，並辱己惡少年。旬日，漂母、惡少年至，拜伏於殿下，莫敢仰視。信令左右賜漂母以千金。母拜謝而去。召惡少年，授以中尉。少年曰：「向者愚陋粗鄙，不知大貴，誤犯麾下。今蒙不即加誅，已領洪度，何敢遽受封賞？」信曰：「吾豈小丈夫之所為哉！懷私忿以為報復，徇德怨以為喜怒耶？汝其領受，勿致多辭！」少年遂謝恩而出。信因謂左右曰：「此壯士也！方辱吾時，吾若殺之，何乃有今日？吾遂忍而至此，是少年助我以建功也。吾之所以封少年，豈徒然哉！」左右曰：「大王賜漂母金，封惡少年官，非人所能及也。」<br />
　　大漢六年正月，趙王張耳、楚王韓信等，率文武將相請尊漢王為皇帝。漢王曰：「吾聞帝，賢者有也，空言虛語，非所守也。吾不敢當帝位。」群臣皆曰：「大王起自微細，誅暴逆，平定四海，有功者輒裂地封為王侯；今大王不即尊號，何以示信於天下？臣等雖以死守，心願大王加尊號也。」漢王三讓，不得已，曰：「諸君必以為便，幸相與有益國家者為也。」於是卜正月甲午，漢王即皇帝位於汜水之陽。文武群臣朝賀呼噪畢，遂設宴功臣，以詔天下。詔曰：<br />
　　朕惟周宗不祀，秦僭大統，六國兼併，四海紛擾，二世益衰，天命乃絕。朕本沛民，賴上天眷佑，祖宗靈庇，資爾文武之力，克秦滅楚，平定天下。群臣議欲尊朕為皇帝，為生民主，乃於楚漢六年正月甲午日，告祭天地，即皇帝位於汜水之陽，定天下，號曰大漢，改楚漢六年，為大漢六年。是日，恭詣太廟，追尊四代考妣為太上皇帝。立社稷於洛陽，封呂氏為皇后。長子劉盈為東宮皇太子。凡秦楚苛刻之刑，悉為赦除。佈告天下，咸使聞知！<br />
　　夏五月，帝置酒洛陽南宮，宴賞群臣。酒行數巡，帝曰：「列侯諸將，毋得隱諱，皆言其情，吾所以有天下者何？項氏之所以失天下者何？」高起、王陵對曰：「陛下慢而侮人，項羽仁而愛人，然陛下使人攻城略地，所降下者因以予之，與天下同利也；項羽嫉賢妒能，有功者害之，賢者疑之，戰勝而不予人功，得地而不予人利，此所以失天下也。」帝曰：「公知其一，不知其二。夫運籌帷幄之中，決勝於千里之外，吾不如子房；鎮國家，撫百姓，繼餉饋，不絕糧道，吾不如蕭何；連百萬之眾，戰必勝，攻必克，吾不如韓信；此三人，皆人傑也，吾能用之，此所以得天下也。項羽有一范增而不能用，此其所以為我擒也。」言訖，群臣拜伏曰：「誠如陛下所言！」遂復各飲數巡，君臣宣暢一堂，甚相歡悅。<br />
　　韓信乘帝喜，因奏曰：「臣昔日背楚入褒中，路經棧道，有樵夫指路，臣恐楚兵追及，遂殺之，臣得以立功報陛下也。後至孤雲、雨腳山，有義士辛奇，隨臣伐楚，屢有大功，值廣武大戰陣亡，至今未有封賞。敢奏陛下，乞將樵夫立祠，命有司享祭；贈辛奇官，以及子孫。此陛下澤及枯骨，湯武之大德也。」帝曰：「非卿今日奏知，朕豈知樵夫指路之義，辛奇陣亡之功。幾失此二忠良也！」次日，帝傳命，急為樵夫建祠致祭，當日贈辛奇為建忠侯，子孫世蔭。張良奏帝：請立韓王后孫姬為韓王，都翟陽，立韓宗廟。王陵奏帝：為母立祠，漢王曰：「陵母大賢，知朕終有天下。」即立祠，月給香燭，命有司致祭。至今陵母祠遺蹟尚在。徒衡山王吳芮為長沙王，都臨湘。淮南王英布，梁王彭越，燕王臧荼，俱如故。大封同姓劉賈等為王。又封蕭何等二十餘人俱為侯。其餘有爭功不決，往往坐沙上偶語，帝登高見之，甚疑之，乃問張良，良曰：「陛下用諸將，以取天下，今所封者皆親愛，所誅者皆仇怨，因恐懼不自安，欲相聚謀反耳。」帝曰：「為之奈何？」良曰：「陛下平日所甚憎惡，為群臣所共知者為誰？」帝曰：「雍齒乃我所甚惡者。」良曰：「即封雍齒為侯，則眾心定矣。」帝從其言，即封齒為什方侯。群臣皆喜曰：「雍齒且侯，吾屬其無患矣！」於是群臣悉定。<br />
　　張良又奏曰：「群臣志向已定，惟田橫逃於海島。恐為後患，陛下當除之。」帝曰：「以先生之言，當用何策以處橫？」良向帝言不過數句，使田橫自然歸附。未知如何？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
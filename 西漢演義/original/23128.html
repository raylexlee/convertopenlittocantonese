<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第七十八回　漢王大兵出成皋</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七十八回</br>　　漢王大兵出成皋</font></h4>
			　　卻說漢兵一百萬，雖各諸侯部領，皆是韓信約束，隊伍不亂，旗幟齊整，坐作進退，各有法則。漢王遣張良齎賞賜羊酒犒勞，韓信拜領。張良因便問曰：「元帥人馬調度齊備，今日即可興師，尚不進發，何也？」信曰：「行軍須卜吉地，然後可以屯兵。今日差人踏勘陽武一路，前至徐州，未有善地，惟九里山之南有垓下，高崗峻嶺，前有掩伏，後有遮蔽，漢王生旺之地，項王敗亡之所，此處極好屯兵，差人探看，尚未回復。待有的實，方好進發。」良曰：「某夜觀乾象，漢運甚盛，五星倍加明朗，紫微墾與列宿更光耀，正應主上當成大業，鴻基綿遠，非近代可比。元師可早建奇功，以安天下，解百姓倒懸之苦，某等亦得攀龍附鳳，行雲幸際也。」韓信曰：「大兵在此豈可久住？只待差人回話，便請主上啟行。」<br />
　　卻說霸王早有細作報入彭城來，說漢王會天下諸侯，總精兵一百萬，自榮陽至成皋，相連八百餘里，前後屯兵二百處，夜則火光燭天，晝則旌旗蔽日，聲勢與往日不同；韓信終日調度操演，陳留敖倉各處運糧不絕，聞說指日進發，從陽武大路而來，要在徐州駐兵，與陛下對敵。霸王聞差人言，尋思當日范增曾說漢王志不在小，後日必成大事，勸我鴻門殺之，以除大患，不思今日果成此大患！急召項伯、項莊、季布、鍾離昧、周蘭等什議：「漢王令起大兵，與朕對敵，奈楚兵止三十萬，各處人馬俱未到，即欲與戰，恐不能取勝。」眾將曰：「江東乃陛下起兵之處，人心治化日久，可差人自會稽以東調取精兵數萬；舒六等處，見今周殷鎮守，一向陛下親證，周殷累次不來協助，可差人問罪，就著彼待罪統本部人馬前來約會以破漢。如臨近郡縣，急行檄文調取民兵，可得數萬。」霸王曰：「周殷久在舒六，聞說與英布甚相得，今英布降漢，惟殷獨存，狼子野心，終非池中物也，不若賺來殺之，以除目前之患。」項伯曰：「陛下之言極當。」於是差千戶李寧齎檄文二道，取周殷，調民兵，疾去早回！李寧一日到舒六見周殷，即將檄文付殷，殷開讀，檄文曰：<br />
　　周殷久守舒六，兵馬想已精練。目今漢兵與楚會戰，差千戶李寧檄取汝星夜前來，會共與漢決戰，不可如前徵取不至，以蹈防風後來之咎，實取罪戾，非假空言，故檄。<br />
　　周殷看罷檄文，自思：「霸王勢已孤弱，性又暴橫，我若復去，必遭誅戮。不若因而起兵，獨佔舒六，坐觀勝負，待漢王破楚之後，約會英布降漢，不失封候之貴。」乃謂李寧曰：「舒六多盜賊，我今在此鎮守，一時下可暫離，汝且回去，侍平賊之後，方可動身。」李寧曰：「事有緩急，舒六雖有盜賊，不過一時之患；見今漢楚交兵，事在危急，將軍不作速往救，乃以舒六為重耶？」周殷曰：「在汝以彼為重，在我惟知此地為急。霸王不聽亞父之言，輕信反間，多生疑忌，置我於此地，我正借為養老計耳，豈可暫離？」<br />
　　李寧知周殷心志已變，不敢再言，辭別過江。一日到會稽，會稽太守吳丹，接檄文開讀畢，知霸王調取民兵，約會與漢交戰，乃隨召左右計議，轉行吳下諸侯，調取人馬，旬日內共起兵八萬，令副將鄭亨管領，同千戶李寧赴彭城見霸王，具說周殷抗拒，不肯起兵，止到會稽及各郡縣，共會兵八萬，前來覆命。霸王聞說周殷無狀，甚怒，就要起兵先殺周殷，以檄韓信，然後破漢。項伯曰：「周殷乃疥癬之疾，何足為慮？漢王乃心腹大患，陛下當急早發兵徵進，豈可自緩？」霸王從伯之言，整點三軍並臨近人馬，俱已會齊，共大兵五十萬，預備與漢交兵。<br />
　　卻說韓信差人踏看九里山地勢，其人寫就圖本，呈與韓信看，信看畢甚喜，乃請李左車商議曰：「九里山乃天生一戰場也，左山陵，右川河，前有照應，後有隱伏，調兵遣將，最好佈置，但不知何以賺霸王到此地，先生必有妙策，請即謀之。」左車曰：「霸王雖欲起兵進發，左右謀臣，必有阻之者，彼若深溝高壘，坐守不戰，我兵勢重，費用不貲，豈能久住？彼卻乘其敝而與之戰，我兵必敗。為今之計須用一人詐降，投入楚營，假作鄉導，蠱惑其心，利而誘之，而霸王為人易於信讒，輕於左導，起兵一來，必入陷井。若霸王此來，決不出元帥之計，破楚之功，在此一舉。」韓信大喜曰：「詐降之人，非先生不可，先生原趙臣，素有重望，若肯善為一言，彼必聽信。霸王倘中計而來，吾戰必勝，先生之功不小矣！」左車曰：「某久在帳下，深蒙知遇之德，圖報無由，若賜差遣，依命就行。但元帥今當早發大兵，某到彼用數句言語，管教項王投九里山而來，助元帥成破楚之功也。」<br />
　　左車遂辭韓信，帶領原舊趙國數從人，徑往彭城來，先到客店安歇。次日早起到司馬府見項伯門吏，且說：「某乃舊趙國廣武君李左車，投見老大王一面。」門吏入內稟復項伯，伯思李左車乃趙謀士，今來相見，有何說話？遂令左右請相見。李左車與項伯相見行禮畢，伯曰：「聞賢公在齊與韓信為幕客，今何下顧？」左車曰：「趙王不聽臣言，遂命陳餘與信交兵，被韓信背水陣破趙，斬陳餘於■水，臣無處安身，一向在韓信帳下為謀士。豈料韓信因漢王封為齊王，妄自尊大，凡有籌畫，皆自決斷，在帳下者言不聽，計不從，遁去者十常八九。臣聞楚王見今起兵與漢兵交戰，願投麾下，早晚或有何計議，臣雖不才，圖效犬馬，料韓信之謀，不出臣之機括也。」伯曰：「兩國交兵之際，詐謀奇計甚多，恐先生此來，或詐降以探楚之虛實，不敢信也。」左車曰：「大王誤矣，臣不過一謀士，又不能披堅執銳，衝鋒破敵，惟在左右力大王畫計耳，聽與不聽在大王。楚之虛實，韓信時常有人探聽，不待臣而後知。大王若疑臣，是臣誤投其主，為不明也；一身飄蕩無依，為不智也。不若死大王之前，以絕其望！」遂拔左右所佩劍，欲自刎，項伯急抱住，負罪曰：「是某當此擾攘之時，先生從漢營而來，安得不疑？先生亦不可深怪。但語言粗率，似非待賢之禮，幸望恕罪恕罪。」即請左車入坐，相敘款飲，留宿一夜。<br />
　　次日，引左車朝見霸王，備說左車投降之意，霸王曰：「朕左右正少一謀士，得左車歸降，適合朕心。」隨命左車入見，霸王曰：「朕素聞廣武君之名，當時尚欲趙國取來，為朕畫謀，今日得侍朕前，足有裨益。」左車曰：「臣在趙，趙王不能用臣，遂為韓信謀士；韓信又不用，故一身無主，四海無家，特來投陛下，如嬰兒望父母也。陛下如留臣，臣竭盡駑駘，為陛下效死；陛下若疑臣不用，臣將蹈東海而死，亦不欲為天下棄人也！」霸王曰：「汝既實心歸我，當朝夕奉侍左右，吾將與子有所謀焉。」自此項王留左車為謀士，又見左車語言出眾，容貌動人，霸王甚喜，遂居然不疑矣。<br />
　　且說漢王屯兵日久，恐糧食不給，謂韓信曰：「此時正好出師，未知元帥以為如何？」信曰：「連日人馬調度齊備，目今就請車駕啟行。」漢王曰：「大軍雖陸續進發，但前驅必須精選兩員大將為先鋒，庶仰體寡人之意，又不可驚擾居民。今預先曉諭前路郡縣，凡有順心投降者，即便安撫存恤，使仍舊在彼管理地方，秋毫勿得干犯，如此方是良將。不知元帥帳下有此等人否？」信曰：「臣前破趙之時，在彼駐紮人馬，因招集四方勇敢之士，臣得兩員大將。皆有萬夫不當之勇。一向調用，甚得其力，且為人忠直，行事安詳，若命為先鋒，足能與主上建功。」王即召二將相見。二將到帳下，行禮畢，立於王前，王看二將身材凜凜，相貌堂堂，便問將軍鄉貫姓名，二將曰：「臣等自幼不務恒產，惟好弓馬，因秦亂，埋名於泰山登雲嶺，聞韓元帥招納四方壯士，臣願投於帳下。臣一人性孔名熙，一人姓陳名賀，孔熙失祖原蓼縣人，陳賀先祖費縣人。後移居東齊，遂家焉。」王大喜，遂封孔熙為蓼侯，封陳賀為費侯，一總領精兵三萬，為前路先鋒，二將叩頭謝恩畢，就領兵先行。隨後漢王大兵出成皋，相連數百里，接續不斷。但不知此行與楚交兵，勝負若何？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
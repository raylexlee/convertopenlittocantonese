<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第七十七回　張良會諸侯伐楚</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七十七回</br>　　張良會諸侯伐楚</font></h4>
			　　卻說張良領漢王符檄，先到齊國，傳報與韓信。信即請良入內，相見畢，復還至便殿，與良各敘賓主之禮。良曰：「今非昔比，元帥為一國之主，坐鎮七十餘城，豈可分賓主而行？」韓信笑曰：「信非先生，何以至此？況先生當賓師之位，信當以師禮事之可也，豈敢以王爵相尚哉？」張良遂將漢王符檄與信開讀，信謝恩畢，筵宴款待張良。良曰：「目今霸王勢孤力弱，主上已悔鴻溝之約，與楚兵燒絕糧道，項王逃回彭城，命良分地以給元帥。元帥當急早會兵破楚，以定干戈。元帥亦得坐享王封，收萬世之功，立子孫之業，圖廟廊為開國元勳，豈不美哉？若楚兵未定，元帥亦不得自安，雖居齊地，而懸於二王之間，終無定止。想高明必有灼見。」信曰：「前日廣武會兵，楚將破矣，主上乃欲太公還國，遂與楚講和，兩分天下，使信等未有分地，因此鬱鬱不樂。今聞先生之言，實切心肺。指日就起兵，務要滅楚，以成一統之業，使主上坐中國，撫四夷，登大寶而朝諸侯，乃信之素志，非徒為口說也。」張良起謝曰：「元帥若有此心，乃社稷之福也。元帥正當乘此時急早起兵，與漢王約會伐楚。良亦辭元帥往英布、彭越二處調兵，以助元帥。」信喜曰：「信目今就起兵前赴成皋，料先生回，信操練人馬已完備矣。」<br />
　　張良辭韓信到淮南見英布，布接良入內相見，甚喜。良將漢王符檄開讀，加封英布為淮南王，自九江迤南一帶，皆屬英布收管。布向西行君臣之禮，謝恩畢，款待張良。良曰：「將軍裂土為王，人臣之位極矣。但項王未滅，將軍之心，終有未安。蓋項王實將軍仇人，仇人尚在，此位能保其無虞乎？即今韓元帥大兵已赴成皋，將軍當急領三軍協助，早奏功績，將軍得以同享富貴，真烈丈夫之所為也。」英布大喜，就領命點押人馬起身，前赴成皋去訖。<br />
　　張良同從人赴大梁來見彭越，一日到大梁，彭越與客飲酒，聞張良至，急整衣出迎，請入見禮畢。張良將王檄文並封梁王詔書付彭越，越接書，命左右設香案開讀。詔曰：<br />
　　分茅胙土，所以為建國之典；錫予蕃庶，用以報康侯之功。爾魏相國彭越，屢撓楚後，絕其糧道，不避矢石，為漢立功，久在粱地，未有分土。茲封爾為大梁王，凡五十郡城，皆爾統理，尊以王爵，隆以厚祿，子孫世蔭，萬年永懷。爾其益勵初心，勿違所命！<br />
　　彭越讀罷詔書，叩首謝恩，心下十分歡悅，遂吩咐設筵宴款待張良。良曰：「將軍屢建大功，主上久未酬報，欲差他人齎詔，恐未的確，特差某親來封拜，就命將軍急早整點本部人馬，前赴成皋會齊，一同韓元帥破楚，不可遲誤，某亦不敢久住，就欲辭回。」彭越再三苦留，少住數日。張良因出城，信步觀看大梁風景，鎖天之中區，控地之四鄙，岡阜綜繞，龍盤虎伏，濁河限其北，清洛貫其內，提封萬井，都會四達，為九州之咽喉，實中夏之閫域，六街三市，人煙輻輳。張良遊玩不盡，因歎項王不都咸陽，而都彭城，不守大梁而守徐州，不取敖倉之粟而使楚軍乏糧，此天下之所以失也！張良住數日，辭彭越回成皋不題。<br />
　　卻說韓信接檄文傳報各郡縣，即擇日起兵赴成皋。有蒯徹一向佯狂在外，通不來見韓信，適聞信將起兵赴成皋，遂急趨到府前，令左右通報與韓信，信即召入相見。信曰：「先生久不相見，因前日不聽教言，遂爾見絕。今復來見，必有高論。」徹曰：「某受足下知遇之恩，不忍足下蹈無涯之禍，以此不避愧赧，復來相見，想足下亦不見責。」信曰：「何為無涯之禍？」徹曰：「足下駐兵於此，漢王被楚圍困固陵，累次召取，乃抗拒不行救援，因無法驅使，不得已遣張良齎檄文，加封足下為三齊王，就以分地與之，此乃利以陷之，使足下自為戰也，非為足下有功之甚，而加以不次之賞，實欲足下破楚以圖天下。吾知天下平，豈容足下高拱王位，宴然以享太平之樂乎？必追思足下累次抗挾之仇，又恐足下復起圖王之志，決設計以害足下，除心腹之患，而為子孫無疆之謀也。不若今日乘項王困敝之時，足下獨佔齊境，三分天下，鼎足而立，可以永保無事。若仍前不聽臣言，破楚之後，必然遭無辜之禍。足下當熟思之！」信曰：「張良親來召，面許起兵去破楚矣，若今不往，一則抗違君命，二則食言賣友，三則受恩負德，縱得齊國，天下諸侯非議，他日何面目以見漢王乎？先生之言，雖為明誓，而信之心實不忍背漢也。」徹曰：「足下不聽臣言，他日被害之時，尚有後悔也。」韓信拂袖而入，遂令人將蒯徹扶出。蒯徹復佯狂如病，行走市上，因而作歌以歎之。歌曰：<br />
　　隆準遭困兮公罔救，加以厚封兮乃出師；楚若存兮公勢重，羽若亡兮公必夷！李斯東門兮思黃犬，酈生被烹兮念酒卮，臨危思安兮悔已晚，遇難始悔兮意已遲。何如據齊土，登高而視卑，成敗可立見，漁人收兩持，功成一翻手，何乃不自為，捨此萬世業，冒彼湯火危？吾言本金石，奈何不三思？佯狂以自廢，恐為涅所緇。我歌君且聽！不聽吾何之？放蕩南海上，遠害全鬚眉。<br />
　　蒯徹行歌於市，左右有聞之者，傳報與韓信，信笑曰：「不過前日所常談也，又何聽焉？」遂發號起兵，不日到成皋，朝見漢王，復又謝加封分地之恩，隨安營操練人馬，仍掛元帥印不題。<br />
　　卻說張良辭彭越起身之時，又再三囑之曰：「將軍可速起兵，一同韓元帥破楚，不可有誤也！」彭越慨然應允。良遂回成皋見漢王，備道前事，王曰：「若非先生此行，三將恐難賓服。」良曰：「非臣之力，乃大王威德所及，彼自順從也。」張良又聞韓信已到十餘日，大喜。不旬日內，英布、彭越前後亦陸續俱到，朝見謝恩畢，漢王用好言撫恤，著令隨處各安下營寨，總聽韓元帥節制。此時各處諸侯，亦依期前來約會，自成皋、滎陽一路相連數百里，皆是漢兵。韓信查點燕王兵十五萬，英布兵五萬，兩魏兵二十萬，蕭何兵十五萬，臧荼兵三萬，韓王兵三萬，洛陽兵五萬，三秦兵六萬，漢王原領大兵二十萬，韓信原統齊兵十五萬，總會兵一百萬有餘；諸名將如英布、彭越、樊噲、周勃、王陵等八百餘員；左右輔弼大臣並各謀士，五十餘員。韓信總攢各路諸侯並文武將士及大小三軍，造成文冊一本，啟奏漢王。王見此數目，心下甚喜，遂命蕭何、陳平、夏侯嬰將敖倉之粟，及三秦所運糧米，給散與三軍支用。其中有隨營病故陣亡者，給與賞賜棺木埋葬，仍許子孫勝蔭受賞。三軍蒙其恩澤，莫不歡欣踴躍。<br />
　　漢王整點大軍已畢，召韓信計議曰：「即今人馬俱已齊備，元帥有何方略？」韓信曰：「人馬雖整，尚未分派，諸將部領，各占方向，臣須照諸將項下，該領多少人馬，占定何處方向，作何應敵，一一調遣停當，那時可請主上車駕啟行。」王曰：「還是著人下書，誘項王親來，以逸代勞，可獲全勝。」信曰：「項王屢次遠來，糧饋不便，以致取敗，今聞諸侯大兵在此，豈親自來？不若主上親往，離彭城五里外安營，誘項王提兵前來，臣將所操練過人馬，布成陣勢，使項王此來，無復再往之理。」王聞信言大喜。韓信遂領諸將並大小三軍，聽候徵進。未知如何佈陣？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第八十回　九里山十面埋伏</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八十回</br>　　九里山十面埋伏</font></h4>
			　　卻說韓信欲引項王深入重地，求計於左車，左車曰：「霸王累次被元帥誘引，以致取敗，若復行此計，恐霸王識破，決不追趕。明日出陣當請主上答話，主上以言語激之，而向西急走，霸王性暴，決難容忍，定要追趕。如有左右諫止，臣請中途以身當之，彼想日前詐降之恨，豈肯便罷？臣大笑逃走，霸王愈加忿怒，必然前進。如此可引十數里，可入重地。元帥高見，不知以為何如？」信曰：「此論正合吾意！」隨同左車到漢王大寨，見漢王具說前事，漢王曰：「吾左右須預備大將以當之。」信曰：「即著孔熙、陳賀二將為大王羽翼，王引項王可向西會垓而行，臣於彼處已有佈置。」漢王大喜。君臣密密計議停當。<br />
　　卻說韓信復到中軍，傳下將令，著大小三軍，聽候發落。次日，諸將俱到帳下伺侯。韓信曰：「主上自出褒中來，與項王五年之間，親經七十餘戰，勞師動眾，萬苦千辛。今項王勢孤力弱，勝負之決，在此一舉。諸君務要竭力報效，各圖裂土而封，以成萬年之業。進當奮勇，退當固守，麾左則左，麾右則右，聽吾指揮，共成王事。」諸將應聲而諾曰：「敢不聽元帥號令。」於是韓信按《周易》佈陣：乾為天，令王陵管之，引副將十六員，大兵四萬五千，旗幟六十四面，在西北方埋伏；坎為水，令大將盧綰管之，引副將十六員，大軍四萬五千，旗幟六十四面，在正北方埋伏；艮為山，令大將曹參管之，照前引軍在東北方埋伏；震為雷，令大將英布管之，照前引軍在正東方埋伏；巽為風，令大將彭越管之，照前引軍在東南方埋伏；離為火，令周勃管之，照前引軍在正南方埋伏；坤為地，令張耳管之，照前引軍在西南方埋伏；兌為澤，令臧荼管之，照前引軍在正西方埋伏。前布八卦，後設五行，左輔右弼，各有方向。夏侯嬰領兵十萬，隨漢王后為應接之兵；子房領兵十萬，在左掖為防護使；陳平領兵十萬，在右掖為救應；使孔熙、陳賀領兵二萬，為羽翼；呂馬通、呂況，領兵二萬，為日月；靳歙領兵一萬二千，副將十二員，為十二方位；柴武領兵二萬八千，副將二十八員，為二十八宿；大將任敖領軍二萬五千，看守漢王大營；劉澤領軍三千，在雞鳴山虛張旗幟，遙為之勢；劉交領兵五千，巡哨後軍；薄昭、孫可懷、高起、張倉、戚思等，各領兵一千，四邊催督人馬前進；陳豨、陸賈、傅寬、吳芮等，各領軍五千，從小路在徐州左近，待楚兵空壁出城，即乘勢入城，捉住霸王宮眷，安撫百姓，勿得擅自搶虜，四門拔楚幟，盡立漢幟；灌嬰佯敗，引霸王入會垓；待霸王敗後，中郎騎將楊喜，與五軍都尉楊武，左軍司馬王翼，右軍司馬呂勝，在烏江左右埋伏。諸將隨韓信擺成陣勢，各有方向，俱已完備。<br />
　　有王陵等近前曰：「元帥一向操練人馬，佈置軍陣，某等俱已明白。但今九里山去沛縣一百八十里，此時楚兵五十萬，四方安下營寨，元帥欲令某等去九里山埋伏，不知從何路而去？在何處埋伏？不知元帥在何處對敵？主上在何處引戰？請問其詳，以決群疑。」信曰：「某未來此處，與楚交兵，預先數四差人踏看地方，細訪埋伏處所，然後分調諸君，各守方位，如不知去路，何以取勝？九里山在徐州城北，離城九里遠。項王被左車詐誘來沛縣。心甚懊悔，今與吾戰，一敗之後，決奔彭城。吾因算定此山，極好埋伏，不待霸王進城，就令諸君布此陣勢，將項王圍困在內。四邊皆是漢兵，使項王進無所往，退無所守，決欲過大江，以求救應。某又遣四大將在烏江埋伏，項王亦難渡江，此處定然擒獲成功。諸路人馬可往西而行，從固陵北路沿黃河岸邊，從歸德郡繞虞城縣二百里，倒轉入彭城九里山。此山舊名九嶷山，相連有四座山，城東北有雞鳴山，城西有楚王山，城北有聖女山，周迴有二百里。項王到彭城，見城上有漢兵旗幟，決不敢近城，卻從北走。諸君人馬四合而來，豈能出此重圍？某已算定方向，然後敢誘楚兵至此，使往回勞苦，再無軍需，所以為必勝之說也。」王陵等拜伏在地曰：「元帥神機妙算，古今罕有也！」<br />
　　韓信發落諸將已畢，只見帳下一人高叫曰：「元帥何視人如土木耶？」信視之，乃舞陽侯樊噲也。信曰：「諸將皆有方向，獨將軍未有調用，非信輕將軍也，但有一大任，欲將軍管領，恐一時誤事，則百萬雄師，如無眼目矣。」噲曰：「元帥有何遣用，某竭力前進，如少誤事，決聽元帥以軍法治之，雖死亦不敢怨恨。」信曰：「諸君大軍到九里山，當左者則麾左旗，當右者則麾右旗，當前者則照前而麾之，當後者則照後而麾之，四面八方，轉移佈置，全看中軍大旗調度。目令諸事俱備，惟少此一節，欲勞將軍，於九里山高崗之上，領精兵三千，執掌大旗，指揮三軍，各投方向，又全仗將軍眼明手疾，隨機應變，遠望項王所向之處，以為動轉。」噲曰：「白日可望大旗，若晚間何以為號？」信曰：「晚間執一大燈籠，高豎起山頂上，卻看火把不動，而各占方向者，乃漢兵；若奔走而趨前不定者，為楚兵；揮轉燈籠，自有照應。將軍須用心，不可有誤！」樊噲得令，同諸將向固陵密密進發。止漢王大兵，並左右前後四起，隨韓信與楚交戰，其餘盡數東行不題。<br />
　　卻說霸王召季布等計議曰：「昨差人四邊探聽，漢兵委的勢重。汝等分為六起進發，仍著鍾離昧、周蘭隨朕防護，以為救應。膚親領兵二十餘萬，其餘三十萬乃六起大將管領，著虞子期守護中軍。」霸王一騎馬早出陣前，傳與漢王：「急早與吾決戰，兩家成敗，在此一舉，不可仍前迴避，卻教韓信暗施詭計，非大丈夫之所為也！」於是漢王全裝甲胄，耀武揚威，來到陣前，要與霸王對敵。未知果與對敵否？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
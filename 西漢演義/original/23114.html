<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第六十四回　出滎陽紀信誑楚</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六十四回</br>　　出滎陽紀信誑楚</font></h4>
			　　卻說霸王攻打滎陽甚急，漢王患之，召群臣計議曰：「霸王攻打滎陽甚急，韓信大兵未回，鄰近諸侯，又非項王之對，爾等有何良策？」張良曰：「項王因范增死，心中急躁，如何肯罷休？況近日彭城軍糧又到，似有久困之意。此城若久困，或有人獻策，將滎河之水絕其上流，衝灌下來，城必破矣，如之奈何？」陳平曰：「臣有一計，大王決可脫此重圍，但恐無忠臣，肯為陛下赴難者。」周勃等諸將皆曰：「先生何以發此言耶？我等隨大王日久，雖鼎鑊在前，白刃臨頸，亦何懼哉！」平笑曰：「非為此難也。蓋有深意，非諸君所知也。」王曰：「計將安在乎？」附王耳曰：「如此如此。」王曰：「此計甚妙。」就著張良施行，諸將皆退。<br />
　　張良歸驛舍，吩咐左右，置酒邀請諸將赴席。諸將聞良請，俱到驛舍。良出迎，禮畢，各分賓主坐定，良於中堂懸畫一軸，上畫著前面車內坐一人，後有甲兵數十騎迫趕甚急，樹林邊藏一人。眾將見了，不解其意，便問良曰：「先生懸此圖何意？」良曰：「昔齊景公與晉戰時，景公大敗，眾軍盡皆遁走，止景公坐於車中，有田父御車，後追兵甚急，景公無可奈何。田父曰：『事急矣！大王當藏於林中，將王衣服與臣更換，臣坐王車，王可脫難。』王曰：『吾雖逃難，汝必遭擒，吾不忍也！』田父曰，『食人之祿，當死人之事。留臣一人，不過大林增一葉耳；若存大王，實存百姓之主，使天下受福，豈小補哉！』景公依田父之言，遂將衣服更換，逃難而去。獨田父坐於景公車中，二百兵追至，見車中田父，以為景公，遂擒獲見晉獻子。晉獻子知非景公，欲殺之，田父曰：『臣代景公而被殺，誠不足惜，但恐殺臣一人，而後來臣之代君者，懼其見殺而不肯效力也。』獻子深義田父之言，乃歎曰：『臣不避難而君得免死，臣之忠也！若殺之不祥，宜赦其罪，以成其節。』田父遂得免而還。此圖乃田父代景公免難，而景公卒成霸業，青史留名，至今不朽。今漢王被困，無人效田父之所為，良因懸此畫，為諸君一見也。」諸將聞張良之言，皆奮然起身曰：「父有難，子當代之；君有難，臣當代之。我等願代王死，而出滎陽之難。」良曰：「諸君雖各有忠心，皆不似主上儀容，惟紀將軍與主上相似，可以誑楚。」紀信曰：「此某之至願也，雖冒湯赴火，亦不敢避。」張良、陳平大喜。<br />
　　次日，張良引紀信見漢王，密奏紀信欲代大王詐降，漢王曰：「不可！劉邦大業未定，臣下未沾勺水之恩，今著紀將軍代我赴難，我卻乘便而逃，損人利己，仁者不為，吾不忍也！」信曰：「事已急矣！臣若退避，或城破之日，玉石俱焚，臣那時雖死，亦無益於王矣。今若代王之難，王得出此重圍，臣留美名如泰山，今日輕性命如鴻毛耳，王不可以臣為念也。」漢王尚猶豫不決，紀信遂拔劍而言曰：「王若不依臣言，臣即自刎而死，以示無留難也。」王即下階，抱紀信而哭曰：「將軍之心，可謂忠誠貫日，千載不朽也。」因問曰：「將軍有父母乎？」信曰：「有母。」王曰：「即邦之母也，吾事之。」又問曰：「將軍有妻乎？」信曰：「有妻。」王曰：「即邦之妹也，吾養之。」又問曰：「將軍有子女乎？」信曰：「止有一子，尚幼。」王曰：「即邦之子也，吾撫育之。三者皆邦所以為將軍終身成全之也，將軍無憂焉！」紀信叩頭曰：「臣死得其所矣。」<br />
　　張良、陳平等即寫降書，差人出城報項王曰：「漢被圍急矣，亦不敢割地以分關中，願出降與霸王相見，惟望不即加誅為幸也。」左右聞差人之言，即報霸王曰：「漢王差使下降書。」項王拆書觀看，書曰：<br />
　　漢王劉邦頓首上書霸王皇帝陛下：臣邦蒙封守褒中，到被水土不服，思欲東歸，以棲故址。不意人心苟從，志向狂蕩，遂得關中之地。後值睢水之敗，已喪膽矣，望望無歸，依身滎陽，苟全性命，非有他圖。韓信東征，皆彼自為，招之不來，麾之不去，非邦之罪也。陛下今乃大兵臨城，指日可破，威武之下，斧錢難免。從文武群臣之議，情願面縛出降，惟免一死。王若念懷王之約，昔日之情，悉赦往愆，恩沾再造。惟陛下其憐之！不宣。<br />
　　霸王看罷書，召漢使曰：「劉邦幾時出城投降？」使曰：「今夜即出降。」霸王密傳旨曰：「若劉邦出降，比面見之時，即伏刀斧手，將邦碎屍萬段，以雪吾恨！」季布、鍾離昧領兵伺候。<br />
　　卻說陳平、張良奏漢王曰：「王當服便服，乘快馬。」文武將士，各裝束停當，命樅公、周苛，領在城人馬把守滎陽，命紀信即將漢王華衣更換，坐玉龍車。將近黃昏，先出女子二千人，自東門陸續出城。左右報霸王曰：「漢王出女子數千，行未盡也。」霸王笑曰：「劉邦酒色之徒，貪戀婦女如此之多，何足以成大事？范增慮之過也！」<br />
　　楚軍士見漢出放女子，各門皆來東門爭看，夜晚之時，挨肩擦背，遂忘其軍伍行陣，諸將亦各爭看，不相提防也。漢王同文武將士領輕騎銜枚出西門，望成皋而去。東門女子步行又慢，及盡，將二鼓矣。只見赤幟排隊而出，紀信端坐車中，黃鉞左纛，前遮後擁，蜂擁而出，公然不行君臣之禮，亦不見有歸降之意。項王怒口：「劉邦定醉死車中矣！見朕不下車投見，尚端坐如木偶耶？」左右執火把望車中照看，見紀信端坐不言，左右曰：「漢王如何不言？」紀信曰：「某非漢王，乃漢臣紀信也。我漢王困久，今已出滎陽，會韓元帥、英布、彭越眾諸侯，徑趨彭城，拘項王家小，會兵廣武，與楚願決一戰，以定勝負。早間下降書乃詐降也。今漢王已出二百里外矣！」左右急報楚王曰：「車中非漢王，乃漢臣紀信也。」備將紀信之言，奏知楚王。楚王大怒，既而復歎曰：「劉邦逃之甚易，紀信代之實難，此真忠臣也哉！朕雖文武將士，收錄何止數百人，未有如紀信之忠者。」急喚季布曰：「爾可說紀信降朕，朕實愛其忠也。」季布向前大呼曰：「紀信代劉邦出圍，可謂忠臣，霸王憐愛，不忍誅戮，爾當感王大恩，下車投降，仍封以重爵，爾不可負王命也。」紀信大罵曰：「沐猴無知，徒爾妄想！丈夫事主，忠心不二，此頭雖斷，而浩氣沖天，金石不磨也！生為漢臣，死為漢鬼，烈烈之志，豈汝言可感耶？」楚王聞信言，知其不可易也，遂命執火把者，各舉火焚車，但見烈燄之中，眾軍士聞紀信罵不絕口，須臾燄既滅，車與人俱成灰燼矣！卻說霸王焚了紀信，殺敗漢兵，急差季布、龍且領精兵一萬，追趕漢王。不知如何對敵？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
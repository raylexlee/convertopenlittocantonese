<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第十四回　項羽殺宋義救趙</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十四回</br>　　項羽殺宋義救趙</font></h4>
			　　卻說項羽聞武信君被章邯所殺，哭倒在地，諸將再三解勸。羽曰：「某自幼無父，蒙叔父撫養成人，教習兵法，視我如子。今一旦功業未竟，中道而殂，此心如碎，安能已於情乎？」言畢又哭。范增曰：「為國捐軀，臣子之大節盡矣。項將軍雖命數如此，而楚之大業已就，天下望風歸附者五十萬眾，將軍果能承繼其志，恢宏疆宇，滅秦定楚，追封武信君為王，血食百世，將軍之大孝畢矣！何必效兒女子區區於悲泣之間，何足以收服人心耶？」羽起謝曰：「謹如先生所教。遂起兵急趨定陶，會宋義、劉邦，合兵一處，與武信君掛孝，率諸將撫棺行祭，遂收梁屍，以武信君服色，葬於定陶。於是起軍徑奔陳留而來，未及楚兵到時，章邯軍已渡河擊趙矣。趙王歙、陳餘、張耳等出戰，俱被章邯殺敗，遂夜奔鉅鹿，堅壁不出，隨差人赴楚求救不題。卻說項羽與宋義、范增計議曰：「今章邯渡河，聲勢復振，武信君新葬，懷王獨守盱胎，恐非長策。不若回軍，遷都彭城再作區處。」眾以既定，傳令三軍回到盱胎。諸將朝見懷王畢，懷王聞項梁死，十分哀痛。項籍復奏曰：「武信君新亡，我軍銳氣已挫矣。見今章邯屯兵鉅鹿，破趙後必入寇西楚，不如先調兵征剿，我王遷都彭城，以為犄角之勢，不可緩也。」言未畢，有人來報趙遣使求救，王召入，即問章邯虛實，使曰：「秦兵三十萬，圍鉅鹿將一月矣！趙軍食盡，人馬死者過半，指日城破，生靈受害。願大王憐而救之。」懷王聞知大驚，即以宋義為大將軍，項羽為副將軍，范增為軍師．領二十萬人馬，往鉅鹿救趙。<br />
　　兵至安陽，宋義按兵不動，欲遣子宋襄相齊，乃曰：「邯兵困趙日久，今心志懈弛，人無鬥志。我兵遲緩數日，坐觀其敝，待邯兵懈怠，我卻以兵攻之，邯必擒矣。」義遂遷延四十六日不進。羽曰：「秦軍圍趙甚急，城內死者七八。若能乘彼攻圍日久，鼓噪大進攻擊其外，趙兵殺出以應於內，內外夾攻，秦軍必走，而邯可擒也。」義曰：「不然！搏牛之蟲，不可以破蟣蝨，志在於大，不在於小也。若章邯勝，則秦軍疲乏，我卻承其敝而攻之，必破矣；若章邯不勝，則我引兵鼓行而西，亦必可破矣，此兵不勞而觀勝負也。若夫披堅執銳，我不如公，坐運籌策，公不如我。」遂傳令軍中曰：「縱使三軍之猛如虎，其狠如羊，其貪如狼，苟有違令不從者，必斬。」又陰遣其子宋襄為齊國相，宋義親送至無鹽而回，復飲酒高會。時至天寒，大雨，士卒在雨中凍餒不可當，羽暗行軍中，則各營有怨言，羽乃厲色正言曰：「諸將奮勇戮力，急欲攻秦，今卻久留不肯引兵渡河，況今年歲饑民貧，士卒不得飽飯，又無積糧，卻乃飲酒高會，必待秦兵破而後擊之。夫秦兵強大，趙兵怯弱，以弱敵強，何得秦敝？且武信君新喪，楚王坐不安席，今盡將境內之兵總屬將軍，非專為救趙，實欲假此破秦，以雪前日之恨。國家安危，在此一舉，今不恤士卒而終日私宴，非社稷之臣也！」義終不聽。羽深恨之。次日，宋義早升帳，羽仗劍入帳，大呼曰：「宋義與齊謀反，令子宋襄與齊結連外應，故留兵不進，意欲吞取西楚。吾今奉楚王密旨斬義，以曉諭三軍。」宋義聽罷，便欲從帳後逃走，羽大步趕上，將義拉住，一劍揮為兩段。眾將俯伏帳下，皆曰：「首立楚後者，將軍家也。今將軍誅此叛逆，正合人心。」眾將俱立羽為假上將軍，職專征伐，急使人追趕宋襄，將至齊境，遂殺之。又使桓楚報命與楚王，數宋義叛楚之罪。王遣鍾離昧持節封羽為上將軍，自此軍威大振，名聞諸侯。<br />
　　於是遣英布為先鋒，將軍二萬，渡河。邯聞布至，急差司馬欣、董翳渡河南岸，立營以抵來兵。將領兵渡河，營寨方才立定，英布前軍早到，二將出馬與布交戰，布並不答話，舉斧徑奔二將，二將來迎。正戰之間，只見秦軍不戰自亂，從後一將殺至，乃上將軍項羽也。二將大驚，撇了英布，徑投河南營寨，時已被楚軍占莊，只得棄營望河北逃走。項羽大獲全勝，所得軍器輜重，不知其數，收軍進營。待後軍陸續俱到，遂領軍北渡河，按劍高坐，候後軍渡畢，乃盡將船隻沉入河南，釜甑打碎，廬舍燒燬，止持三日行糧，曉諭三軍，務要竭力死戰，無復退志。三軍踴躍大呼曰：「願從將軍決一死戰！」鼓噪連夜攻章邯。不知勝負如何？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第八十三回　霸王帳下別虞姬</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八十三回</br>　　霸王帳下別虞姬</font></h4>
			　　卻說霸王見楚兵皆散，將士惟有周蘭、桓楚二人，勢孤力弱，不覺淚下數行，回到帳中長歎曰：「天其亡我乎？」左右亦皆泣下，莫敢仰視。虞姬急起而問曰：「陛下何乃悲泣如此？」霸王曰：「楚兵將士俱已散去，見今漢兵攻圍甚急，我欲辭汝衝殺出去，輾轉反側，不忍遽舍。我思與汝相守數年以來，朝夕未嘗暫離，雖千軍萬馬之中，亦同汝相隨而行。今一旦與汝長別，戀戀之懷，傷感於中，不覺淚下！」虞姬聽罷，相向失聲，哽嚥了半晌，遂告霸王曰：「妾蒙陛下眷愛，鏤心刻骨，亦不能忘。今不幸遭此亂離，陛下欲舍妾長往，妾如刀割肝腸，豈容這舍？」遂扯住霸王袍袖，淚珠滿面，柔聲嬌語，相偎相倚，甚難割捨。霸王遂命左右置酒帳中，與姬飲數杯，乃作歌曰：<br />
　　力拔山兮氣蓋世，時不利兮騅不逝，騅不逝兮可奈何？虞兮虞兮奈若何！<br />
　　霸王歌罷，復與姬飲數杯，又歌數闋。虞姬因而和之曰：<br />
　　漢兵已略地，四面楚歌聲；大王意氣盡，賤妾何聊生？<br />
　　霸王與姬唱和會飲，已五鼓矣。周蘭、桓楚在帳外促之曰：「天將明矣！陛下可急急起行。」霸王復又泣而別姬曰：「吾將行矣！汝當保重。」姬曰：「大王已出重圍，置妾於何地？」霸王曰：「據汝姿色，劉邦見之，決留用，料不至殺傷也，汝何患其無地耶？」姬曰：「妾願隨大王之後，雜於眾軍中，可出則出，不可出則死於大王馬前，陰魂隨大王過江，葬於故土，妾之心也。」霸王曰：「萬軍之中，戈戟在前，軍士圍繞，驍勇尚不敢進，況汝從來嬌媚，又不能馳騎，徒喪卻花容，半世青春，誠為可惜！」姬曰：「願借大王寶劍，妾假裝男子，緊隨大王之後，務要出去。」霸王遂拔寶劍遞與姬，姬接劍在手，泣而告曰：「妾受大王厚恩，無以報大王，願一死以絕他念！」遂一劍自刎而死。霸王掩面痛哭失聲，幾於墜馬。周蘭勸曰：「陛下當以天下為重，何自傷如此？」虞子期見姬死，遂撞死軍前。<br />
　　且說霸王領八百楚兵衝殺頭陣，灌嬰即領本部人馬攔阻。霸王躍馬橫槍，直取灌嬰，戰十餘合，嬰乃敗走。霸王不取追趕，只徑透重圍，奮力衝殺，漢兵不能抵當。灌嬰急入中軍，漢王同韓信統大兵分頭追襲，樊噲在山頂上麾動大旗，招八路人馬，四面圍繞。有曹參正遇周蘭、桓楚斷後，急率副將劉賈、王燧、周從、李封截住去路。周蘭、桓楚兵止有二十餘騎，勢已孤立，欲衝敵眾將，力不能支，又恐被漢兵所獲，仰天長歎曰：「臣力至此，不能支也！」遂引刀自殺。隨從二十餘人皆被害。<br />
　　不說周蘭、桓楚自殺。卻說漢王大兵分頭追趕霸王，霸王殺透重圍，急奔淮河，到河邊，有一小舟，泊近河岸，霸王向軍士撐駕渡河，復將北岸軍馬，陸續渡河，計點止有百餘騎。又走數里，遂至陰陵，迷失故道，霸王四望俱是小溪夾路，又見四面塵土大起，金鼓振天。忽見一田父在道傍，霸王問曰：「從何處可往江東去？」田父見霸王甲胄異常，自思：「此必霸王也，都彭城數年，無德以及百姓，專行殺戮，民受其害！今被漢兵追急，迷失故道，欲往江東去，不可指說正路。」田父沉吟未答。霸王復又問曰：「田父勿得恐懼，我是霸王，因漢兵追趕在後，欲渡江往江東去，但不知從何路可往？」田父因欺其不知，即紿之曰：「當從左路而往。」霸王遂往左走，行未一里，陷於澤中，幾不能出，幸賴烏騅乃龍駒，一躍而起，遂出澤中。<br />
　　才然前進，忽見楊喜一枝人馬先到，霸王知是楊喜，乃言曰：「吾今人困馬乏，又陷大澤中，方才得出，力不能與敵，汝當時曾隨我數年，不若與吾同過江東，再整兵馬，封汝為萬戶候，共享富貴，何必追我至此？」楊喜曰：「大王不納忠諫，不惜賢士，大肆無道，遂至於此。縱使過江，終不足以成大事。臣今事漢，真得其主矣！奉命追至此，念大王故舊，不敢無狀，幸即投降，同見漢王，不失封王之貴。」霸王大怒，舉槍直取楊喜，楊喜來戰霸王，二馬相交，兵器並舉。戰到二十回台，霸王按下槍，舉鞭望楊喜打來，楊喜急閃時，左臂上已著一鞭，打落下馬，霸王方欲舉槍，復往下刺，早有楊武、王翼、呂勝、呂馬通一齊俱到，扶楊喜上馬，退回後陣。<br />
　　眾將來敵霸王，霸王與從將交戰，後面英布、彭越、王陵、周勃，分頭圍繞上來。霸王不敢戀戰，兜轉向城而走。回見相隨者，止二十八騎，自度必不能得脫重圍，又覺身體困乏。天漸昏黑，路小山多，樹木叢雜，左右曰：「大王連日驅馳，未得飽食，臣等隨大王萬死一生，亦未得食，馬俱未沾水草，乘此樹木叢雜之中，漢兵圍繞在外，且因路狹樹多，彼未敢遽進，大王可到前村，尋一民舍，暫歇半時，換到天明，方好行走。況如此昏黑，倘或奔前進，誤入溪澤中，人馬疲乏之甚，決能逃生。」霸王從其言，遂徐徐尋路。遙望林木間，微露燈光，知是人家，霸王與眾人及到大林邊，不見燈光，只有一古院。眾人便道：「院中亦可暫歇，請大王下馬。」霸王到大門邊，忽聽潺潺水聲，勒馬看時，乃一道澗水，遂策馬近前飲水，又令一小卒，將所持寶刀，在溪邊大石上磨蕩，以備來日衝陣。小卒力弱不能舉，霸王下馬，自將寶刀在石上往來磨蕩，力大將石推在一邊，石下泉水湧出，遂是古泉。此處乃興教院，離烏江七十五里，大林顛石之間，至今有項王飲馬泉，卓刀泉，古蹟尚存。<br />
　　霸王同眾人進院，兩廓尋問，人俱不見，尋到後居，居數老人，圍爐而坐。小卒便問：「院中如何不見眾人？」老人曰：「看院者原有二十人，近聞楚漢交兵，遂皆逃去。我等是近村人家，各人恐院中遺失家事，遂倩我等年老無用者，在此看守。但不知汝等是何人？夜晚至此，有何事幹？」小卒曰：「如今有西楚霸王被漢兵追趕到此，夜晚不能前進，欲投院中暫歇一宵，明日早行。汝等有飯，可進與用。」眾老人聽說是霸王，急起身出到門外，拜伏在地，請霸王進屋內設座。眾老人近前又拜曰：「山野材民，不知禮體，乞大王恕罪。」霸王曰：「爾眾老人在此，有米糧否？可做飯與眾人用，待過江時，用汝一石，當以百石補之。」內有一老人素讀書，近前曰：「大王建都彭城，此處皆楚地，正是大王所管之處，費用些須糧米，豈敢望補？」霸王聞說大喜，眾老人遂湊米一石有餘，付與眾軍士生火，擔水，做飯，拔野菜，煮熟先進飯與霸王用，然後眾軍士分用畢，霸王遂寢。<br />
　　將至半夜，忽見天邊一輪紅日，浮於江面，見漢王乘五色彩雲，翱翔而來，將紅日抱於懷中，駕雲而起，但見相連雲腳之後，有萬縷祥光，接續不斷。霸王見漢王抱日而起，急撩衣涉水而上，來奪紅日，被漢王雲中一腳迎面踢來，將霸王踢落江中，徑抱紅日向西而去。霸王忽然驚覺，卻是一夢。霸王歎曰：「天命有在，不可強也！」才言未了，只見小卒進報：「漢兵又殺到林前，請大王可急起前進。」霸王緊束衣甲，扣鞴鞍馬，殺出林來。不知如何脫身？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
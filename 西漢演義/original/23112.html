<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>西漢演義 - 第六十二回　背水陣韓信破趙</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六十二回</br>　　背水陣韓信破趙</font></h4>
			　　大漢丁酉二年冬十月，韓信取代州，安撫百姓畢。次日，會漢王，遂分領精兵十萬，前來擊趙。先屯兵於井陘口外，與張耳等計議曰：「趙有謀士廣武君、李左車，多奇計，我兵未可輕進。須差人探聽，看趙王作何方計。倘我深入重地，而趙乃阻吾糧道，我兵決受圍困，而進退兩難之地，為兵家所甚忌也。」張耳曰：「陳餘雖善兵，而無通變之才，每以李左車為多詐；料左車雖有奇計，不能用也。」信曰：「不然，成敗利鈍，不可逆睹，探聽的實，方好進兵。」急差數心腹精細小校，假作商賈，入趙城探成安君李左車如何設謀，務得的實回報，各重賞錢鈔酒食。小校裝作商人，潛入趙城，就在成安君臨近住居，先與門吏相通，終日飲酒，遂相熟識，往來情厚。以此成安君凡一切與趙王計議，大小事情，門吏詢問親隨從人，得知詳細，遂因便告知小校，盡知趙王來歷，不敢遽回，先著一二小校回報，仍再加打聽，個個與門吏所言一般，已得的實不題。<br />
　　卻說趙王一日與成安君陳餘正議事，聞韓信引兵前來，急整點趙兵二十萬，屯於井陘，請李左車畫計，李左車因說陳余曰：「某聞韓信涉西河，虜魏王，擒夏悅，喋血關內，今又輔以張耳，乘勝遠來，其鋒不可當。嘗聞千里饋糧，士有饑色，樵蘇不■，師不宿飽。今井陘之道，車不能方軌，騎不能成列，行數百里，其勢糧食必在其後。願足下假臣奇兵三萬，從間道絕其輜重，足下深溝高壘，堅營勿與戰，被欲前不得前，欲退不得還，吾兵絕其後，使野無所掠，不十日而兩將之頭，可致於麾下。願君急用臣計，必獲全勝。否則必為二子所擒矣！」成安君曰：「此詭謀也。吾嘗稱為義兵，不用詭謀奇計，又聞兵法雲：『十則圍之，倍則戰之。』今韓信以疲散之卒，雖號稱數十萬，其實不過數千，況又千里遠來，亦極疲勞。我兵操練日久，藏鋒養銳，正當急擊，勿夫可也。若避而不與之戰，倘他日有遇勁敵，則何以御之？諸侯謂我怯弱，輕我伐我，非長策也！」遂不用左車之計。<br />
　　且說韓信差來小校，知此消息，至晚急出井陘回報。韓信聞知大喜，遂賞勞小校訖，乃敢引兵入井陘狹道。來至井陘口三十里，正值夜半，傳令進發，選輕騎二千人，各持一赤幟，從傍道小路，潛在草山，遠望陳餘營寨，以觀動靜。因密誡曰：「今我大兵與趙兵對敵，我詐敗，趙軍見我敗走，如空壁追趕，汝等疾入趙壁，盡拔趙幟，立漢赤幟，堅壁拒守，不必與戰，而彼自亂也。」諸將聽令去訖。於是韓信早起會張耳、曹參、樊噲諸將曰：「今日即破趙，且不必會食，暫令三軍傳食少飯，待須臾破趙後會食也。」諸將皆莫敢信，佯應曰：「諾。」信即使萬人先行，出背水為陣。趙軍望見信軍背水，皆大笑。及平旦，信建大將旗鼓，鼓行出井陘口，趙遂開壁與信大戰良久，信與張耳諸將佯棄旗鼓走水上，趙軍果空壁出爭取漢旗鼓，追趕信耳。信耳兵已入水上，卻有曹叁、樊噲、周勃、靳歙等諸將，率領三軍，莫不死戰，無不以一當十，趙軍遂不敢近，急退回大寨。有信所出奇兵二千騎在草山遙望，趙軍空壁追趕，持漢旗鼓，疾馳入趙壁，盡拔趙旗，立漢赤幟，趙軍回大寨，見趙壁皆漢赤幟，知漢兵已破趙矣，遂大亂，四散潰奔。陳餘雖殺數人，亦不能禁止，於是漢諸將圍繞夾攻，成安君死戰不得出，被灌嬰一刀斬於馬下。大軍殺入趙城，擒趙王歇，遂平趙地。是時諸將問信曰：「兵法右倍山陵，前左水澤，今將軍令我等反背水陣以勝者，何也？」信曰：「此在兵法，諸君不察耳。兵法不曰『陷之死地而後生，置之亡地而後存』乎？且信非得素拊循士大夫也，此所謂驅市人而戰，置之生地，遇敵皆走，寧得而用之乎?」諸將皆服信之高淪。<br />
　　是時信傳令其能生得廣武君者，購乾金。於是眾軍聞信令，遍訪李左車。一日，得獲，綁縛解至麾下。信見縛左車至，大喜，重賞軍士，急下帳親釋左車之縛，東向而坐，西向師事之。因問曰：「僕欲北攻燕，東伐齊，若何而有功？」李左車曰：「亡國之夫，不可以圖存；敗軍之將，不可以語勇。」信曰：「百里奚居虞而虞亡，之秦而秦霸，非愚於虞，而智於秦也，但用與不用，聽與不聽耳。向使成安君聽子之計，僕亦遭擒矣；惟不聽子之計，是信得以取趙也。」因再三懇求曰：「僕實委心請計，願子勿辭。」左車曰：「臣聞智者千慮，必有一失，愚者千慮，必有一得，故曰狂夫之言，聖人擇焉。顧恐臣計，未必足用，願效愚忠，為將軍言之。且將軍虜魏豹，擒夏悅，以成安君有百戰百勝之計，一旦而失之，軍敗高邑，身死■上，一舉而下井陘，不終朝破趙二十萬眾。將軍名聞海內，威振天下，農夫莫不輟耕釋耒，揄衣甘食，傾耳以待命者，將軍之所長也。然眾勞卒疲，其實難用，舉疲敝之兵，頓之燕堅城之下，相持日久，力不能拔，勢屈糧竭，弱燕不服，齊竟自強，又先劉項之權，未有所分，此將軍之短也，故善用兵者，不以短擊長，而以長擊短也。今將軍若以兵擊燕，恐難取勝也。」信曰：「以先生之言，必何如而後可？」左車曰：「方今為將軍計，莫如按兵休用，鎮撫趙城，百里之內，牛酒日至，以享士大夫，三軍又得飽食，北向於燕，使彼終日恐怖，然後遣一舌辯之士，奉尺幅之書，陳其利害，彰將軍之所長，燕一聞之，不敢不聽從。燕既聽從，使宣言者東告於齊，齊必從風而服，雖有智者不知其為齊計矣。如此則天下可圖也。兵固有先聲而後實者，其此之謂乎？」信曰：「謹如先生之言，所謂不戰而屈人之兵也。」即作書差隨何為使，前往說燕。韓信屯兵於趙城不動。隨何持書，前到燕國。<br />
　　卻說燕王聞韓信破趙，斬成安君於■水，兵勢大振，燕中百姓，一日十數驚，燕王亦甚恐怖，召謀士蒯通議計。蒯通曰：「韓信兵勢雖大振，而屢經戰陣，三軍疲勞，定暫屯兵於趙城，且不舉動，目下差人下書，欲大王歸降。大王且未可遽然輕許，容臣到彼，看事勢何如，可說則說，可降則降，臣自有斟酌也。」言未畢，果有左右來報，韓信差隨何下書。燕王召隨何相見。何持書上，燕王拆書觀看，書曰：<br />
　　漢大將軍韓信致書燕王麾下：信聞天命靡常，惟歸有德。秦惟無道，滅絕墳典，殘虐百姓；繼以項氏，益肆暴酷，放弒義帝，惡貫於天，海內震號，神人共憤。漢王倡為義舉，兵皆縞素，席捲三秦，立降二魏，虜豹斬悅，破趙誅餘，非兵之強也，德之召也。所向風靡，罔不順服。獨燕未附，寧知命之所歸乎？方今兵屯趙城，遺書北指，若能倒戈納款，憫恤民命，不失封王，分茅百世。趙鑒不遠，王其思之！<br />
　　燕王看書畢，因問隨何曰：「漢王兵敗睢水，寄足滎陽，王業未定，何言天命之可歸乎？」何曰：「大王所見誤矣！不觀大敗，不見真命之符；不量時宜，實為井底之智。然吾漢王雖敗睢水，而大風解圍，白光引路，使非上天默佑，何以脫此難乎？此見聖王有百靈之助也。而滎陽駐兵以當四面，使非睿智神武，何以制天下乎？此見聖王有文武之勇也。漢以韓信善能用兵，子房善能用智，蕭何運轉糧餉，帶甲百萬，名將雲從，大勢已定，不待智者辯論而可知也。然西楚雖強，沐猴非人，獨夫招怨，遠不過一年，近不過數月，豈能久乎？大王不度時勢，不審成敗，而謂漢王王業未定，不亦誤乎？況今趙已滅矣！唇亡齒寒，剝床以膚，大王獨不惕兢之乎？」燕王聞隨何之言，深加歎賞，遂召蒯徹附耳曰：「隨何之言，深為有理。爾若見信，當斟酌可否，不必多費頰舌也。」蒯徹曰：「臣若到彼，觀其動靜，自有處決！料不辱君之命也。」燕王款侍隨何，即令蒯徹往趙國來。不知如何說信？且看下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
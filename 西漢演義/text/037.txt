
			　　次日，蕭何會滕公赴早朝畢，兩人出班奏曰：「臣等於招賢館得一賢士，韜略精通，識見高遠，堪為破楚元帥。乞大王重用。」漢王曰：「賢士何處人？曾出仕否？願說姓名，朕當錄用。」蕭何等奏曰：「此人原淮陰人，姓韓名信。曾為楚執戟郎官，屢上疏於霸王，不用，因棄楚歸漢，不遠千里而來。昨叩其所蘊，雖伊尹子牙，孫吳穰苴，亦不能過也。」漢王笑曰：「此人我在沛縣時，曾聞他受辱胯下，乞食漂母，一鄉人輕賤之。丞相若舉此人為將，三軍不服，諸侯訕笑，項羽聞之，決以我為瞽目人也！」蕭何曰：「古之大將，多出自寒微，豈可以門戶而論人耶？伊尹莘野匹夫，太公渭水釣叟，寧戚為抱車豎子，管仲為檻車匹夫，後來施用作為，皆成大事。韓信雖出微賤，而胸中所學，為天下奇士，若舍而不用，使彼投於他國，是棄連城之璧，碎和氏之寶也。願王聽微臣之諫，急用韓信，項羽可滅，咸陽可復。如負所舉，治臣等之罪。」漢王曰：「既卿等舉薦，可召韓信來相見。」蕭何傳命，著禁門大使召新來韓信入內朝見。

　　韓信尋思：「漢王召我如此輕易，決不重用。我且進內，看漢王如何待我。」韓信入內，朝見漢王。王問曰：「汝千里而來，未見才能，似難大用。即今倉廒缺官管理，升汝為連廒官，試看盡職如何。」韓信即謝恩，略無慍色。蕭何滕公，甚是不安。

　　韓信退到倉所，查點斗級人等，驗看倉廒，估計糧數，取算子一把，照米堆多寡，開除一算，毫釐不差。在倉斗級老人，見信查算明白，拜伏在地曰：「自來管倉大人，未有如賢公精明神算也。」信笑曰：「量此待一僕隸之事耳，何足以盡我哉？」蕭何密差人打聽，見信如此算法，遂請來相見曰：「某欲舉公為元戎，漢王恐賢士不能勝此重任，特以小官試看盡職如何，適聞賢公到，估計米堆，一算無遺，不知何法，便能知此大數？」韓信曰：「算有小九之數，有大九之數，若能精通算法，雖四海九州，亦不出此算法，況倉廒米數乎？昔伏羲畫卦，雖六十四數，引伸觸類，千變萬化，天地間數目，皆不出此矣！」蕭何嗟歎不已。韓信又曰：「倉廒米糧，日久且朽，當出陳易新，以濟民用，公私兩便，此亦宰相之事也。丞相此時正當舉行。」蕭何聞說，謝曰：「賢士此言甚合時宜，明日奏過漢王，決遵教施行。」韓信辭何到倉，即合斗級隨倉四名，宿歇看守，仍著地方沿牆周迴關防，小心風火，判押批封，各得周悉。蕭何訪知，心下甚喜。

　　一連數日，漢王不朝。何因具小啟，付豎宦傳入內，漢王傳命：「連日思欲東向，未有良策，因未出朝見，明日當相見也。」次日，蕭何率百官早朝畢，漢王退至便殿，召蕭何等入內議事。王曰：「朕在此久住，思欲東向，未有良策，奈何？」蕭何曰：「東向非難，必得一破楚元帥，方可舉行。」王曰：「朕所思者，正謂此耳。」蕭何曰：「王不必多思，只重用韓信，大事定矣！」王曰：「韓信貧時，資身尚無長策，欲當此大任，而與項羽相敵耶？」何卻將信算法，並易新之說，啟奏漢王。王曰：「此一節之能耳！」何曰：「觀此一節，足知其餘，韓信真將才也！不可錯過！」漢王曰：「既如此，且將韓信加升治粟都尉。」

　　近臣傳命出，韓信歡然領受。隨將舊管文書，查看一遍。何為新收之數，何為舊管之數，何為開除之數，何為實在之數，各有簿籍，較量斛斗，出入有經，收放有法。平昔都尉到任者，各項在倉人等有進見之禮，都尉若受此禮、遂為眾人所挾，放糧之際，任他們除關納之，民多生怨心，韓信到任後，即出告示，先將積年在倉作弊之人，盡行查革，即選殷實正身之人，毫釐不與私通，收放之時，均平公道，納糧之際，再不使錢，支糧之人，斛斗滿足。半月之間，百姓稱快，情願爭相交納，再無稽遲留連之弊。眾人曰：「今日得此賢明大人在上，我等急急納糧，省多少盤費。」一月之間，倉廒充實，門禁肅清。眾百姓聚幾個為首的，都到丞相府，連名保韓信曰：「我等往日費錢，又受許多辱罵，納糧的稽遲半年，不得上納，支糧的等候日久，不得關支。今得這個韓大人來，我等省了許多煩惱。今聞丞相又要升他轉別處去，望丞相且留他在倉，掌管二三年，我等受無窮之賜。」何笑曰：「韓大人他是個大材，今卻小用了他，況治粟之官，豈足以盡其能哉？」眾人又苦苦哀告，何曰：」汝等且回去，容吾商議，再作區處。」眾人出府。蕭何暗思：「韓信非等閒人，可大可小，無往不可，我須極力保舉。」

　　次日蕭何入內見漢王，早朝禮畢，漢王宣何上殿曰：「朕近日夢中多兇險，又思父母家眷在彭城，何月得相見？鬱鬱於此，非久居之地也！」何奏曰：「昔齊景公放獵回，語晏子曰：『寡人每夢不祥，於心不快。』晏子曰：『夢之不祥請言之』。景公曰：『我上山見虎，入澤見蛇，何也？』晏子曰：『山為虎所居，澤為蛇所藏，何為不祥。今國有三不祥，未審我王知否？』景公曰：『吾不知也。』晏子曰：『國有賢士而不知，一不祥也；知之而不能用，二不祥也；用之而不擢之以重任，三不祥也。』今王夢中兇險，是有賢士而不能重用之故也。臣恐項王從范增計，舉兵而西，王將何人以御之？此臣日夜之憂也！」王曰：「國中有賢，朕豈有不重用之理？是我到褒中許多時，何嘗有賢而不用耶？」何曰：「見今有一大賢而王不用，是遺目前而乃遠有所思，不亦誤乎。」王曰：「大賢安在？丞相當言之，朕即擢用也。」何曰：「臣欲薦舉，又恐我王嫌門戶之寒微，鄙出身之卑賤，徒舉而不用，反失賢士之心，則四方雖有豪傑，不欲為王用也。」王曰：「卿不必多言，即將賢士姓名報知。」何近王前叩首曰：「舉國賢士，惟淮陰韓信也。」王曰：「前卿二次舉薦，已加封為治粟都尉矣，豈謂不能用耶？」何曰：「治粟都尉不足以盡韓信之才能，必拜封大元帥之職，然後可以留韓信也。不然，信必去矣！」王曰：「爵不可以濫加，權不可以輕與。韓信一月之間二次封賞，若今未見尺寸之功，遂加元戎之職，使從我豐沛將士皆怨我賞罰欠當，而退有後言也。」何曰：「自古聖帝明王之用人也，隨材致用，因人授職。臣料韓信乃棟樑大材，王今小之，此臣所以屢次為王言也！若豐沛將士，雖多勞苦，皆非信之儔，王豈可以此較彼，胸失輕重也？」王曰：「姑從丞相之言，且著韓信少緩數月，待張良或有舉來賢士，堪為元戎者，朕當重用，不負昔日角書之約；若張良未有保舉，那時卻用韓信亦不為遲也。」
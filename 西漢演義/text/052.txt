
			　　且說韓信人馬，到了河內郡，離城五十里，安下營寨，有殷王預知韓信兵到來，離城三十里下營，各門設人馬防守，殷王司馬卬有大將孫寅，副將魏亨，謀士都萬達，眾人聞韓信人馬到來，與卬會議，卬曰：「韓信兵勢眾大，又兼詭計甚多，卿等有何良策？」都萬達曰：「以臣愚見，且著三軍，嚴加防守，一邊差人報知霸王，遣兵來救援，河內可保無事。若與對敵，恐難取勝。」孫寅曰：「韓信遠來，利在速戰，豈容坐待救軍至而後攻賊耶，一面差人求救於楚，一面出城對敵，倘勝則韓信必走，如不勝則固守，未為晚也。」卬曰：「寅之言是也。」遂遣使修書，求救於楚。

　　孫寅等領一枝人馬，出河內與韓信對敵，信曰：「汝殷王不知天時，不曉人事，各國諸侯望風歸降，況汝偏邦小國，乃敢抗拒天兵耶？」寅曰：「汝漢王已得咸陽，苟延性命足矣，尚不知止，復差汝來送死也！」韓信背後樊噲大怒，一馬衝出，與孫寅交戰，二將兵器齊舉，戰五十合，不分勝敗，魏亨見孫寅戰樊噲不下，急舉刀出馬助戰，韓信陣上走出兩員大將薛歐、陳沛，各舉兵器，截戰魏亨，五員大將，戰在一處，起一縷征塵，滿天殺氣，正在戰鬥中間，司馬卬城上望見，急領一枝精兵，開了城門，放下吊橋，突出軍前，一聲炮響，衝殺漢兵。這邊二將勒回馬，退下陣來，韓信見司馬卬衝來，急著周勃、柴武、盧縮、靳歙領大隊人馬抵住，信高處大呼曰：「如有一人退後者，即斬首示眾！」以此眾人扎住營盤不動。司馬卬連衝三陣，見信兵不動，急撥轉人馬進城。韓信卻催漢兵追殺，司馬卬人馬俱進城矣，此日彼此俱未折兵。韓信傳令且回營休息人馬，預備攻城。

　　有司馬卬遣使臣一儒赴彭城求救，儒到彭城，霸王已起兵徵齊梁未回，便到齊梁來見霸王，將表文呈上。表曰：

　　殷王臣司馬卬頓首上言：劉邦失職，入寇關中，三秦敗亡，咸陽被虜，郡縣承風，二魏離叛，兵圍河內，事在急危，蓋河內乃關中之要害，西楚之襟喉也；此地失守，河東振動，陛下疆土，漢得其半。言至於此，臣實寒心！伏乞早發救兵，急為經畫，齊梁可緩，漢兵為要，廟堂之議，當為預定；燎眉之勢，懸望救援，若或少行延緩，陛下貽宵旰之憂，臣等為亡國之虜矣！臨表涕泣，不勝惶懇之至。

　　霸王覽表大驚曰：「不意劉邦兵到河內，一旦如此猖獗！」急召范增議曰：「朕今齊梁未下，不便遽離此地；欲差人往救，又恐不得其人。亞父以為如何？」增曰：「必得陛下親征，方可以御漢兵。但齊梁未下，又不可速往，今且差大將項莊、季布二將，領兵三萬，前赴河內防護。待齊梁既定，陛下就統大兵徵進，調各路諸侯協防，此為上策。」霸王曰：「然。」遂遣項莊、季布救護不題。

　　卻說韓信圍河內日久，司馬卬只是堅壁不出。信密與請將計議曰：「司馬卬城高池深，一時難破，又不見人馬出來對敵，倘救兵或至，裡應外合，反中其計。爾等必須如此如此，方可取勝。」諸將聽令，各調人馬，分頭行事，次日，韓信將四門人馬，徐徐盡散，令各營預備行李，偃旗息鼓，若有退兵之狀。

　　城上見如此模樣，便報知司馬卬，說韓信人馬，今日金鼓不響，漸次退後，不知何意。卬急到城上觀望，果見韓信兵退盡，便召謀士都萬達等計議曰：「韓信兵退，必是打聽救兵到來，或是霸王親征，因此人馬盡退，不然如何忽然一夜將人馬密密便退後而去？」都萬達曰：「韓信詭計甚多，雖是人馬一時退去，恐是詐退，或誘我兵出城追趕。卻埋伏兵馬攻劫，不可不嚴加防護，又須差的當人出城探聽，果是真實，方可追趕。」司馬卬即差精細數軍卒，出城打聽，行至十里外，村莊店中，遇見有幾個擔行灶的軍人，因買飯吃，便問道：「爾等如何不攻城，卻一時便起身？」那幾個軍人便道：「昨日有探事的來說，霸王從河北親統大兵，徑自攻打咸陽，漢王惶懼不敢出敵，一連有十數起飛馬來取韓元帥，以此一夜將人馬退盡，此時行了有六七十里之外。我們因是擔著行灶重物，又連日有疾，不得快走，又恐怕韓元帥點名。」其中又有說道：「元帥忙著救咸陽，那裡有暇點名。」

			　　漢王大兵至滎陽，先差王陵探聽城內消息，城中雖有官吏守城，而無兵馬。聞漢兵臨城，守令吳丹召父老曰：「漢王長者，不可失也，吾等當開門投降，不可使動干戈，徒遭鋒鏑。」眾父老曰：「惟命是從。」於是守令吳丹即率諸父老出城迎接漢兵，漢王統大兵進城，安撫百姓畢，鍾離昧兵方到。探聽人報漢王曰：「鍾離昧領兵一萬，離滎陽三十里下寨。」王曰：「鍾離昧遠來，人馬疲乏，正好統兵截殺，不可待彼安定營寨，恐一時難以攻擊。」乃差王陵、周勃、灌嬰、周昌四將各領三千人馬，分頭殺出，圍住鍾離昧。鍾離昧紮營未定，見四面漢兵衝殺而來，急出迎敵，左有王陵，右有周勃，前有灌嬰，後有周昌，四面夾攻，鍾離昧如何抵當得住？棄營逃走，四將領人馬追趕。楚兵見無主將，先自亂動，四潰奔走，漢兵盡力追殺，生擒活捉，不計其數，馬匹器械，盡皆得之，諸將各相爭取，以此鍾離昧領敗殘人馬得投大路而去。諸將乃回見漢王，王大喜，重賞四將訖。

　　霸王親統大兵趨成皋，聞曹咎自殺，漢已得成皋，命英布、陳同把守。鍾離昧攻滎陽，被漢殺敗，兩處俱失利。霸王遂屯兵廣武，以此兩家相拒，各未交敵。

　　韓信屯兵趙地，因見霸王一齊起兵救成皋、滎陽，尚未攻齊。齊王田廣聞韓信大兵欲攻殺，甚患之，百姓一日常有十數驚。後傳至滎陽，有酈生知此消息，暗思齊王如此驚惶，若往陳利害，彼定然歸降，不動聲色，而卒能下齊七十餘城，吾之功不小也。」遂來見漢王密言曰：「今燕趙已定，惟齊未下，諸田未族最強大，近楚多詐，雖遣數萬之師，未可以歲月破也。臣仰仗大王明詔，憑三寸之舌，陳其利害，說齊降漢，使為東藩，不勞張弓矢而能屈人之兵，所謂謀之上者也。」王曰：「先生果能說齊歸漢，使此免動干戈，一國蒼生之福，百世無窮之利也。乘韓信人馬未動，先生正好急趨齊說之。」

　　於是酈生帶領從人辭王趕齊國來。一日到齊，不入館舍，徑投府來，令人傳說，有漢使酈食其特見齊王，陳說利害，救一國生靈。門吏奏知齊王，齊王請酈生入內，酈生由中門而行，徐徐進內，旁若無人。齊王怒曰：「汝來吾國，欲下說詞，乃敢抗禮入見，欺吾國無尺寸之兵乎！」酈生曰：「漢王帶甲百萬，威震中外，韓信屯兵趙地，即欲席捲而來。齊民如魚游釜中，危在旦夕，大王是位亦難保矣！吾之此來，一則救萬民之命，一則保大王無虞，實齊國之盟主，上邦之使命，非有求於大王，何屈禮以見之耶？大王如不欲保齊國，即殺吾以正臣禮，如欲為百姓計，安得不從吾所好乎？」齊王曰：「吾齊國地方數千里，國富兵強，南阻楚淮之勢，北鎮燕境之雄，西有魏趙，東接海隅，內有文臣致治，外有武將安邊，按甲屯兵，坐觀勝負，如何危在旦夕？」酈生歎曰：「大王何欺人之甚耶？大王自度與項王勇武何如？項王得關中而不能守，走彭城而不能敵，五國皆叛，關中盡失。今齊以千里之區而欲抗全勝之漢，不亦誤乎？」齊王沉吟不語。酈生又曰：「大王不必沉吟，先須觀天下之所歸，而後知興亡所決。某不知大王果能識天下之所歸乎？」王曰：「不知也。」生曰：「大王若不知天下之所歸，宜乎以我為抗禮也，方今事勢，楚若強而實弱，漢似弱而實強。以天下封疆漢得七八矣，楚僅二三分耳，不知修德，尚爾縱橫妄為，不自退省。今漢王以縞素為資，為義帝發喪，布恩威於天下，而天下莫不信從，明並日月，德同堯舜，見今據敖倉之粟，塞成皋之險，拒飛狐之口，杜太行之道，守白馬之津，撫安百姓，虎視天下，吾知天下之所歸者，誠在漢不在楚也。大王急早歸附，倒戈卸甲，開城納款，全一城之生靈，為萬世之長策。臣之此來，實為齊，非為漢也。大王宜熟思之！」齊王聞生語，起身謝曰：「先生此來，實為寡人，適語言冒瀆，幸望恕罪。請問如何歸降？」酈生曰：「大王先差人齎降表，臣在此候漢王到來，與大王一同請見。」有田橫在側便道：「韓信見屯兵於趙城，恐一時前來，大王不曾準備，何以御之？」酈生曰：「某此來非私行，乃奉漢王明詔而來，韓信豈敢抗違？」齊王曰：「先生可寫書與韓信，約會退兵，庶可准信。」生曰：「臣就寫書達知韓信。」酈生即修書一封，差從人同齊使赴趙，止韓信進兵。

　　卻說韓信在趙屯兵日久，正欲計議伐齊，忽有人來報：「酈大夫差人來下書。」韓信令至帳下，其人曰：「酈大夫奉漢王詔，與齊陳說利害，齊王願罷兵請降，今已具表赴成皋，齊七十餘城盡歸漢矣。有書在此，上見元帥。」韓信接書拆封，書曰：

　　漢大夫酈食其頓首，書奉韓元帥麾下：生奉王旨出使於齊，罷兵息爭，委心帖附，順天休命，悉歸王化，皆仰仗漢王之聖明，實賴元帥之威德，不動聲色，下齊七十餘城，免三軍汗馬之勞，救一國生靈之命。茲遣小啟上達，乞罷干戈，旋師成皋，休軍養威，舉眾伐楚，六國景從，恢弘大業。元帥之功，銘之鼎彝，某不敢貪大功為己有也。食其再拜。
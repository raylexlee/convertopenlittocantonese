
			　　卻說見異人者何人？乃是陽翟大賈，姓呂，名不韋，賈於邯鄲。其人天資穎悟，識見精明。幼年曾從鬼谷子，授以相法，善能相人。見了異人，便連聲贊道：「奇貨可居也！」當時異人同公孫乾歸宅。

　　卻說不韋見了異人，回到私家，見父問曰：「耕田之利幾倍？」父曰：「十倍。」「珠王之贏幾倍？」父曰：「百倍。」「立主定國之贏幾倍？」父曰：「則無數矣。」不韋曰：「商賈勞心，耕田勞力，其利有算。今秦皇孫異人相貌豐雅，此人後必大貴。見今拘質於此，不得還國，願以千金賂趙侍臣，討救還國，以圖富貴。此無窮之利也。」父曰：「此事為之不易。如成，則可以為王侯；如下成，破家之道也！汝宜斟酌為之。」不韋曰：「兒之相法，百發百中。料異人後來必貴，兒命亦當發達。此舉甚利，父不必憂矣。」

　　於是不韋遍訪公孫乾親識。城東有一人姓季，名默，與乾姻好，素通關節。不韋備禮往見，以販賈於此，無所倚托，欲以玉帛之禮，求見公孫一面，以為光寵，再無他圖也。默遂允諾。次日見乾，備道不韋行藏，舊與默交厚，欲轉托一見，以光蓬蓽；不敢驟見，借某以為先容，不知肯容納否？公孫乾依允。當日默引不韋投見。不韋備黃金十錠，白壁一雙進獻，乾喜納，遂留飲竟日，相與接談。不韋語言便利，應答如流，乾以為相見之晚也。自此，不韋與乾往未情洽，不韋每有好食，或時物，便以送乾。乾以此坦然不疑，遂為契友。

　　一日值端陽節，公孫乾後園設酒，邀請不韋、季默敘飲，遂請異人出，與不韋相見。不韋佯問：「此何人也？」乾曰：「此秦皇孫異人也，等閒不與他人接見，公乃契交，請出同坐。」不韋再三謙讓曰：「皇孫乃秦貴人也，豈敢連席？」乾曰：「俱是一樣，不必過謙。」不韋遂與異人連席，乾與默對坐。飲至半酣，情甚歡洽。彼此俱無嫌疑。其日甚樂。至晚，不韋辭歸。

　　次日不韋具彩幣求見異人，兼以謝酒為由，來到公孫乾宅內。正值公孫干進朝未出，不韋就與異人相見，獻以彩幣。異人曰：「我秦國棄人也，子何相待之深耶？」不韋因見無人，遂密告曰：「吾此來欲大子之門，而不惜千金，以見公孫乾，其意蓋深有在也。」異人笑曰：「君不大君之門，而乃大吾門也？」不韋曰：「子不知也，吾門待子門而大。雖欲大子之門，實欲大吾門也。」異人知其心跡，遂引坐深語。不韋曰：「秦王老矣，安國君已為太子，王業大定，國勢日強。安國君雖愛幸華陽夫人而無子，若能立嫡嗣者，獨華陽夫人耳。況子兄弟二十餘人，子為中子，又拘質在趙，日遠日疏，情間益久，苦秦王薨，必立安國君為王，諸子旦暮在前者，定爭力太子矣。富貴他人得之，吾子徒老死趙國，何能歸秦？」異人被不韋說到傷心之處，遂涕泣語曰：「子之說，真金玉之論，肺腑之言也！為今之計奈何？」不韋曰：「子貧困如此，無以奉獻於親及結好賓客。不韋雖貧，請破家為千金，與子西遊，事安國君及華陽夫人，陳說顛末，道子忠愛。料安國君、華陽夫人必喜其說，立子為嫡。得歸秦國，將來必為太子。此計如何？」異人乃頓首謝曰：「吾父母邦國，久未歸省，終日鬱鬱，生不如死。子能捐金為我圖之，他日還國，再見天日，但有得地之時，富貴與子共之。子可速行，早賜佳音。我在此，屈指懸望也。」
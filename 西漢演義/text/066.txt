
			　　卻說霸王吩咐三軍：「今夜徐徐退回，朕自斷後。」又吩咐大將曹咎曰：「我兵一退去，漢王恐我復來，決走成皋。爾可領兵一萬乘虛即入成皋駐紮。倘漢王復來奪成皋，爾但堅守勿與戰，待我大兵到來，爾那時卻出接應，必獲全勝矣。」曹咎依命，領兵潛在成皋之西。楚兵一夜退盡。

　　早有人報漢王曰：「楚兵一夜退盡矣。」漢王召張良、陳平計議曰：「楚兵忽然一夜退去者，何也？」良曰：「此必因王陵在彭城，英布出南溪口，彭越取外黃，數處緊急，楚兵因退去。大王即今當走成皋，會合韓信，仍來滎陽操練人馬，整率伺候伐楚。」漢王曰：「先生之言，正合吾意。」良曰：「漢兵如出成皋，不可徑行，恐楚兵有埋伏或在臨近，倘漢兵正行而或半擊之，我兵決敗，此亦不可不防也。」漢王乃遣周勃、柴武領兵五千，先阻成皋西路，然後大兵陸續進發。

　　曹咎聞漢兵行動正欲調兵追趕，有人來報周勃、柴武領兵阻西路，以此人馬不敢調動。一晝夜漢兵已走盡。周勃、柴武見楚兵不出，續後又催動三軍隨行。曹咎打聽得漢兵已遠去，遂進成皋，安撫百姓，堅守四門不題。

　　卻說漢王統領大兵，星夜前往趙城，離城五十里，先安定營寨畢，遂同十數個輕騎，馳入韓信營。此時方黎明，韓信、張耳因飲夜酒睡熟未起，漢王繞中軍馳走一周，回入帳中，床頭邊見設一小紅桌，桌上錦袱蓋著元帥印，漢王令人揭起錦袱，將印取過。韓信方起身，忽見是漢王，不勝驚惶，下地俯伏曰：「臣該萬死，不知大王入營，有失遠迎！」王歎曰：「輕騎數人繞營，馳驟直入中軍，將軍尚睡未起，印已取過，左右亦無人報知。倘刺客詐稱漢使因而入營，取將軍之首，如探囊取物耳！將軍坐鎮一國，敵人新降，疏漏如此，豈足以爭衡天下乎？」說得韓信羞愧滿面，站立不往。須臾張耳方到，叩頭伏罪。漢王亦責之曰：「汝為副將，正當參贊軍務，嚴加謹慎，晝夜關防，勿使敵人窺探虛實，方為節制之兵。若汝營陣欠嚴，關防不密，縱人馳驟往來，真同兒戲，汝亦不能無罪。若以軍法論之，韓信即當廢斥，汝當斬首，庶可警眾。但念汝等累有勤勞，又兼天下正多事，適在用人之際，姑爾饒恕。若復疏虞，決正軍法！」韓信、張耳再三叩頭謝罪。漢王遂持印歸大營，韓信、張耳隨於馬後步行，赴營謝罪。

　　漢王入營召諸將曰：「韓信、張耳兵無節制，我一時馳入奪印，尚爾不知。倘敵人乘間而入，何以御之？似不可復用為將，吾欲易置之而另立他人，諸君以為何如？」張良、陳平密告曰：「不可！漢營諸將，無如信之能者，今日特一事之失耳，豈可因小而棄大哉？昔衛侯有將苟燮，曾賦於民，而食人二雞子，衛侯遂棄不用。子思曰：『夫聖人官人猶用木，取其所長，棄其所短，故杞梓連抱，而有數尺之朽，良工不棄也。今君處戰國之世，選爪牙之將，而以二卵棄千城之將，使不可聞於鄰國也。』衛侯從子思之言，遂用苟燮。今韓信雖有此失，而豈可沒其平日之善哉？」上遂召韓信、張耳進見，王曰：「我滎陽、成皋二處受困，爾不遣兵救援者，何也？」信曰：「燕齊之地，變詐不常，兵一轉動，恐復作亂。近聞滎陽被圍，未見真實，由此不敢起兵。」王曰：「趙既破矣，而齊久不下者何也？」信曰：「兵久用則疲，將久守則懈，國久圍則敝，敵久拒則困。臣以數萬之眾，累戰取勝，往來齊魏之間，行數千里，若不休息士馬，遽爾馳騁行陣，倘敵人以逸待勞，我兵決敗。臣一向暫屯兵於此，少假寬貸，所以三軍怠緩。臣近日正議伐齊，不意大王車駕幸臨。臣數日後即伐齊，以定六國，大王可屯兵於修武，復取成皋，臣伐齊後即與大王會兵伐楚，以定天下也。」漢王大喜，是日封韓信為大相國，仍掌元帥印。張耳為趙王，備守趙地。漢王從韓信之言，遂屯兵於修武。
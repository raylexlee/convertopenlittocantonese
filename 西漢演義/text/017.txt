
			　　卻說章邯要斬使命，眾將曰：「不可！若斬使命，實為矯抗，不若且將趙常拘留在此，卻備細奏聞，看二世喜怒何如。」邯遂按劍不斬，卻拘留趙常在營。未及具奏，有陳稀等眾將勸邯曰：「趙高已拘公等老小，蠱惑之言，已入君心，縱有大功，誰則知之？夷族之禍，恐終難免。不若斬使，以決其忐。」邯尚猶豫不能決。

　　後數日，陳餘差人自趙來下書，邯拆書，曰：

　　白起為秦將，兩並鄢郢，北抗馬服，攻城略地，不可勝計，而卒賜死，蒙恬為秦將，北逐戎人，開榆中地數千里，竟斬陽周。何者？功多秦不能封，因以法誅之。今將軍為秦將三世矣，所亡失已十萬數，而諸侯並起，趙高素諛日久，今事急，亦恐二世誅之，故欲以法誅將軍以塞責，使人更代以脫其禍。君居外，多年隙，有功亦誅，無功亦誅。且天下之亡秦，無愚智皆知之；今將軍內不能除佞以清君側，外不能約諸侯而制強鄰，孤立而欲長存，豈不危哉？將軍何不還兵，與諸侯為從，南面稱孤，孰與身伏斧鋮，質妻子為戮乎？陳餘百拜謹書。

　　邯看罷書，與眾將說：「餘之言，亦自有理。但不知投何處去為上？」陳稀曰：「別國新立，志多狐疑，未可歸附，惟楚將軍，功烈震當時，氣節蓋天下，又兼兵強將猛，威勢大振，雖大國諸侯，亦肘膝而見，吾知他日滅秦者，必楚也。公當諦楚，不失封王之貴。」邯曰：「吾昔殺項梁，與楚有世仇，楚將軍豈能容我？」稀曰：「我與將軍見楚，陳說便利，料楚定從其議。」邯曰：「子往說之，吾專候來命。」

　　陳稀遂匹馬到楚營。傳報有秦使見元帥，羽曰：「著進來！」稀入營，見羽行禮畢，羽曰：「困久不行納命，欲使汝為說客耶？」稀曰：「兩軍相持，勢力俱困，費用不貲，百姓疲敝，非惟不利於秦，抑且不利於楚。」羽曰：「爾欲何為？」稀曰：「章將軍勞苦三年，身經百戰，持兵日久，功難報秦，奈何趙高日相陵替，今者抗命拘使，情願歸附將軍，共成王業。今其士卒，如赤子之望父母也。不識尊意以為如何？」羽大怒，拍案大呼曰：「邯殺吾季父，千載之恨，百世之仇，正欲砍首以為溺器，方可泄吾之恨，豈容其歸附於吾左右耶？」陳稀冷笑不止。羽益怒曰：「汝冷笑，欲試吾寶劍耶？」稀曰：「吾笑將軍所為者小，所失者大也。且大丈夫為國忘家，用賢略仇。彼邯之行兵，乃各為其主耳，此人臣之忠，而智者所必取也。將軍何拘滯於心，而示人以不廣耶？」范增曰：「且令陳稀暫在帳外管待，某有一言以告將軍。」羽呼稀曰：「汝權且暫出帳外酒飯，容吾思之。」稀遂出帳，羽令人管待不題。增乃進言曰：「公威勢甚大，而持兵日久，不得入關者，以其有章邯為之藩籬也。今邯為二世趙高疑忌，欲遣使賜死，逼迫甚急，以致邯進無所往，退無所歸，兩難之際，不得已而仰附於將軍。誠使將軍不念舊仇，撫之以恩，結之以義，連屬其心，而俯納之，彼必感恩圖報，雖蹈湯赴火，而卒為將軍用也。且秦之所恃者，邯也；苟邯去，則藩籬撒，而國無所倚重矣。蓋國無主將，是謂無國。將軍乘其虛，而鼓兵以進，破秦如建瓴之易耳。今苟捨此，拒而不納，使邯據兵以投他國，結連為援，以圖大事，是秦未亡，而又增一秦矣。古人云『三軍易得，一將難求。天與不取，反受其咎。』將軍宜舍私仇，速賜剛斷，忘小仇而成大謀，天下之豪傑也。」羽聞增言，遂悟曰：「軍師之言，誠確論也。」即召陳稀上帳曰：「吾熟思子之言，始恨章邯有殺季父仇，本不容降，但以國家用人，不懷舊恨；季父之仇，一人之私也，國家用人，天下之公也，豈可區區以報仇為念，而忘用人之大公乎？如邯果有實心向我，姑免舊忿，准彼來降。就傳吾言，可速斬秦使，統領本部人馬，赴漳南來見。如能建立功勳，他日滅秦之後，富貴當與共之。」

　　陳稀領命拜辭，回復章邯。邯曰：「據子之言，即當斬使投降，但恐范增多謀，或誘我歸楚，因而致害，反中其計矣。子可再往，以探虛實。」陳稀仍又赴楚寨見羽曰：「章邯即欲來降，但恐將軍猶念舊仇，反自投陷阱矣。」羽曰：「大丈夫一言，重如泰山。欲殺章邯，豈無別計？苟誘而殺之，使人有欲來降者，皆以章邯為藉口矣，不亦自塞賢路耶？」羽遂折箭為誓，付與稀。稀遂以折箭來見章邯，備說項將軍如此義氣。邯大喜，就升帳取出趙常來，當即斬首示眾。紛會諸將，同領十萬兵，一聲炮響，吶喊搖旗，徑赴漳南來。三十里安營，章邯領眾多秦將，赴楚寨來，拱手轅門外，聽候參見。

　　范增卻令楚兵提列旌旗，嚴整隊伍，兩邊站立許多將官，俱是鮮明衣甲，十分威儀。羽居中坐定，先發擂三冬，開了轅門，吩咐著新降章邯等人入見。邯進見行禮畢，流涕告羽曰：「邯因趙高讒言二世，不發救兵，反下詔賜死，拘禁老小，逼迫不過，無處容身，仰歸將軍，如嬰兒之望父母。但因昔日定陶行兵之際，奮不顧私，有傷尊公，罪當萬死。今蒙有寬，恩同天地，敢不竭力報效，以圖建立微功，上報將軍不殺之恩，下雪佞臣讒戮之恨。幸惟收錄，以任驅使。」羽因安撫之曰：「爾等既歸命於我，我今必當重用，正宜忠心報國，勿興異念。滅秦之後，富貴共之。」邯等眾將，叩頭謝恩，就著本部人馬，伺候徵進。

			　　卻說李斯、趙高、胡亥扶始皇靈車，從井陘九原，直道至咸陽，始發喪。胡亥襲帝位，是為二世皇帝。九月，葬始皇於驪山下，以宮女無子者，皆令其殉葬墓中，自此大權俱李斯、趙高執掌。又為嚴刑酷法，殘虐百姓，大臣公子有罪者，輒行誅戮，四海怨望，干戈遍起。二世又思蒙恬在外，兄弟子姪在內，恐復作亂，欲召而盡殺之。子嬰諫曰；「蒙氏，秦之大臣謀士也，一旦棄絕，而用此無節行之人，是使群巨不自相信，而鬥士之意離也。」二世不聽子嬰之諫，定要盡殺蒙氏九族。蒙恬聞知，歎曰：「吾積功信於秦三世矣，今將兵三十餘萬，其勢足以背叛，而寧守義不妄為者，不敢辱先人之教，不敢忘先王之恩也！」遂飲鴆而死。二世聞蒙恬死，將蒙氏兄弟子姪，盡遷徙於蜀郡，平日李斯、趙高所忌憚者，惟扶蘇、蒙恬耳，今皆誅滅，此外一無所畏憚，遂勸二世專行殺伐，凡一應大事，俱按不奏聞。以此盜賊蠭起，山東、山西、河南、河北、吳楚之間，無一處無兵馬。陳勝、吳廣起兵於蘄，武臣起兵於趙，劉邦起兵於沛，項梁起兵於吳。四海縱橫，天下變亂。二世惟荒淫酒色，恣行快樂，終日有奏事者，伺候不得投見，以此各處奏章，略無所聞。

　　卻說劉邦字季，沛縣人也。母媼嘗休息於大澤堤塘之上，夢與神交會。忽時雷電晦冥，邦父太公往視之，則見蛟龍見於其上，母遂有娠，後生邦。邦為人隆準龍顏，美須鬢，左股上有七十二黑子。愛人喜施，豁達大度，不事生產。及年壯考試，補吏為泗上亭長，好酒喜色，人多狎侮。獨單父人呂文見邦狀貌，甚奇之，常曰：「劉季雖貪酒好色，人多輕之，但時未遇耳。若一發跡，其貴不可言。」因歸家謀諸呂媼，願將女呂顏與邦為妻。呂媼怒曰：「往日曾許沛令，今何復許此下賤耶？」文曰：「此非汝兒女子所知也！」遂邀邦入座上，留飲酒。說話間，呂公起身舉酒，勸邦曰：「君狀貌有大貴，君當自愛，吾有息女，願嫁君為箕帚之婦，君勿違。」邦曰：「吾有三事未立：第一，幼而失學；二，力弱無勇；三，貧不能自贍。有此三事，豈敢屈公之女耶？」呂公曰：「吾意已決，願君勿阻。」邦遂出座，向公同呂媼拜謝。

　　酒深辭出，呂公送邦行百步遠，忽見一人望邦長揖曰：「連日訪季，欲想與一見也。」呂公相其人，身材凜凜，相貌堂堂，聲若巨雷，暗想此人一盛世諸侯也，隨於路傍酒館，復邀邦與其人入飲，便問壯士姓名，其人答曰：「某姓樊名噲，沛人也，以屠狗為事。因訪劉季，幸遇賢丈，又辱賜酒，敢問姓氏。」公曰：「某姓呂名文，單父人也，客居沛，聞君名久矣，幸得相見。欲有一言，請問君有內助否？」噲曰：「某少貧賤，無父母，尚未有配。」公曰：「吾長女名顏，已配劉季；次女名須，欲事君，君以為何如？」噲謙退不敢當。邦曰：「今日之會，真奇會也！一日之間，公以二女而許吾輩。公能相人，想知他日吾二人足可以保妻子也，君何辭焉？」遂相羅拜，盡醉而散不題。

　　次日，沛縣遣邦送徒夫赴驪山，中途多逃失者。曉至豐西澤中，邦曰：「公等拘解赴役，勞無期限，逃之者既得生，見在者恐獨苦，不若縱汝各任所住，庶免死役所也。」眾皆拜伏曰：「秦法甚嚴，我輩雖得生，恐負累君罪不輕也。」邦曰：「公等皆去，吾亦從此逝矣！」中間有十餘壯士，願相從，不忍捨去。是日，邦被酒大醉，夜從小路潛走，令一人導引，行至前途，還報曰：「前有一大蛇，長十餘丈，當徑不可進，不如從別路前往，免被傷害也。」邦曰：「壯士行路，何所畏懼？」遂撩衣仗劍，大步急趨向前，覷得切近，用力揮蛇，分為兩段，開行數里。眾壯士大驚曰：「劉季平日最怯，今奮力勇敢如此，非偶然也。」遂同隱於芒碭山澤間，沛中子弟多歸附者。後有人到斷蛇處，有一老嫗每夜伏蛇哀哭，聲甚悲切，人問嫗曰：「蛇死除害，爾可哭耶？」嫗曰：「吾子乃白帝子也，化為蛇當道，今被赤帝子斬之，是以哀哭無所歸也。」人皆不信，疑以為怪，急欲杖擊之，老嫗忽然不見。人以此告邦，邦聞之，心獨喜自負。

　　卻說劉邦自斬蛇之後，四方歸附者數百人，威聲稍振。有沛縣吏蕭何、曹參，見秦益暴虐，賦役煩重，欲議扶沛令，聚眾背秦，乃令樊噲召邦，同其商議。邦同噲領數百人赴沛縣來，聲勢赫奕，沛令驚悔，乃召蕭曹曰：「爾假以扶我為名，卻結引外兵，是招虎為翼，反生內患，侵奪之禍，汝輩起之也。」屢次要斬，眾人勸免，是夜，蕭、曹糾合心腹數十人，越城投邦舉義，因進言曰：「沛令庸才，不足與議大事。公今聲勢浩大，若乘此得沛城，暫屯人馬，漸次招撫逃亡在外之人，倡為義舉，四方響應，天下可圖也。」邦曰：「賢公若肯俯從大義，必須賺開沛城，襲殺沛令，立賢主以從人望，然後大事可成也。二公計將安出？」蕭何曰：「城中父老，正在驚惶之際，若今夜作書，曉諭百姓，陳其利害，束箭射於城中，使其內變，不一二日，城可下也。」邦從其言，即作書，射入城中。書曰：

　　天下苦秦苛法久矣！民不聊生，豪傑並起。今我倡義聚眾，從公議，擇沛主，往應諸侯，以共成大事。如若開城早降，免致屠戮，如若罔順天命，城破之日，玉石俱焚，後悔何及也！

			　　一日，龍且大兵到高密，離城三十里紮營。齊兵正與漢兵相拒，高密城將已攻破，正在危急之時。韓信聞龍且兵到，暫勒兵退五里，召諸將曰：「龍且乃楚之名將。仗武勇而來，可以智取，不可以力敵也。爾諸君當如此如此，則龍且可破也。」眾將各聽令依次而行。

　　卻說龍且升帳，與周蘭計議曰：「吾平生知韓信易與耳，寄食於漂母，無資身之策，受辱於胯下，無兼人之勇，其人不足畏也。」周蘭曰：「不然！韓信自下三秦而來，所到之處，無不風靡，雖霸王亦曾被車戰敗走彭城，其人足智多謀，變詐莫測。將軍當仔細防備，不可輕敵。雖乞食受辱，乃信自知有今日，不欲與群小相較，未可以為無能也。」龍且曰：「韓信雖所向得勝，但未遇勁敵耳，若遇智勇兼全之士，信豈能用其謀哉？」即差人下戰書。差人到漢營見信，呈上書，曰：

　　楚大將軍龍且書付漢諸將知會：韓信用兵，未逼勁敵，如魏豹不聽周叔之諫，以致喪師；陳餘不用左車之謀，而斬■水；燕王畏聲勢而暫降，非心之服；三秦失地利而偶敗，非戰之罪。吾今受命救齊，與信決戰，則非諸國可比。爾等速延頸以待，勿自退悔！

　　韓信看罷書大怒，要斬來使，諸將勸免，乃痛責三十杖，遂於面上以朱書「來日決戰」四字，放回差人。差人到楚營，哭告龍且，說韓信百般辱罵，將某要斬，諸將勸免，痛打三十，面上書四字放回。龍且大怒，就要出戰，周蘭再三勸住。

　　過了一宿，次日早起，三軍造飯畢，龍且結束威嚴，耀武揚兵，來到陣前，單搦韓信出馬，韓信一馬當先，與龍且答話。龍且曰：「汝原是楚臣，背楚降漢，擅作威福，已侵擾關中數大郡矣。尚自不知止，乃敢抗拒天兵，快早下馬投降，免汝一死！」信大笑曰：「汝來送死，尚爾不知，乃敢搖唇鼓舌耶？」龍且大怒，舉刀直取韓信，信挺槍交還，二馬一來一往，兵刀並舉，戰到二十回合，龍且精神倍加，韓信卻詐敗，向東南奔走，龍且笑曰：「吾固知信怯也！」遂盡力追襲。周蘭拍馬隨龍且之後，望濰水而來，到河邊見濰水盡掣去，信卒過河，周蘭大疑之，急向龍且馬前阻之曰：」濰水乃長流大河，今卻無水，此必阻上流而不行，使我兵過河，放水而下，將軍何以御之？」龍且曰：「韓信已大敗，逃命不暇，豈有深謀？況河水隨旱澇而為多寡，當此十二月隆冬之時，正水涸之際，河內以此無水，何足為異？」又見漢兵前驅大進，忽有人來報韓信只在前面不遠，龍且聞說韓信相近，揮動人馬，過河盡力追趕。到中流遠望見高懸一燈球如斗大，龍且急到燈球邊，見立一木牌，上書六大字雲：「吊燈球斬龍且。」周蘭等眾軍士俱來周圍看牌，龍且曰：「此必韓信因我大兵追趕甚急，欲阻我兵退，故此設牌以惑軍心耳。」周蘭曰：「夜深之際，豈能一時便有此牌？此必韓信誘引我兵追至此處，想有埋伏，故設此燈球為記，使漢兵望燈球而來。不若將燈球砍倒，漢兵自亂矣。」龍且舉刀即將燈球砍倒，只見西邊無數漢兵吶一聲喊，濰水上流水，滔滔洶湧而來，波翻洪浪，疾如箭發，霎時就到。楚兵正在濰河中流，大水一至，如何阻當？盡將楚兵淹沒。龍且聞水聲將近，急策馬前奔，龍且馬乃千里駒，一躍已到北岸。才然得去，當頭一聲炮響，閃出曹參、夏侯嬰，眾將圍繞上來，龍且圍在中間，不能得出。夜晚之時，難辨彼此，雖舉兵衝殺，怎當得漢將舉刀槍一擁齊上？龍且措手不及，被曹參一刀，斬於濰水北岸，此是韓信因龍且驍勇，又性烈如火，先令柴武為萬餘囊，滿盛黃沙壅住上流濰水，中間懸掛燈球為記，寫明六字，使龍且看見，定然發怒，砍倒燈球，燈球一落地，即去沙囊，則大水自上流而下，疾如飛箭，遂將楚兵淹死。岸上埋伏眾將圍住，龍且不能得脫，以此斬龍且於此處。周蘭乘夜黑亂軍中逃走，不知去向。

　　韓信斬了龍且，走了周蘭，軍聲大振。齊王在高密，如坐針氈，急召姪田光並田橫來商議曰：「龍且如此驍將，尚被韓信殺了，我兵勢孤，豈能保守？不若乘漢兵未曾圍城，統率人馬入海島避難，待承平之時，看楚漢兩家已決成敗，那時再作區處。目令雖欲投降，漢王亦不准信。」君臣一夜商議停當，次早領率人馬，開了東門一擁而出。早有人報入中軍，韓信急點大兵追趕。行二十里，卻有夏侯嬰因追周蘭不上，人馬正回，卻撞遇齊兵，攔住去路，就把齊王田廣捉住。縛綁了田廣，田橫不敢戀戰，殺開條路，徑往海島避難。夏侯嬰將田廣解回，正遇韓信大兵，備說捉了田廣，走了田橫。信曰：「可惜田橫走了！」大兵隊回高密，安撫百姓畢，行文各郡縣，望風歸降，齊地悉定。
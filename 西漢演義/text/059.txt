
			　　卻說霸王諸將復要迎敵漢兵，鍾離昧止之曰：「不可！韓信變計百出，楚兵新敗，已挫銳氣，若復迎敵，先自畏怯，兵法雲：『畏敵者亡。』況漢兵勢重，徒喪兵馬，恐無益也。」須臾，忽見喊聲大作，金鼓震天，漢兵遍地而來，楚兵如何抵敵？早先奔走。霸王猶自立馬，橫槍截殺漢兵，忽然一箭射來，正中霸王掩心鏡，霸王吃了一驚，撥轉馬急向東便走，隨從將士，不上數百騎。背後漢王追趕，連絡二百餘里，霸王一晝未曾停止，天又落雨，甚是狼狽，忽見大林中，早有一枝兵馬到來，為首是一員大將，乃蒲將軍也。奉范亞父將令，領兵三萬，前來接駕，馬上大呼曰：「臣甲胄在身，不能行禮，請陛下先行，臣當漢兵。」蒲將軍勒馬橫刀，當住漢兵，正遇大將李畢、洛甲，各舉兵器來敵蒲將軍，三匹馬戰一處。戰二十回合，蒲將軍奮怒一刀，斬李畢於馬下，洛甲便逃走。蒲將軍急拈弓取箭，一箭射死洛甲，乘勢殺散眾兵，後陣見楚救兵至，傳報入中軍，韓信曰：「窮寇勿追，兵家所忌。我一時見不到處，遂致損折二將，吾之過也？」傳令且著漢兵暫住。

　　卻說蒲將軍見漢兵退後，不敢追趕，徐徐回轉人馬至夾河，趕上霸王，屯兵紮營畢，請霸王入中軍坐定，蒲將軍朝見奏曰：「范亞父因見陛下輕敵韓信，恐有不虞，隨差臣領三萬人馬，從大路急來救應，幸遇陛下，臣仰仗威德，殺漢二將，漢兵已退。亞父臨行，再三吩咐，韓信不比尋常，須當提備，臣以此不敢追趕。」霸王曰：「朕自數年經戰，何止幾百陣，未見今日敗北如此！幸賴亞父遣汝救援，得免此難，不然，幾敗不可救矣！」季布曰：「請陛下回兵，此處恐漢追兵復至，我兵勢弱力孤，糧餉不及，准與為敵也。」霸王起兵，急回彭城，陸續招巢敗殘人馬，折兵二十萬，召范增曰：「悔不聽亞父之言，果有此敗！今復如何？」增曰：「臣聞魏豹回平陽後，終日恐漢王記恨睢水之敗，意欲糾合人馬，復反漢歸楚，陛下可差一舌辯之士，用數句言話，鼓動其心，必反漢矣，豹若反漢，韓信必統兵破魏。陛下可乘虛統大兵襲滎陽，邦無準備，決難支持，陛下可獲全勝矣。」王曰：「此論甚妙。差何人說豹反漢？」有尚書令項伯近前奏曰：「臣與一相士許負相善，此人向在平陽，與魏豹最好，豹即有大小事，即著許負相看，魏豹無不聽從。臣寫一封書，差人與許負通知，令彼說豹，豹平日背向未定，若許負一言，豹即聽從，此計如問？」增曰：「若得許負一言，魏豹決然反漢。」

　　項伯即時修書，差一的當小校，密藏書在身邊，前往平陽，跟尋許負，許負在平陽甚有名，一問便知下處，小校到許負門首，詢守門小童：「許公在家否？」童曰：「公在中堂閒坐。」小校曰：「有敵人來下書。」僮傳入，公曰：「著進來！」小校持書上見，許負拆書，見書中言語，欲許負用言智賺魏豹反漢歸楚，許負沉思霸王勢重，又兼項伯平日情分，須當依從。當日往魏豹府前伺候。門吏報知魏豹，豹曰：」吾久欲許公一相，以決其志，不招自來，正合我意。」即召入與許負相見，禮畢，豹曰：「連日正要請先生。近日氣色如何？」負暗思：「正中吾計也！」負曰：「大王若未曾用酒，方才好看氣色。」豹曰：」自早起獨坐，未歸寢宮，神思清爽，正好先生一見。」許負請魏豹向明坐定，細看半晌，其間白氣侵於天倉，滯氣雜於中正，日月欠明。水土失位，滿面通無可取。許負尋思：「若是實說，上違霸王之命，下負項伯之情。」遂將實意隱而不說，卻對豹曰：「據大王貴相，紅黃滿面，喜氣重重，百日之內，大王馬到成功，大業立就，遷移吉地，應當九五，不但王爵之尊而已。」豹聽說甚喜，曰：「若如先生之言，某當重報。」許負又曰：「臣望大王之後宮，旺氣尤勝，」豹曰：「正欲先生後宮一看。」負曰：「願往觀之。」魏豹復邀許負到後宮，請薄後出中宮。許負一見，便拜伏在地曰：「娘娘貴不可言，他日當母儀天下，臣言不謬也。」豹暗喜：「我既大貴，而夫人安得不母儀天下者乎？」遂重賞許負去訖。

　　即召大夫周叔計議曰：「前日漢王用我為大將，不想兵敗於睢水，被漢王面辱我一場，將帥印奪去，貶我閒往，今卻復拜韓信為帥，一陣殺霸王雄兵二十餘萬，終日對諸將百般罵我，早晚前來害我，豈肯被他陷害？正好乘此時反漢歸楚，大亂一場，急趨咸陽建都，與楚漢三分天下，爾以為何如？」叔曰：「不可！漢王寬仁大度，天下歸心，又兼韓信用兵如神，雖霸王強勇，且不能及；況大王兵微將寡，勢孤力弱，恐難與爭鋒。不若專意事漢，保守平陽，不失魏地，此亦人臣之極，大王又何他望耶？」豹曰：「天命有在，不拘強弱，許負之相，並無虛語，非爾所知也。」叔曰：「先言人事，次論天理。苟輕信相士妄談之說，遽而興兵，亡身喪家，在此一舉。大王幸察之！」豹怒曰：「吾欲舉兵，汝敢出此不利之言，必與漢有私，欲泄我機耶？」叔曰：「臣事大王日久，今日之言，乃忠言也，大王不聽，他日當思臣言也！」豹遂叱退周叔，即整點人馬十萬，命植長為軍師，柏直為大將，馮敬為騎將，項它為步將，把守平陽關，上表復降於楚。
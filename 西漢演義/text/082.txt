
			　　卻說韓信求計於張良，張良移席近前，密與韓信、李左車曰：「某少游下邳，曾遇個異人，喜能吹簫，音調悠揚，律呂哀切。因與會飲，終日向異人學簫，傳受一月，不覺遂能吹此簫。異人嘗說簫乃古樂，其原本自黃帝，截竹為蕭，長尺有五寸，按五行，十二干支，八音克協，以和天地，乃中呂之氣。後大舜作簫，其形參差，以象鳳翼。古之善吹簫者，有秦女弄玉，仙人蕭史，皆有重名。此簫一吹，使鳳凰來儀，又能致孔雀、白鶴舞於階下；故簫音足以感慨人心，以動歸鄉之思，故曰『樂人聞之則樂，憂人間之則憂』。今當深秋之時，草木零落，金風初動，遠鄉之人，情思最是悲切，其夜靜更闌之際，投雞鳴山一帶吹動此簫，悠悠餘韻，耿耿悲聲，使字字為之斷腸，句句為之解體；管教一吹之後，八千子弟不勞元帥張弓支矢，自然離散。」韓信即拜伏在地曰：「先生有此妙技，雖秦女蕭史，不能及也！」良即答禮，相約已定。次日，遂按兵不與楚交戰，四邊多設戰車，增添甲士，嚴加巡哨。仍令蕭相國催管軍糧，各路諸侯分頭運糧，以接濟軍儲。吩咐樊噲山頂上嗚鑼擊鼓，以擾亂軍心。仍令灌嬰時常在楚營左右埋伏，侍霸王或出營衝陣，即令攔阻，催報各營一齊奮力攻戰。

　　卻說霸王一連三日亦未出陣。有季布、項伯等入營來見霸王曰：「即日三軍無糧，戰馬無草，軍士暗地埋怨，倘有詐變之人，蠱惑其心，必然生亂。事已到此，十分緊急，不若陛下領八千子弟、臣等領各營人馬，同心合力，殺出重圍，投荊襄或江東，隨陛下所往。」霸王曰：「軍已無糧，實難支持，不若殺出為是，但恐漢兵勢重，不能出耳。」季布曰：「臣觀八千子弟，一向隨陛下衝鋒破敵，最能當先，所到之處，無不取勝，漢兵一見莫不風靡。陛下可領子弟兵，衝殺頭陣，臣等各領本部人馬，保娘娘斷後。若頭陣陛下打開，後陣自然以次而退，臣等得出重圍矣。」霸王曰：「爾言甚當。」隨傳令：「著三軍明日隨我衝殺漢兵，以出重圍，俱要奮力當先，勿得退後！」

　　軍士得令，暗地商議：「我等從軍日久，衣襖破綻，未得縫補。當此深秋之時，天漸寒冷，連日缺糧，救死不能，如何衝殺漢兵？」眾人捱到黃昏之時，將近一更之初，偶聞秋風颯颯，木落有聲，客思無聊，已動鄉關之念；況四野干戈，絕糧遭困，難當愁苦之懷。只見眾軍三個成群，五個一起，正在納悶之際，忽聽高山之上，順風吹下數聲蕭韻，一曲悲歌，清和哀切，如怨如訴，透入愁懷，感動離情，淚下千行，百計難解。一聲高，一聲下，一聲長，一聲短，五音不亂，六律和鳴，如露滴蒼梧，如鶴唳九皋，如聲送玎冬，如漏滴銅壺，愈傷而愈感，愈聞而愈悲，雖鐵石之肝腸，亦為之摧裂，雖冰霜之節操，亦為改移，離散英雄之心，消磨壯烈之氣。其歌曰：

　　九月深秋兮，四野飛霜；天高水涸兮，寒雁悲愴。最苦戌邊兮，日夜傍徨；披堅執銳兮，骨立沙崗！離家十年兮，父母生別；妻子何堪兮，獨宿孤房。雖有腴田兮，孰與之守？鄰家酒熟兮，孰與之嘗？白髮倚門兮，望穿秋水；稚子憶念兮，淚斷肝腸。胡馬嘶風兮，尚知戀土；人生客久兮，寧忘故鄉？一旦交兵兮，蹈刃而死；骨肉為泥兮，衰草濠梁。魂魄悠悠兮，不知所倚；壯志寥寥兮，付之荒唐。當此永夜兮，追思返省；急早散楚兮，免死殊方。我歌豈誕兮，天遣告汝；汝其知命兮，勿謂渺茫！漢王有德兮，降軍不殺；哀告歸情兮，放汝翱翔。勿守空營兮，糧道已絕；指日擒羽兮，玉石俱傷。楚之聲兮散楚卒，我能吹兮協六律。我非胥兮品丹陽，我非鄒兮歌燕室。仙音微兮通九天，秋風起兮楚亡日。楚既亡兮汝焉歸，時不待兮如電疾。歌兮，歌兮，三百字，字字句句有深意，勸汝莫作等閒看，入耳關心當熟記！

　　張良自雞鳴山，吹至九里山，沿山吹數十遍。又令漢卒學此楚聲，隨處歌之。況當夜靜更闌之時，音韻淒楚，最能悲感。吹得楚營中人人涕泣，個個心酸。初時尚自流淚情切而已，既聽之後，越思越想，遂悲切煩惱，各人便道：「此必是天遣神仙下降，救我等性命，故使吹此洞簫，欲我等逃命。我等若忍饑受寒，守此空營，倘漢兵一衝殺來，連日饑餓，如何抵當俱是死數，父母妻子，不得見面，卻不是逆上天之意？莫若乘此月明之際，早早逃走。倘漢兵捉住，就見漢王，備說楚營無糧，饑餓難忍，又見漢兵勢重，恐難逃生，情願各散回鄉，以見父母，哀告大王，乞賜放生。料漢王仁德必不害我等性命，豈不強似橫死刀劍之下？」眾人商議已定，各束行李，不由諸將號令，一哄都散，四散奔漢。不一時，八千子弟，各營軍士，十散八九。

			　　卻說蒯徹辭燕王至趙，令人報知韓信。信聞蒯徹至，甚喜，曰：「蒯徹來，燕必下矣！」遂令門吏請人相見。蒯徹見韓信禮節從容，言論溫雅，謀士在左，武將列右，營伍嚴整，甲士精壯，方欲開口，信曰：「大夫此來，欲信罷兵息爭，以為說客，蓋燕果納款投降，信自按兵不動，免使生靈塗炭也。若憑大夫數言，使我罷兵息爭，而燕猶為楚藩屏，則六國之中，燕為獨強，視我為甚怯矣！我將舉王於易水之前，試武於燕台之上，雖樂毅復生，荊軻不死，信何懼哉！」言畢即召左右：「請大夫驛中安歇，容吾伐燕破齊後，再與大夫相見也。」眾人不容蒯徹說話，即邀入驛中，陳設幃帳，各樣器用之物，一色齊備。

　　蒯徹本欲下說詞，倒被軟監於此，怏怏不樂。驛門緊閉，不令人往來，打水取米，皆自缺牆中傳入。如此數日，忽一日門人來報，廣武君李左車來相訪，蒯徹正愁悶間，聞左車相訪，急開門請入相見。蒯徹見左車大哭曰：「不意公一旦以趙屬漢，陳餘斬首，趙王被擒，喪位失國，甚可哀也！」左車正色而言曰：「大夫差矣！順天者昌，逆天者亡。漢王為義帝發喪，天下之義主也，德愛及於百姓，威令行於諸侯，又兼韓信用兵如神，所向無敵，知天命者，即當倒戈而降，乃為明達。苟若囿於一偏之見，而專意於暴楚，乃是助紂為惡，而飛廉、費仲之所為也，不亦得罪於天下乎？我每與趙王陳說利害，不聽吾言，遂致喪身失國，此逆天者亡也。且大夫為燕名士，須先觀時勢，細察興亡。大夫自以為漢王與項王孰為真命？」徹曰：「漢王芒碭斬蛇，已符真瑞，天下知漢為真命無疑也。」又曰：「大夫以韓信、良、平與楚諸將孰優？」徹曰：「韓信、良、平為優，非楚諸將所能及也。」左車曰：「觀大夫此言，則漢當興，楚當亡可知矣。今何抑有道之漢，而從將亡之楚，知天命者果如是乎？」徹沉思半晌曰：「公言甚有理。我來趙本欲說韓將軍罷兵息爭，不意反被二公說我也。願與公同見韓將軍，以講兩國之好，吾亦從帳下，將圖攀龍附鳳也。」左車大喜，即同徹見韓信曰：「大夫蒙元帥不以為敵國之使，而厚禮相侍，深感盛德。願歸告燕王，即開城納降，彼亦附名麾下，為元帥驅使也。」信大喜。即遣曹參、樊噲領兵一萬，同蒯徹先赴燕安營畢，大兵隨後即到。

　　卻說燕王不見蒯徹回，正憂疑之間，忽有人來報曰：「蒯徹至矣！」徹入見燕王，備道漢王之賢，又兼韓信善能用兵，楚終滅亡，不若屬意於漢，無為蒼生苦也。燕王曰：「吾前日降漢之心已決，但欲大夫往觀動靜耳。今既真知其為可降，當請二將入城相見。」蒯徹遂請曹參、樊噲領人馬進城。安營畢，即與燕王相見，燕王命設宴款待二將。傳命預備輕騎數百名，次日，同二將來趙見韓信。信曰：「某正欲統大兵由燕下齊，以定北地，乃勞賢王遠來！」燕王曰：「久慕將軍威德，又況漢王寬仁長者，心欲降附久矣。今蒙傳檄，即趨麾下，惟望轉達漢王，早賜收錄。」信大喜，即命燕王寫降表，同漢使飛報滎陽。一面傳令起兵伐齊不題。

　　卻說范增、鍾離昧奏霸王曰：「韓信虜魏豹，斬夏悅，破趙取燕，所向無敵，而漢王坐守滎陽，以收全功，陛下若不急為進兵，恐滋蔓愈盛，益難除矣！」王曰「連日聞報，正欲起兵，卿等所奏，實合朕意。」即傳旨起兵十萬，赴滎陽來。

　　早有漢細作聞此消息，星夜報知漢王。王急召良、平諸謀士計議曰：「項王乘韓信大兵已出，復來攻滎陽，王陵思母患病未癒，英布新回九江，諸將多隨韓信出征，城內空虛，為之奈何？」陳平曰：「項王骨鯁之臣，亞父、鍾離昧、龍且、周殷，不過數人耳。大王誠能捐數萬金，行反間以離間其君臣，使各疑其心，則讒言易入，畫計雖善，項王亦不聽也。且楚兵之趨滎陽，項王本無此心，皆范增、鍾離昧之言耳。使無此數人，項王豈能用其勇哉？況項王為人，疑忌信讒，必自誅戮，漢因舉兵而攻之，楚必破矣。」王與黃金四萬斛，不問出入。陳平多縱反間，言昧等功多，不得裂土為王，欲與漢連和，同力滅楚以分其地。項王果疑昧等，遂不與議事。

　　及大兵至滎陽，按下營寨。次日，項王領人馬，將滎陽四面圍困。一連三日，城中不見動靜。霸王曰：「三軍急備火炮火箭，四門攻打。」城上灰瓶石子，如雨點下來，眾軍士不能近城。又一連五七日，彼此兩家扭拗，霸王甚是焦躁。

　　卻說城中張良等眾謀士議曰：「霸王攻城甚急，正好遣使詐降。霸王決遣使來講和，卻用陳平之計，使君臣相疑，則計行矣。」漢王曰：「倘楚不准和，則如之何？」良曰：「項王性躁，而不耐氣，剛而無忍，連日攻城不下，心正暴躁，漢使一到，決然依允。」漢王即遣隨何為使，先著人上城答話，開了東門，放隨何出城去。何到楚營見霸王，具說：「漢王原同陛下會約伐秦，結為兄弟，後封褒中，因見路險，思欲東歸，本無圖王之志。今幸得關中，此心已足，願割滎陽以西為漢界，滎陽以東為楚界，收回韓信之兵，各守封疆，以圖休養士卒，共保富責。惟陛下察之！」霸王聞隨何之言，尋思：「吾雖建都彭城，地方狹小，近又諸侯反叛，漢已得七八矣，不若依他講和，且得休養安靜，日後再作區畫。」遂召范增等計議。增曰：「不可！此因攻城急迫，暫來講和，實非本心。陛下只可多設火炮，增添人馬，星夜攻打，城破之後，玉石俱焚。雖有韓信重兵，終於獨立難成大事，此為長策。豈可聽隨何一面之辭，而失此機會乎？」霸王聞增言，猶豫不決。召隨何近前曰：「爾且回去，侍朕再作商議。」隨何曰：「陛下當自聖裁，左右之言，恐有私弊。且自下韓信大兵將到，又約會各路諸侯，不日俱來接應，內外夾攻，陛下屯兵日久，恐師老糧盡，那時欲退，反致諸侯恥笑，欲與講和，漢王不肯依命，陛下悔之晚矣！臣雖在漢，舊實楚臣，今日之言，吐露心腹，陛下斧鉞在前，豈敢欺誑？惟陛下思之，無被眾人惑之也！」霸王聞何言大喜：「爾言亦有理，汝先行，朕即遣使講和。」隨何辭霸王進城，來見漢王，備說范增勸項王攻城，被臣一篇言語，說動項王，早晚有人來講和，料陳平之計當用於今日也。王即召平問曰：「楚使早晚來講和，汝用何計以間之？」平附耳曰：「如此如此。」王大喜曰：「此計若行，范增休矣！」於是陳平密令左有各照次安排圈套，伺候楚使。

　　卻說霸王不聽范增之言，即召虞子期曰：「汝可到漢王處說知，限三日內著漢王出城，親與我相見講話，汝就打聽漢營虛實動靜如何。」子期依命進城。聞漢王夜飲大醉未起，虞子期暫到館驛安歇，先差一伶俐小卒，進漢營打聽漢王起來未曾。從人依命入漢營，只見張良、陳平等出，即邀請到一暖閣，陳設肴饌細食美酒相款，便問：「亞父近日起居如何？差公來有何說？」其人曰：「我非亞父使也，乃楚使也。」良、平佯驚曰：「我以為亞父使，乃項王使也。」即著小卒邀出，另到一小館，備粗食村醪相待，張良、陳平遂轉出不見。從人又打聽漢王方起，即回見子期，備說詳細，子期甚疑之，即整衣來見漢王。王方起未梳洗，又著隨何邀子期到一密室款坐，漢王梳洗畢相見。子期入密室少坐，只見室中文卷滿案，兩邊帷帳器皿甚齊備，左右人亦不敢擅入，隨何相陪茶罷，起身曰：「待吾看漢王梳洗畢，請相見。」隨何出久未回，子期轉身，信步到文案邊，見許多文書，內有一書，首尾不寫名，但云：「項王彭城失守，提兵遠來，人心不歸，天下離叛，大兵不過二十萬，勢漸孤弱。大王切不可出降，當急喚韓信回滎陽，老臣與鍾離昧等為內應，指日破楚必矣。黃金不敢拜領，破楚之後，願裂土封於故國，子孫綿延百世，臣之願也。名不敢具。」子期大驚，暗思：「此必增之書也。近有人言亞父與漢有私，我尚不信，今觀此動靜，倒是真情。」遂將私書藏於袖中。壁間已有人暗窺，報知良、平。

　　須臾隨何至，邀請子期與漢王相見，王曰：「吾與項王初受懷王約，先入關者歸之，我先入關。當王於關中，今既得關中矣，初心已遂，不願與項王終年苦戰，以傷民命，情願講和。凡關之西為漢，關之東為楚，兩家各分疆土，永罷征戰。煩足下見項王，更三拜復此意。」子期曰：「我楚王已依尊命，只欲與大王相見一面，親自講和，亦無別意。」王曰：「既有此意，足下且回，容吾商議定，即出城與項王相見。」

　　虞子期辭漢王回楚寨，細說從人所見，次後入密室一節，又窺得私書，探聽明白的實，不敢隱諱，乞陛下詳察。霸王聽子期之言，將書看罷，大怒曰：「老匹夫乃敢賣朕如此！當細加問，務得實情，決不輕貸。」范增聞知大哭，乃拜伏於地曰：「臣事陛下數年，肝膽傾倒，豈敢有私？此漢行反間之計，使我君臣不和，陰相傷害，陛下不可聽也。」項王曰：「虞子期乃心腹之親，已打聽的實，豈有虛說之理？」增見項王持疑不決，知其終不足以成大事，增乃大哭曰：「天下事大定矣！君王好自為之！乞念增奉事陛下數年，屢有勤勞，願將功抵罪，請得骸骨歸鄉，陛下天地之恩也。」霸王亦思范增建奇績，事楚日久，不忍加誅，遂令人送增還鄉，增歎曰：「我本盡心向楚，而王乃疑我有私，非我之屈，乃楚之不幸也。」一路鬱鬱不樂。行至彭城，遂發背疽不起，急差人往掛牛山，請增師楊真人著疾，差人具厚幣見真人，真人曰：「范增辭我下山，亦曾囑咐：爾平生好密謀奇計，當擇主而事。今卻扶假滅真，殘害百姓，見機不早，只待如此狼狽，以致重病纏身，還望我垂救？此亦天理關報，非假人為也！我若救爾，是逆天也。」不納幣帛，將差人逐叱下山。差人回見范增，增聞說遂倒於地下，氣絕而死。時大漢四年夏四月日，范增亡，年七十一歲，范增已死，送的人回報霸王，王甚傷悼，差人赴彭城，以禮厚葬。

			　　卻說韓信向漢王曰：「臣在咸陽制戰車數百輛，預備伐楚，昨已差人轉運滎陽來。臣聞兵家嘗曰：『平坦之地，可用車戰；山險之地，可用步戰；攻擊追襲，可用馬戰，』隨地利而作用，各有不同。臣見滎陽城外三十里遠，有地一段甚平坦，可用車戰。臣所制戰車，正當用於今日，管教楚兵大敗，項王可立擒也。」王曰：「車何取用？請將軍言其略。」信曰：「制車之法，取用常車，接其衡扼，駕以一牛，布為方陣，四面皆然，車上置槍二枝，蔽以車面，後設水器，以防火攻。十卒前行，各置槍盾；十卒後行，各持弓弩，車陣之內，數十步相連，如賊至，令卒上車，每車載四人，皆持弓弩；六車或駕四牛，上以重屋，以施勁弩，賊至，擊鼓為號以射之。楚兵不能犯，乃出騎兵以擊之，方可大勝也，況一車能當十騎，十乘能敗千人，用車所以便軍勞，行則可以載糧，止則可以為營衛，或衝厥陣，彼兵必潰，或塞險隘，虜則難逃，平坦之地，故宜用車戰，可以制勝也。」漢王聞信言，大喜，即召匠人照依原樣，造車三千輛，準備伐楚。

　　於是韓信出滎陽城外，安設營寨，召諸將密授奇計，各認地方，每日操練軍士，教習車戰，兩月之內，作用皆如法，各處逃散軍士，漸次歸附，蕭何辭漢王，告同咸陽，發老弱未傳傅，悉詣滎陽，補其缺伍，漢兵復集五十餘萬，信入城見漢王曰：「軍士已訓練齊備，倘有楚使至者，就以戰書付項王，以激其怒，使彼自來。」王曰：「昨有楚使，假傳陵母之言，欲王陵歸楚，王陵知母大賢，又無手字，因此不信。楚使尚未起身。何不以賂買屬，使彼將戰書捎去投下何如？」信就邀楚使至公館，置酒相款，因屏去左右，信曰：「我本楚臣，心常在楚，有一問安表文，煩公密切投上楚王，我不久亦於仍歸於楚也。」進贈黃金二十兩為路費，其人曰：「我雖奉王命，召王陵，其實打聽將軍消息；若今得將軍表文，霸王決喜，他日將軍亦不失封爵之貴也。」臨行信又吩咐：「切不可與他人見，但只可與楚王開拆，汝若負我，他日歸楚，恐難相見也。」其人歡喜領命，暗藏身邊拜謝。回見霸王，密將韓信之言奏知，用將所付表文獻上，項王拆書觀看，書曰：

　　漢大將軍領東征大元帥事韓信，上書西楚霸王麾下：昔日韓信雖歸楚，官授執戟；後共立懷王，百司執事，皆北面尊為義帝，信非楚臣亦明矣。不意大王獨霸西秦，恣肆暴橫，放弒義帝，天下切齒；信欲仗劍以誅大逆，而報君父之仇也，但力微勢小，恐難為敵。乃投告漢王。明正其罪，昭告天下，共伐無道。信兵駐紮咸陽．漢王先入睢水，誤入陷阱，兵遭屠戮。今信統率三軍，衣皆縞素，試武滎陽，為義帝報仇。懸頭兩觀之門，逼死馬陵之道，信之願也。王其裁之！

　　霸王看罷信書，勃然大怒曰：「胯夫乃敢戲毀朕躬如此！若不殺此胯夫，誓不回師！」即傳旨盡起傾國之師，赴滎陽與韓信對敵。范增聞知，急來諫曰：「此韓信激陛下動怒，彼必伏兵四圍，使楚兵入其籠中，而擒之也，陛下勿動聖怒，當徐徐圖之可也。」霸王曰：「堪恨胯夫，啜誘楚使，假作降書，意欲使朕知道，如此欺侮，十分可恨！朕意已決，汝等不可執一攔阻！」范增見霸王去意已決，不敢再諫，遂起兵赴滎陽來不題。

　　卻說韓信書已發付楚使，復回城外，調撥本部人馬。忽見張良、陸賈帶領樊噲眾將，齎漢王手詔，並元帥印到營。韓信急接詔開讀，詔曰：

　　嘗聞將者，國之司命，將得其人，則國有攸賴；苟非其人，卒至敗亡，而安危所繫，非尋常也。卿韓信才兼文武，學貫天人，屢建奇功，真國家之柱石，當代之豪傑也。前遣鎮守三奏，誤用魏豹為帥，乃至喪師睢水。今已奪豹印，罷斥閒居，大將之位，久虛閫外，茲特命卿復掌元帥印，統帥將士伐楚。益竭忠貞，勿負委托！故茲詔諭。

　　韓信開讀詔書畢，與張良等相見，將元帥印收拾訖，張良隨辭信復漢王命，次日韓信入城謝恩，回營調遣諸侯，伺候楚兵到來。
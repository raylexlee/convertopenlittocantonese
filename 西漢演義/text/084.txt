
			　　卻說霸王聞漢兵殺到林外，緊束衣甲，扣鞴鞍馬，殺出林來。天已平明，漢兵分在兩邊。一將舉兵器迎來，乃灌嬰也。霸王方與嬰交戰，隨後楊武、呂勝、柴武、靳歙相繼而來，霸王不敢戀戰，奮怒向前衝殺，三軍不能當。諸將隨後追襲五十里，前至烏江。霸王勒馬四望，只見漢兵重重疊疊，圍繞上來；又思昨夜告警，知天命有在，不可逃也，乃謂其從騎曰：「吾自起兵至今，凡八歲矣，身經大兵七十餘戰，所當者破，所擊者服，未嘗敗北，遂霸有天下。今卒困於此，此天之亡我，非戰之罪也！今日固決一死戰，必能三勝之，先與爾等衝殺重圍，斬將刈旗，知天亡我，非戰之罪也！」乃分二十八騎為四隊，與漢兵相向。漢兵鼓噪大進，復圍數重，霸王又謂其從騎曰：「吾為爾先殺彼一將，今爾四面馳騎，期約至山東之下為三處，不可違也。」諸軍曰：「願從大王之命。」於是霸王大呼，疾馳而下，漢兵盡披靡，遂斬漢一大將，是時楊喜前日被鞭打，未重傷，已得平復，懷恨於心，一馬躍出，攔住霸王，霸王齕目大叱之，楊喜人馬俱驚辟，退後數里。霸王遂與其騎，約會東山下，分為三處，霸王雜於其中。漢兵不知所在，又分兵三起圍繞之。霸王舉槍往來馳驟於三處，以身為羽翼，復斬漢將李佑，都尉王恒，殺漢兵數百人。及查楚卒，止亡其二騎。呂勝、楊武，望見霸王殺漢兵，忿怒曰：「項羽至此，猶殺吾漢兵，何乃如此之勇耶？」二將遂舉兵器，衝殺而來，與霸王交戰，未及十合，二將敗走。一日之間，凡經九戰，殺漢大將九人，殺兵一千餘人，乃謂其騎曰：「吾之與漢戰果何如？」眾騎皆伏曰：「大王真天神也！」

　　霸王一日九戰，遂衝出重圍，到大江北岸，地名烏江。霸王欲渡江，烏江亭長艤船近岸相待，乃謂霸王曰：「江東雖小，地方千里，大王素有重名，可聚眾得數十萬人，亦足王也。願大王急渡無失！況今臣獨有此船在此，若漢兵至，臣駕船抵中流，彼決不能過，任王行也。」王歎曰：「天之亡我，我何渡焉？且籍以江東子弟八千人渡江而西，今無一人還，縱使江東父老，憐而王我，我何面目見之？縱彼不言，籍獨不愧於心乎？」亭長亟為之言曰：「勝敗乃兵家之常。昔漢王唯水與大王交兵，被大王一陣殺漢兵三十餘萬，睢水為之不流，此時漢王獨身逃難，落於井中，幾不能免，遂忍而至此。大王今日之敗，猶夫漢也，何必區區以八千子弟而言？是何所見之小耶？故曰圖大者不矜細行。王可急渡，漢兵將至矣！」霸王曰：「汝言雖善，吾心獨甚愧。若漢兵至，惟付之一死耳！」亭長歎惜不已。霸王見亭長艤船相待，久而不去，知為長者，乃謂曰：「吾知公為長者，吾有此馬騎坐，數年以來，所向無敵，嘗一日行千里。今恐為漢王所得，又不忍殺之，公可牽去渡江，見此馬即如見我也，此亦不相忘之意。」遂命小卒牽馬渡江。那馬咆哮跳躍，回顧霸王，戀戀不欲上船，霸王見馬留連不捨，遂涕泣不能言。眾軍士攬轡牽馬上船，亭長方欲撐船渡江，那馬長嘶數聲，望大江波心一躍，不知所往。眾人大驚，亭長亦癡呆半晌，面如土色，遂放舟而去。

　　霸王見馬投江而死，歎惜不已。復與眾軍士步行，持短兵與漢接戰，又殺漢兵數百人，霸王身被十餘槍。忽於眾漢將中見大將呂馬通曰：「爾非吾故人乎？」馬通近前側視，不敢正面，恐被短兵所傷，乃言曰：「臣實大王故人，不知我王有何相囑？」王曰：「吾聞漢購我頭，千金賞，萬戶侯。吾與爾舊有恩德。」遂拔劍，刎而死。隨後楊喜、楊武、王翳，呂勝等俱到，皆以項王首級獻功。項王以始皇十五年己巳生，乃於漢五年十二月烏江自刎而死，年三十一歲。

　　卻說漢將呂馬通等五將，持項王頭見漢王。漢王起身看項王頭，面目如生，漢王泣曰：「吾與王曾拜兄弟，後圖取天下，遂與王有隙。然王雖虜太公、呂后，恩養三年，凜未敢犯，此古烈丈夫之所為也，吾實不能及焉！不意王今死矣，吾甚惜之！」左右聞漢王言，皆泣下。項王已死，楚地已定。遂封呂馬通為中水侯，封王翳為杜衍侯，封楊喜為赤泉侯，封楊武為吳防侯，封呂勝為涅陽侯。烏江立廟，命有司四時享祭。
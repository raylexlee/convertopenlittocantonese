
			　　卻說項羽統兵追襲章邯，所到郡縣，簞食壺漿，迎候楚軍，各路諸侯，膝行而見，羽勢益震，以此日行五十里，或三十里，邯兵遂遠遁。范增諫曰：「章邯遠遁，諸候順附，天人響應之時，正將軍化家為國之日也，何必親冒矢石，追此窮寇？況三日之間已經九戰，破秦軍三十萬，古今用兵，將軍為首稱也。以增愚見，不若且屯兵漳南，養此精銳，吾料趙高乃妒忌小人，二世昏暗，不知征戰之苦，章邯居外，兵不應手，心志恍惚，持疑不定，兼之以將軍之神武，破邯滅秦指日可見矣。」羽曰：「謹如先生之教。」遂屯兵漳南不題。

　　且說章邯收拾敗殘人馬十萬，過漳河，屯住於函谷關。早有人傳入西秦，說章邯折兵三十萬，天下諸候，各據一國。不久楚項羽侵奪秦地，此時關口上十分緊急。近侍宦官宮妾聞了這信，各各驚惶，寢食不安，秦公子族人都在朝門外，又不得進內啟奏。趙高只是把持住內外，稍有不順意者，便尋事害了性命，以此群臣不敢側目而視。忽一日，高獻一隻鹿與二世，卻指說是馬，二世笑曰：「丞相誤矣，此鹿也，非馬也。」二世問左右近臣，或有不言者，或有阿順其意言馬者，或有直言是鹿者，高卻就中陰害其言鹿之人。群臣愈加畏懼，絕口不言國政，大權總是高執掌。李斯常鬱鬱不樂，高窺見李斯有不樂之意，遂乘便來見斯曰：「關東群盜蠭起，章邯新敗，國家岌岌乎不寧矣！況阿房宮工程浩大，亦當暫止，我是宦豎，不當進言，此正君侯之事，何不進諫？」斯曰：「上在深宮之中，無由得見。」高曰：「君侯其奏，我與通之。」於是高侍二世正在宮中燕樂之際，女嬪滿前，卻使人告李斯曰：「此時可奏事矣！」李斯一連請謁三次，二世大怒曰：「我在此燕樂，李斯何敢侮慢如此耶？」高曰：「沙丘主謀，李斯預力。今陛下貴為天子，斯不得裂土為王，時常怨望。前時長子李由為三川郡守，與楚賊相通，至今未明。李斯居外，權重於陛下，與楚人往來，斯實有意焉。陛下當察之！」李斯聞高有陰謀之意，卻上書言高之罪，二世曰：「趙君為人，清廉強力，不通人情，上能適朕之意，朕實意趙君之賢，而君乃疑之者，何也？且朕若無趙君，將誰為任哉？如君止我罷阿房工役，阿房宮乃先帝所為，君不能禁止盜賊，卻欲我違先帝之志，以成不孝之名，是上不能報先帝，次不能以忠於我，何以居相位耶？」遂下廷議鞠問，以為私通楚盜，謀危社稷，論五刑當腰斬，夷三族。於是縛李斯於咸陽市，斯顧其中子曰：「吾欲與爾復牽黃犬，俱出上蔡東門外，逐狡兔為樂，豈可得乎？」父子遂放聲大哭，腰斬，夷三族。趙高自害李斯後，權勢愈重。

　　章邯屯軍函谷關，士卒無糧，馬無草料，各路諸侯皆與楚會合，同力攻秦，勢危力極，甚難支持。邯差人節次傳報，趙高通不投進。眾宮妾風聞這個消息，終日焦愁，獨二世恣意快樂。通不理論外事。一日，二世出獵回宮，眾宮妾迎入內，二世就寢宮安歇。未睡著，只聽眾宮妾低言與內使說：「今日外邊消息如何？」內中一近侍說：「今日聞外邊人說，章邯領兵，連敗九次，折兵三十萬，楚兵不日過關，我等卻如何是好！」二世聽罷，就寢床上起來，急叫才說話的宮嬪內使：「快來！我問他說甚的。」眾人俱到二世前泣奏曰：「今天下諸侯，十分變亂，章邯新折兵三十萬，秦地不久為楚兵所奪，臣等死無葬地矣！」二世大驚曰：「汝等如問得知？」眾曰：「內外無一人不知，惟陛下被趙高蒙蔽，不得知也！伏望陛下早早發兵遣將徵進，免致生靈塗炭也。」二世當時召趙高，大罵曰：「汝為丞相，事無大小，皆汝執掌，今兵敗於楚，天下變亂，國家正在危急之秋，汝如何不奏我知，尚終日在我前欺誑？罪當誅戮！」趙高免冠叩首曰：「臣雖備員丞相，只管理得內事，侍奉陛下，坐享太平。若徵討賊寇，卻在大將軍章邯、王離等掌管，臣一人豈能兼管？如今門差人追問章邯等慢軍之罪，再遣大將徵進，自然無事。外邊聲勢不過是人傳說，況章邯又無奏報，陛下何必聽宮宦之言，卻怒怪微臣耶？」二世聽高遮飾之言，遂依舊安心不理政事。

　　高歸家，尋思二世責怪之意，定是章邯因前來奏事，不與舉行，想密有人通與內宦，以此二世知道，今乃如此怪責，連日正嗔恨章邯，卻有人來報說，章邯差長史司馬欣來奏事，高曰：「且在朝門外伺候。」一連三日不著見面。欣急躁，用金帛買求門吏，轉通家僮，打聽音信。忽一日，家僮來說，丞相十分惱怪章邯將軍，要追問慢軍之罪，汝今來奏事，正入網中，不如不見為妙。欣聽說，急離朝門外，到下處同從人吃飯畢，各備鞍馬裝束，星夜出咸陽，望函谷關逃走。

　　卻說趙高稽留司馬欣三日，要尋個圈套，拘留三家老小，追問重罪，不想欣已知此信，徑自逃走。高卻令門官召欣入見，門官到外邊跟尋；並無下落，轉問欣下處，人說欣昨日已同從人起身去了，今已兩日矣。門官急來回復趙高，說司馬欣已去二日。高大怒，即令牙將四人，各備快馬，務要捉欣回來。牙將得令，追趕兩日不見蹤跡，尋問前途人，俱說已去三百里外，如何追得及？牙將聞說，只得回見趙高，備說司馬欣已先去二日，如何追得上？高十分忿怒，痛責牙將。隨進內奏知二世，說章邯等久專閫外，略無寸功，喪師啟釁，招來外寇，關中震動，恐貽患地方。緣情論罪，法當賜死。今再選大將，代彼征伐，庶為便益。二世准奏。高就令姪，趙常為使，召回章邯等問罪不題。

　　卻說司馬欣連夜逃回來，見章邯，告說：「趙高專權，內外蒙蔽，因二世怪責欺誑之罪，高遂致疑，要謀害將軍，故稽留某在外，尋事問罪。某因知此消息，徑回與公同作商議。」邯聞說大驚曰：「內有權奸，外又有勁敵，兩難之地，如何區處？」遂請董翳等眾將從長計議。翳曰：「趙高心計最難測度，一言之間，李斯夷族。今若嗔怒，吾輩定遭毒手。」傍有謀士人等從咸陽來，亦說：「趙高定計，已將三家老小拘禁在獄，目下有人來取將軍，為李斯標榜矣。如據兵抗命，尚可存活，苟隨之入關定喪全軀。請將軍思之。」言未畢，早有使命趙常到營，眾將迎接詔書，到營開讀，詔曰：

			　　魯公見秦父老宗室，齊聲發怨，欲盡殺之，只見范增急下馬至魯公前大呼曰：「不可！不可！昔劉邦入關，秋毫無犯，約法三章，深得民心。今大王恩信未施，先殺子嬰，卻又殺咸陽百姓，恐人心一失，天下不可圖也！」魯公曰：「我今率天下諸侯，共伐暴秦，子嬰乃秦王也，如何不殺？只百姓齊聲毀辱我，即是叛逆，若少存留，定為後患。」增曰：「昔魯公殺一無罪宮女，遂致九年旱澇；景公怒殺宮妃，台傾三里。只因無罪殺人，化為飛蝗，殘食五穀。故古人云，『一夫銜慨，六月飛霜；匹婦含冤，三年不雨。』今愁雲黑霧，因是無罪殺了子嬰，以致上天垂象。可憐百姓無辜，若行屠戮，有傷和氣。」范增正苦諫之間，只聞咸陽百姓喊聲不止，魯公愈加忿怒！不聽增諫，隨令英布催趲人馬，大肆屠戮。一時殺秦公子宗族八百餘人，文武百姓四千六百餘人，積屍滿市，流血滿渠。咸陽百姓，閉門關戶，路上通無人行。魯公尚怒氣不息，又要將咸陽一城百姓，盡數殺滅。范增見了，放聲大哭，復又向前攔住，以頭抵馬首而諫曰：「昔湯王時，天下大旱，湯以己為犧牲，禱於桑林之野，以六事自責，三日，遂大雨。湯捨身尚為百姓，況秦民無罪，今日屠戮，上干天和，大王獨不懼之乎？」魯公見增苦諫，然後傳下將令，著三軍收兵，遂徑入秦宮，周迴看了一遍，只見樓台掩映，殿宇巍峨，乃歎曰：「秦有如此富貴，不能守，可惜可惜！」增曰：「只因殘虐百姓，不聽苦諫，乃至此耳！」羽默然不答，遂出宮至本營。

　　天色已晚，羽命掌燈，請范增議事，增至帳下，羽曰：「今既入關，已得玉璽，又殺了子嬰，秦已滅矣。天下不可一日無主，吾欲繼此而王於關中，先生之意，以為何如？」增曰：「諸將佐從明公游者，不過望封侯蔭子，攀龍附鳳，以享富貴耳，今聽公此舉，正合眾人之意。但須請命懷王，討一道詔旨，然後即王位，方名正言順，免天下議論。」羽曰：「善。」遂令項伯赴懷王處請命。

　　一日，伯到彭城，致命懷王，懷王曰：「吾前已有命，但先入咸陽者為王，又何必請命？」伯又再拜致命曰：「魯公功高望重，沛公力弱勢孤，不若大王命魯公為王，足以鎮撫百姓。」懷王曰：「不然。信者，人君大寶也，前約已定，若復更張，是失信於天下。爾速回，但如約耳！」伯辭懷王，回見項羽，項羽曰：「懷王詔命如何？」伯曰：「懷王惟以先約為王，不肯發詔。我又再三懇告，但曰如約耳。」羽大怒曰：「懷王用乃吾家所立，又無徵討之功，何以得專主約也？況平定天下之績，皆諸將為我用力耳。今乃仰求於人，非大丈夫之所為也！」遂令擇日上號。范增曰：「尊號須要合古，又要稱上意，若要停當，必問張良。他多讀書，最知歷代尊號，如若合上意，便是忠於大王，若是欠當，就是欺昧不肯實說，大王當殺之，以正國法。」魯公隨即召張良。
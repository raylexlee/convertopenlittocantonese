
			　　帝因戚姬涕泣，遂撫諭之曰：「我前日徵陳豨，駐兵邯鄲，我見此地風俗淳厚，人民庶富，前有燕台之阻，後有漳河之險，地方千里，人多豪傑，若此地建都，亦不在長安之下：我明日出朝，就封如意為趙王，建都邯鄲，使彼終身快樂，且又離關中甚遠，乃重耳遠害之道也。」姬曰：「封如意力趙王，深感陛下洪恩，但如意幼小，須得一人輔之，庶可以保守疆土。」帝曰：「待明日於群臣之中，揀選一奇謀之士以輔之，料萬安無事。」姬拜謝，置酒與帝歡飲。

　　次日，帝升殿，與文武群臣會議：「太子既不可易，但如意年漸長成，不可久留宮中，朕欲封如意為趙王，建都邯鄲，卿等以為何如？」群臣曰：「若封如意為趙王，甚合公論。」帝曰：「封如意為趙王，須得一老成大臣輔之，庶得朝夕教導，卿等以為何人足當此任？」蕭何曰：「唯御史大夫周昌，其人公正明爽，足可輔之。」帝曰：」正合吾意。」於是召周昌，欲同如意赴趙建都，昌曰：「陛下既命臣輔佐，敢不從命？但須依臣三事，仍望陛下寫手敕以戒之，庶保無事。」帝曰：「那三事？」昌曰：「第一不可復入朝，恐地方無人保守，又防人謀害，第二退守本國，謙以自御，聽臣諫勸。第三不可時常與戚娘娘通問音信，恐被人識破，則母子不能自保，若依此三事，臣方可輔之。」帝曰：「此三事亦甚易。」隨寫手敕付趙王收照。遂命車駕送如意出城。如意臨行來別戚姬，姬曰：「吾與爾今日別離，又不知『何日相見？」母子抱頭放聲大哭，左右無不墜淚，是日如意出城，帝送至郊外，灑淚而別，周昌亦同趙王赴邯鄲不題。

　　卻說帝正欲進城，只見一人手執詞狀，向帝駕前聲言：「蕭丞相將上林中空地召民耕種，以公家之物而要買人心，實懷不忠，乞陛下察之。」帝聞奏大怒曰：「蕭何受賈人財物，卻將吾上林空地，與民佃種，甚非臣道。」急令廷尉械繫之。蕭何被係亦不分辯，遂下獄。數日，有王衛尉叩闕上言曰：」蕭丞相有何罪，陛下乃械係下獄耶？」帝曰：「受賈人財物，以吾苑地求租於民。吾故繫之。」王衛尉曰：「有便於民而請之，真宰相事也，且陛下此數載來，陳豨、英布反，以關中托丞相鎮守，當是之時，若關中以西少為推動，則國家非陛下有也。丞相不於此時為利，今卻乃利賈人之金乎？陛下忌小過而忘大德，臣故不避死而叩闕上言之，幸陛下察焉！」帝沉思半晌回答曰：「此寡人之過也。」是日，使內侍持節赦丞相蕭何出獄。何入內向帝謝恩，帝曰：「丞相為民請苑。真宰相之事也。吾不知而加罪，吾不過為桀紂主；丞相下獄，亦不分辯，則為賢宰相也：寡人之係公，正欲百姓聞吾之過也！」何曰：「陛下聖明，臣罪當係獄，又何分辯之有？」帝歎曰：「賢哉，何之為相也。」遂將妄告者殺之。

			　　卻說此一枝人馬，為首的姓劉名邦，字季，沛縣人也，芒碭山斬蛇，豐西澤起義，聚兵十萬，聞項梁兵到，同夏侯嬰、樊噲一干眾將領兵來迎，糾合一處，協力伐秦。與項梁、范增相見，甚喜。隨後兵馬俱到，一同過淮河到盱胎，會合陳嬰，聚兵一處，懷王建都盱胎，各文武百官朝見訖。

　　武信君駐紮大軍於泗水河，有淮陰人韓信，仗劍來見項梁。梁見信容貌不悅，欲不用，增曰：「此人外貌清臞，中有蘊藉，既來投見，即當留用，如若棄置，恐塞賢路。」梁依增言，封信為持戟郎官，就留帳下聽用。初時韓信釣魚淮下，終日不得一飯。漂母見信有饑色，以飯與之，信謝曰：「吾後日得地，當重報母。」母怒曰：「大丈夫不能自食，吾哀王孫而進食，豈望報乎？」一日往市賣魚，江淮有惡少年辱之曰：「汝常佩劍上街，能刺我耶？如不能刺，當出我胯下！」於是信俯首出胯下，一市人皆笑之，以為怯。獨許負者，善相人，一見信曰：「吾子有王侯之貴，當為天下元戎，富貴不輕也。」信笑曰：「一日不能一飯，尚望貴乎？」不意聞項梁兵起，遂來投見，梁只與持戟郎官，信悶悶不悅，維於行伍中伺侯不題。

　　卻說楚兵聲勢振天，隨到歸附。傳人西秦，趙高恐懼，召章邯計議：「方今天下兵馬縱橫，吳楚尤甚。項梁立楚後，以收人心，與陳嬰、劉邦合兵一處，屯聚盱胎，十分作亂。汝為大將，坐視不行剿殺，以致猖獗，恐兵臨秦地，震動京輔，悔將何及？」邯曰：「連日節次傳報，正欲具奏出師，不意丞相召邯會議，且兵貴神速，不可遷延，即日啟行。」章邯、司馬欣、董翳、李由便帶領大小將官，統領三十萬精兵，出函谷關東向伐魏，以次伐楚。

　　魏見秦兵勢眾，不敢出戰，便遣二使求救於齊、楚二國。齊王田儋親領兵救魏；楚以新得襄陽舊將項明兵三萬，就令明先領兵臨魏境，遙為之勢。邯遣司馬欣御齊，遣董翳御楚，卻自領大兵在後救應。司馬欣與齊王田儋對敵，欣令後軍分二路為左右翼，卻領輕騎一千與儋交戰。儋見欣兵少，盡力戮殺，欣詐敗，儋驅兵來趕，忽聽金鼓齊鳴，秦兵兩路從後突出，箭如飛蝗，儋知中計，急回兵，已中箭落馬，被欣就勢斬於馬下，齊兵大敗。董翳兵到南魏，正遇項明，翳兵遠來未及歇息，人馬疲乏，明兵一出，翳不能敵，退三十里，駐紮未定，明又領兵追殺，翳大敗奔走。正在危急之際，章邯後兵已到，遣李由急出救援，項明追翳晝夜未定，李由生力軍初到，不三合，斬明於馬下，大殺楚兵。秦兵三路人馬，通合一處，魏兵聞知救兵已敗，孤城難守，魏王咎遂同魏豹棄城，出西門奔楚。章邯兵入城安撫百姓畢，隨啟行，前至東阿駐紮，差人探聽不題。

　　卻說項明敗殘人馬，回見楚王，奏曰：「秦將章邯，兵勢浩大，齊魏兵俱敗今屯住東阿，指日東向入寇，乞陛下早遣人剿捕。」王召武信君會議，梁曰：「臣親領一枝兵，先斬章邯，次起兵伐秦。」王准奏。於是項梁同項籍、范增一干眾將領兵二十萬，赴東阿來，離城三十里下寨。梁遣項籍出馬刺探，籍到陣前，大叫章邯出馬。邯領兵出陣，與項籍答話，籍曰：「爾秦二世無道，趙高大肆惡逆，汝輩結黨害民，不過魚游釜中，尚不知死，乃敢東向入寇耶？」邯曰：「某上國天兵，所向無敵，汝乃湖南草莽，妄立楚後，豈足為天人之應哉！」籍大怒，舉槍直取章邯，邯舉槍相迎。戰不三十合，章邯敗走，籍遂驅兵來趕。不十里之地，有秦健將李由，李由乃李斯子也，放過章邯，攔住去路，籍大喝一聲，暗啞叱咤，李由馬倒退二十步之遠。籍舉槍正欲刺由後心，司馬欣、董翳接住，各挺兵器來迎，籍撇了李由，力敵二將，不二十合，二將不能抵敵，拍馬望後便走。羽正欲追殺秦軍，武信君恐羽深入重地，復差英布、桓楚、於英領兵五千接應，大殺一陣。章邯退五十里遠下寨，與秦將商議曰：「楚兵勢猛不可力敵，我今漸次退後，當用緩兵之計，使彼將驕兵惰，不相提防，然後一戰而楚可破矣。若以力戰，項籍勇不可敵，徒自取敗耳。」眾將曰：「將軍所見甚當。」遂按兵不出。

　　卻說項籍領兵回見項梁，備說章邯敗兵，已退五十里下寨，明日密統領三路人馬，分頭截殺，決獲全勝。梁曰：「章邯舊有虛名，年老力乏，料彼無能為也。」梁遂宴會諸將，高歌飲酒，盡歡而散。次日，籍仍領兵分三路出戰，籍自引兵敵中路，英布敵西路，劉邦敵東路，鼓噪吶喊大進，向章邯營殺來。邯各隊人馬，見三路大軍勢眾，住紮不定，拔寨通起。楚兵揮動三軍，分頭追趕，遂將秦兵折為三處，章邯走走陶，司馬欣、董翳走濮陽，李由走雍丘。

　　卻說項羽人馬，正趕至雍丘，追上李由，由與羽交戰，不三合，刺由於馬下，秦軍大敗。劉邦追司馬欣等至濮陽，一晝夜行三百里，蕭何急止之曰：「窮寇莫追！防有伏兵，以逸待勞，反中其計，不如且屯兵於濮陽，以觀其變。」邦遂依言屯住人馬不題。
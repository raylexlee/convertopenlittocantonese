
			　　漢王問張良：「魯國乃小國也，如何隱伏後患？」良曰：「魯國乃禮義之邦，昔懷王封項王為魯公，魯乃項王原封根本之地，大王苦置而不論，魯乃倡率義兵，為項王報仇，鼓兵過江，糾合東吳豪傑，借以為勢，下荊楚，占湖襄，大王豈能一時得乎？況項王起兵會稽之時，甚得東吳之心，魯若一舉兵，必為響應，安得不為後患？」漢王即悟曰：「若非先生之言，幾忽略此事！」遂起兵徑趨山東，果見魯城緊閉、遍豎旌旗。漢兵到城下，四面圍困，攻打數日，不見動靜。尚聞城內有弦歌之聲。漢王急躁，欲多設火炮火箭，極力攻打，張良諫曰：「不可！魯乃周公之後，禮義之邦，孔子生於尼山，為萬世帝王之師，天下瞻仰。今大王兵臨城下，尚聞弦歌之聲，為主守節，豈可以勢力強之耶？大王但以項王之頭，號令城下，示以大義，彼自順附。」漢王從其言，急取項王頭，號令城下。只見城上父老，盡皆哀泣。漢王令人諭之曰：「項王放弒義帝，大肆暴虐，漢王倡天下諸侯兵，為義帝發喪，衣皆縞素，為天下除此殘逆。今楚已滅矣，魯何為不降？是逆天不知大義，有愧聖人之教。」父老聞曉諭之言，遂同諸儒開城迎漢王大兵進城。漢王安撫百姓畢，即將項王屍首以魯公號葬於谷城東十五里，亦命有司立廟享祭。楚地悉平。

　　韓信引大小諸侯文武將士，與王賀喜。次日，即傳旨，令眾諸侯，各調本部人馬還國去訖，其餘大小文武將士，盡赴洛陽，論功行賞。漢王因思韓信所居齊地六十餘城，國大權重，恐為後患，惟楚於偏一隅，為荊蠻之地，一時起數萬甲兵，亦難湊辦，較之齊地弱強，相去甚遠，遂乃召韓信撫之曰：「吾自得將軍以來，累建大功，此心終不能忘，但恐將軍功高權重，為小人所忌嫉，則不能安其位矣，似非我所以待將軍始終之意。將軍可封還將印，就鎮楚地，以安人心，保全君臣之義，為萬世子孫之業，不亦美乎！」韓信聞漢王之言，莫知所措，遂將元帥印，交還漢王，其大小將士各退回本營，總聽漢王分處。信復奏王曰：「齊國蒙大王封錫日久，今一旦改封，恐非所宜。」漢王歎曰：「將軍誤矣！昔楚漢交兵，人心未定，齊地乃反覆之國。姑令將軍鎮守。今天下大定，四海一新，無地不可，況將軍淮陰人，封將軍為楚王，即以父母之邦，為將軍食彩之地，最為相宜，將軍勿得視為輕重也。」

　　韓信復將齊王印交還與漢王，仍領楚王印，赴楚之國。差人尋訪漂母，並辱己惡少年。旬日，漂母、惡少年至，拜伏於殿下，莫敢仰視。信令左右賜漂母以千金。母拜謝而去。召惡少年，授以中尉。少年曰：「向者愚陋粗鄙，不知大貴，誤犯麾下。今蒙不即加誅，已領洪度，何敢遽受封賞？」信曰：「吾豈小丈夫之所為哉！懷私忿以為報復，徇德怨以為喜怒耶？汝其領受，勿致多辭！」少年遂謝恩而出。信因謂左右曰：「此壯士也！方辱吾時，吾若殺之，何乃有今日？吾遂忍而至此，是少年助我以建功也。吾之所以封少年，豈徒然哉！」左右曰：「大王賜漂母金，封惡少年官，非人所能及也。」

　　大漢六年正月，趙王張耳、楚王韓信等，率文武將相請尊漢王為皇帝。漢王曰：「吾聞帝，賢者有也，空言虛語，非所守也。吾不敢當帝位。」群臣皆曰：「大王起自微細，誅暴逆，平定四海，有功者輒裂地封為王侯；今大王不即尊號，何以示信於天下？臣等雖以死守，心願大王加尊號也。」漢王三讓，不得已，曰：「諸君必以為便，幸相與有益國家者為也。」於是卜正月甲午，漢王即皇帝位於汜水之陽。文武群臣朝賀呼噪畢，遂設宴功臣，以詔天下。詔曰：

　　朕惟周宗不祀，秦僭大統，六國兼併，四海紛擾，二世益衰，天命乃絕。朕本沛民，賴上天眷佑，祖宗靈庇，資爾文武之力，克秦滅楚，平定天下。群臣議欲尊朕為皇帝，為生民主，乃於楚漢六年正月甲午日，告祭天地，即皇帝位於汜水之陽，定天下，號曰大漢，改楚漢六年，為大漢六年。是日，恭詣太廟，追尊四代考妣為太上皇帝。立社稷於洛陽，封呂氏為皇后。長子劉盈為東宮皇太子。凡秦楚苛刻之刑，悉為赦除。佈告天下，咸使聞知！

　　夏五月，帝置酒洛陽南宮，宴賞群臣。酒行數巡，帝曰：「列侯諸將，毋得隱諱，皆言其情，吾所以有天下者何？項氏之所以失天下者何？」高起、王陵對曰：「陛下慢而侮人，項羽仁而愛人，然陛下使人攻城略地，所降下者因以予之，與天下同利也；項羽嫉賢妒能，有功者害之，賢者疑之，戰勝而不予人功，得地而不予人利，此所以失天下也。」帝曰：「公知其一，不知其二。夫運籌帷幄之中，決勝於千里之外，吾不如子房；鎮國家，撫百姓，繼餉饋，不絕糧道，吾不如蕭何；連百萬之眾，戰必勝，攻必克，吾不如韓信；此三人，皆人傑也，吾能用之，此所以得天下也。項羽有一范增而不能用，此其所以為我擒也。」言訖，群臣拜伏曰：「誠如陛下所言！」遂復各飲數巡，君臣宣暢一堂，甚相歡悅。
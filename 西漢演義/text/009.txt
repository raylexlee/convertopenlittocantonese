
			　　卻說那少年要刺始皇，有一老者急止之曰：「不可！大丈夫當立萬世之功，豈可效刺客之流耶？」少年遂止。其人為誰？老者姓項名梁，少者姓項名籍，字羽，楚將項燕之後，下相人也。籍初學書，書不成；學劍，劍不會。梁大怒曰：「爾欲何為耶？」籍曰：「書，記姓名；劍，不過敵一而已。」梁曰；「汝今欲何學？」籍曰：

　　「吾但欲學萬人敵也。」梁甚奇之。今日遇見始皇，意欲刺殺，項梁急止之。因此遊行於吳楚之間，潛有圖天下之志。

　　卻說始皇三十六年，有隕石見於郡，上刻六字：「始皇死而地分。」使御史逐一緝訪不出，遂命盡誅石傍居人，並燔其石。御史覆命訖，李斯乘便諫曰：「陛下遊巡日久，變詐百出，祥瑞微驗，恐難准信。不若回鑾歸國，修整邊備，安撫邦國，高拱無為，自能無事。何必勞車駕遠出生事端，致陛下終日不寧也？」始皇從李斯之言，回轉車駕。回到兗州，夜作一夢，與東海龍神交戰，但見龍神威力駿發，勢不能敵，急欲逃走，茫茫蒼海，竟無路可出。正在危急之中，忽見一龍，自天而降，遂吞而食之，醒來神思恍惚，四肢困倦，自覺此身若有所夫。行至沙丘，病癒沉重，密囑李斯曰：「朕昔年東填大海，觸犯龍神，自夢來有病，恐不能起。若我崩之後，當往上郡宣太子扶蘇立為君，庶不失秦天下。」即日與李斯玉寶、遺詔、玉璽等寶，李斯哭泣拜領。又曰：「卿事我多年，凡一應大小事務，皆托於卿，卿宜盡心王事，勿違朕命！且太子扶蘇，仁愛誠敬，足可承繼。借我一時見錯，誤貶遠方。卿等務要用心，不可失也！朕之遺言，不可輕泄於人。」言畢遂崩。在位三十七年，壽五十歲。是時知始皇崩者，止公子胡亥、趙高、李斯、宦者五六人，秘不發喪，棺載於溫涼車中，隨所至進飲食，奏事亦如平時，事後以鮑魚混其味，無有知之者。

　　卻說始皇雖有遺詔立扶蘇為君，尚未發使。趙高急來說李斯曰：「大丈夫不可一日無權，無權則爵寵去而身危。我欲君侯改詔立公子胡亥，未知君意以為何如？」斯曰：「此亡國之言，非人臣所當出也！」高曰：「君侯自謂長子之信任蒙恬，與君侯孰優？」斯曰：「不如也。」高曰：「扶蘇明而能斷，剛而有為，平日與君不相得，若立為君，決以蒙恬為丞相，奪君侯之印而與之，君侯決罷歸鄉里，廢為庶人，徐徐侵害，死無葬地矣。君侯何不自悟耶？」斯沉吟良久曰：「子之言亦自有理，但不忍負遺囑也。」高曰：「與其遵遺囑而身危，孰若負遺囑而權久？二者之間，隨君侯取之。」斯起謝曰：「謹如子教。」遂即來說胡亥曰：「今日之權，其存亡在公子與丞相及高耳。如若奉詔立長子為君，必權歸於人，招之不來，揮之不去，退處僻地，不過一常人耳。乍當寵沃，一旦失位，心獨安耶？我與丞相意欲改詔立公子為君，共享富貴，不知公子之意以為何如？」亥曰：「廢兄而立弟，亂倫也；違父命而獨擅，不孝也；取人之有而害之，不仁也。三者逆埋亂常，天下不服，恐不可為也。」高曰：「信小節而失大事，守微義而泥遠圖，君子謂其不達也。時不可以錯過，權不可以假人，公子急當自思，勿致後悔。」亥曰：「任汝為之。」高大喜，遂與李斯改詔，賜扶蘇死，立胡亥為太子。乃遣閻樂齎詔。

　　閻樂亦不知始皇駕崩，遂於車前承命啟行。不一日到上郡，入城傳命接詔，扶蘇、蒙恬急出迎詔開讀，詔曰：

　　三十七年七月十三日，始皇帝詔曰：三代以孝治天下而敦大本，父以此立倫，子以此盡職，違此則悖理逆常，非道也。長子扶蘇，不能仰承體命，闢地立功，乃敢上書誹謗，大肆狂逆，父子之情，似若可矜，而祖宗之法，則不可赦。已詔立胡亥為太子，廢爾為庶人，賜藥酒短刀自決。其將軍蒙恬，稽乓在外，不能匡正規諫，本欲加誅，以築城之工未完，姑留督理。故茲詔示，盡宜知悉。
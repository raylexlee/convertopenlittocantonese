
			　　卻說百官行賀畢，武士押樊噲於朝門外，聽旨發落。漢王曰：「樊噲雖朕親戚之臣，自恃功高，衝突儀仗，阻駕妄言，通無人臣之禮，昨已擒拿，即當處置，以警戒三軍。」蕭何近前附王耳曰：「樊噲法雖當誅，然噲有大功不可誅。況信初拜大將，即誅有功之人，於軍不利。但恐樊噲心實不服，韓信軍法，決難行矣。王當傳旨明正樊噲之罪，容臣等會議，奏請聖斷，庶國法不廢，韓信之威令可以管束眾將也。」王曰：「善。」於是下詔曰：

　　朕拜韓信為大將，據蕭何之三薦，會張良之角書，稽其抱負，聽其議論，知其為有用之真才也；命其職專閫外，東向伐楚，允協輿情，實合公議。當登堂行禮之際，前導肅清，己傳嚴令，乃有樊噲獨恃功高，恣肆狂悖，抗為國法，略無忌憚，一人作倡，眾志罔定，矯惑軍心，有乖大體。下詔爾相國蕭何等，從公會議，定當功難掩罪，法宜當誅，懲此一人，以彰紀律。故茲詔命爾等知悉。

　　蕭何等捧詔出。

　　早有人報知樊噲，樊噲聞知大驚，自知差錯，便請一班武臣周勃等商議：「我一時見錯，觸犯禁令，致漢王下詔議罪，公等為我與相國一講，看鴻門之功。亦當饒免。」周勃曰：「主上拜將，實為天下國家，非一人之私也。昨聞韓信議論，真大將之才也，將軍故敢抗拒，似太無狀。今詔下問罪，丞相決有主意，我等央免丞相，想亦無事，公宜放心。況主上念將軍之功，豈有誅戮之理？」眾人隨到相國府，哀告蕭何，備說：「樊噲乃立國功臣，鴻門救駕，雖一時犯禁，亦無大惡，丞相若不解救，恐失人心。」何曰：「主上困處褒中，終日思求大將，今得韓信，買為國家之大幸，諸公亦得東歸矣。樊噲無知，乃出此狂言，以致主上動怒，現詔書下頒，恐難救授。但念樊將軍往日大功，又是我等同時豐沛起義之臣，我不出力，何人解救？著樊將軍放心，我自有公議。」眾人拜謝出府。

　　蕭何與酈生草擬答辭上奏曰：

　　大漢丞相蕭何等議得樊噲所犯罪過，君命下頒，已有明禁，戎車重務，合不可犯，樊噲肆行魯莽，唐突儀從，言多亂紀，矯惑軍心，國法攸歸；罪當刑戮。但念豐沛元勳，鴻門護從，姑擬寬宥，以昭褒績。如再違犯，鉞難免。請自聖裁定奪。

　　漢王覽所議，隨傳旨：「樊噲恃功狂悖，似難寬宥，下議有辭，姑從所議，仍令帶罪徵進，聽軍門節制，轉行元帥府收錄。」近臣傳旨釋放樊噲，轉行元帥帳下伺候。

　　噲聞命，即謝恩畢，引見韓信，信曰：「建功臣子之職分，守義臣子之大節，爾雖有功，豈可自恃？幸王寬恩，赦汝重罪。願自是之後，宜用心加勉，早建奇績，垂名金石，與國咸休，豈不美哉！汝後宜盡心報國，某決不忌嫉也。」噲聞言拜謝，即進內謝恩。漢王呼噲近前諭之曰：「汝自從寡人豐沛起義，累建大功，朕心終不能忘，正當謙恭謹慎，比眾尤當加勉，以永保君臣之好。況汝識見不如張良，知人不如蕭何，他既屢次舉薦韓信，想信必是奇才，那時汝無一言諫正，及寡人昨車駕已出，卿乃阻車狂言，甚失人臣之禮！若非蕭何公議，或我一時動怒，將汝誅戮，枉費數年之勤勞，遂一旦而死，豈不大為可惜？既壞親戚之情，又傷君臣之義，卿乃半途而廢，便使我終身不安。卿何不知之甚耶？」漢王言至於此，不覺淚下。樊噲亦泣曰：「臣一時見錯，悔之無及。臣此後盡心報國，以仰答陛下知遇之恩也。」漢王撫恤不已。噲辭王出外，來見蕭何曰：「若非丞相解救之功，樊噲如何得免誅戮之刑！」何曰：「將軍列土封王，指日可望，正宜盡心守職，何必區區較論彼此，甚非大臣之體也！」噲深謝蕭何之言。

			　　且說七國中，趙國原與秦同姓，祖飛廉，有子季勝，後生造父。當周穆王，有八駿馬：一曰絕地，二曰翻羽，三曰奔霄，四曰超景，五曰逾輝，六曰超光，七曰騰霧，八曰掛翼。穆王常乘八駿之車，命造父為御，遊行天下，車轍馬跡，無處不到。飛至崑崙，會西王母，宴於瑤池，飲之以玉液金漿，食之以龍胞鳳脯，穆王樂而忘歸。有徐偃王在周作亂，金母謂穆王曰：「汝可速回！恐邦國為人所得。」於是造父御王之車，馳驅回國，借兵於楚，伐徐定周，因此有功，賜趙王於邯鄲，遂為趙氏。

　　造父以後生夙，夙生衰，衰生宣子盾。盾生朔，為權臣屠岸賈所滅，止存遺腹子武，乃趙氏孤兒。後長成，領兵報仇，將屠岸賈誅滅，依舊建都於邯鄲，傳位一十一世，稱王者五。

　　其時正當趙惠王五年季春，秦昭王命大將王齕、王翦、皇孫異人，領兵十萬伐趙。三軍啟行，漸近趙地，安下營寨。先令人巡哨，回報曰：「離此五十里，地名漳河，有守臣李繼叔守城，四門關閉，城上各立旗幟，城下俱有預備。」王翦曰：「趙既有備，且未可輕動。倘我兵初到，一時妄動，恐中其計。再令人去探的實，然後攻打不遲。」

　　且說漳河守臣李繼叔，已知秦兵近城，未敢出敵，令三軍緊守各門，急差人飛報趙土曰：「秦遣王齕、王翦、皇孫異人領兵十萬，侵犯趙境，已在漳河紮營。」趙王急升殿，會眾官商議曰：「秦強趙弱，彼眾我寡，兼以王翦善於用兵，今侵犯我境，勢不可敵。不知卿等有何退兵之策？」上大夫藺相如曰：「秦兵遠來，人倦馬疲，深入重地，不諳嚮導，此兵法所忌。可差人密領奇兵三萬，從蒲吾僻地，兼程前進，堰旗息鼓，兩路埋伏，然後遣大將神兵拒敵。如我兵一到，必定空壁來迎，卻令兵暗入秦壁，虜其輜重，撓分其勢，使彼首尾不能救應。此所謂出其不意，攻其無備，秦兵必走矣。」趙王從其議。隨差公孫乾、醫和二將，領奇兵二萬，由蒲吾小路先行埋伏；隨後遣廉頗統兵五萬，同謀士王匡，裨將尹綸，來到漳河，傳令與李繼叔，領兵出城接應。大軍近城安下營寨。

　　次日廉頗出馬，與王翦對敵。頗曰：「汝秦王獨霸一國，與趙無仇，累次侵擾，乃自取敗亡耳！」翦曰：「趙國偏邦，正當歸命大國，汝鼠輩不自揣量，乃敢抗天兵乎？」廉頗大怒，舉槍直取王翦，王剪揮刀來迎。二馬相交，戰不三十合，廉頗詐敗，翦勒兵不迫。王齕在高處望見廉頗敗走，隨即揮動人馬，鼓噪長驅追趕。王翦急止之曰：「頗非真敗也，恐有埋伏。」王齕不聽，催哨三軍追趕。行不十里之地，早有後攢人來報：「趙國軍從兩路夾攻，劫破寨營，搶擄輜重，已將皇孫捉去。」王齕、王翦聽罷大驚，急調回人馬，救援大寨，廉頗已知秦兵中計，乘王齕人馬回動，把號旗一展，五萬精兵，卷地而來，如波翻山倒，勢如破竹，秦兵大敗。王齕、王翦急回，正遇公孫乾、醫和主力軍，兩路攻來，不能抵當，頗兵在後追襲甚急。王齕、王翦死戰得脫，退五十里下寨，隨令副將劉平、毛修，領兵山後夾路埋伏，以防追襲；卻領其餘敗殘軍馬，拔寨起程，墾夜奔回本國，待罪朝外。

　　昭王已知兵敗，又聞皇孫被虜，十分憂忿。即召王齕、王翦責之曰：「汝二人既失軍馬，皇孫又被虜去，有何面目來見耶？」喝令武士：「將王齕王翦斬訖來報！」安國君出班奏曰：「王翦乃秦之名將，屢建大功。今若斬首，失此股肱，於國不利，且於皇孫又無益也。」秦王見安國君解勸，怒氣少息，遂將王齕廢為庶人，王翦降為散騎，仍令待罪領軍，以圖後效。昭王因與群臣計議，且暫罷兵，要救皇孫回國。群臣曰：」皇孫被虜，恐難遽回。不若修書一道，差一能言之士，陳說兩國罷兵之利，欲將皇孫為質。待滅諸國之後，唇亡齒寒，趙國孤立，不久稱臣於秦，皇孫自有回國之日矣。請大王徐徐圖之。」昭王大喜，隨遣辯士牛西領書赴趙講和不題。

　　且說廉頗大獲全勝，獨恐王翦有計，不敢追襲，收軍回營。即令醫和同李繼叔添兵緊守漳河，以防秦兵。次日，領兵押解異人回國，來見趙王。趙王大喜，重賞廉頗，犒勞三軍畢。喚異人叱曰：「汝祖大肆無道，累次舉兵犯境，今被擒，有何理說？」命武士推出斬之。藺相如急止之曰：「不可！目今秦國富強，若斬卻此子，遂成大隙，日後加兵，趙國恐無寧歲。莫若拘質於此，則秦不敢加兵於我，而趙國無事矣。」趙王曰：「然。」

　　數日後，忽有人來報，秦遣使臣牛西下書。趙王曰：「召進來。」牛西捧書上獻，書曰：

　　秦王稷再拜，奉書趙王殿下：竊謂趙與秦原一姓，各分疆宇，始相支別。未剖宏猷，各爭寸土。持兩同氣，有傷仁愛。昨異人監軍，不知禁忌，被擒為俘，命懸旦夕；茲願罷兵，以全素好，早賜釋歸。生死骨肉，惟王亮覽。不宣。
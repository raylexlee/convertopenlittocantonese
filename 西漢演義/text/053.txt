
			　　卻說項莊、季布回見霸王，備言司馬卬被虜，河內已失，臣等行至中途，知此消息，遂即旋師而回，恐勞民動眾，無益於事。霸王怒曰：「朕差汝救援河內，往來將月餘矣，不遇敵而空回，以致河內有失，朕去一藩鎮矣，皆汝等之罪也。」陳平在側曰：「二將雖去，亦不能保河內。且韓信用兵，彷彿孫吳，二將豈足以為之敵哉？陛下不必深罪二將。臣與范亞父同二將親領一枝人馬，復取河內，阻韓信不得東來，陛下伐齊之後，卻舉兵而西，料漢王決敗，而韓信可擒也，不然，關中之地，悉為漢有，不獨一河內而已！」霸王益怒曰：「前殷王求救，汝亦在左右，獨無一言及此，今河內已失，乃欲勞師遠征，以為復取河內，不亦欺狂朕躬耶！」遂將項莊、季布叱退。是日即罷陳平官，令勿侍左右。平退居私第，鬱鬱不樂，因密令家童，即時收拾行李，暗打發家小回陽武，從小路獨身仗劍，投洛陽來。

　　一日日將西，到黃河邊，四顧無人，只見沙灘灣一隻小舟，平叫曰：「過往客人遠來，欲過河投宿。」小舟中走出兩人來，眉目兇惡，年各二十四五歲，平思此二人，必黃河邊水賊，若欲迴避，反致謀害，不若上舟渡河，自有計較：二人上下觀覷陳平一遍，心中甚喜，遂扶平登舟。將近中流，二賊欲艙中取刀殺平，平思彼之所以害我者，利我之財也，我苦惜身之所藏，必被贓害矣，乃告賊曰：「某雖過客，亦知水性，願羸身與二公駕舟，庶行乃速耳！」遂將一身衣服．所藏之物，盡行脫去，裸身立於舟上，示無懷挾，二賊私相笑語曰：「吾二人以彼身邊必有所藏，欲利其有，觀裸身而見，則無所藏可知也。」遂無殺平之心，乘順風瞬息過河，陳平上岸，還得性命，急投店中來，已近夜矣，店中人見陳平裸身而來，大驚曰：「子必河中遇賊也。」平哀告曰：「某乃河南客商，楚地買賣，負貨回家，晚行過河，領二家童，皆被殺死，因我苦苦求告，將衣服行李盡行盜去，剩此性命，來投貴店。幸念同鄉，留宿一宵。借舊衣遮體，得命回家，決重報厚德。」店中人聽陳平言語不俗，又見顏貌甚修美，一時各出衣服數件，與平穿著，就請同席飲酒，共宿一夜。

　　次日，陳平拜謝店主，偕同伴者，遂投洛陽大路，徑往咸陽而來，先訪故友魏無知，備道：「項王失政，獨恃強暴，不納忠言。蔽塞賢路，某素知我王寬仁大度，好謀能斷，任賢使能，各盡所長，乃真命之主也，願背楚千里而來，傾心事之，敢借故人吹噓之力，蘆莩之言，少得錄用，不敢忘所自也。」魏無知曰：「漢王虛心以求天下之賢，故四方之士，心悅誠服。願欲立乎其朝。若先生抱經世之才，挾奇謀之術，置之帷幄，必能建策，我漢王見之，不待推薦，必留重用也。」陳平拜謝。一日，魏無知乘漢王無事，因告曰：「楚國陳平，深慕大王盛德，今棄楚仗劍歸漢，與臣故舊，素知其能，王若留用，必有裨益。」王曰：「此非昔日鴻門相遇之陳平乎？」無知曰：「正是此人。」王曰：「寡人懷念此人日久，每欲一見不可得，今來投降，實合我心。」即召見曰：「昔年得君維持之力，幸出鴻門，於心終不忘。今喜為同朝之臣，甚慰我心。」相語竟日。漢王甚喜悅，便問：「居楚何官？」平曰：「在楚為都尉。」是日即拜平為都尉，使參乘典軍。日侍左右。諸將紛紛相議曰；「一時亡命之徒，裸身而來，未知淺深，遂拜為都尉，又朝夕在王左右，恐有不測之變。」王聞之，益加優厚。

　　一日，周勃等言於王曰：「陳平雖美如冠玉，其中未必有也，居家嘗盜其嫂，令為護軍，多受諸將金。以臣等觀陳平為人，乃反覆亂法之臣也。願王察之，不可為姦宄所惑！」王聞說，即召魏無知．責之曰：「汝薦陳平可用，今觀盜嫂受金，行檢貪污，薦舉非其人矣，汝亦有罪！」無知曰：「臣所言者，能也，王所聞者，行也。今有尾生孝已之行，而無益勝敗之數，王何暇用之乎？」因召平，亦責之曰：「先生事魏不終，後又事楚而去，今又從吾游，有信行忠直者，固如是乎？」平曰：「臣譬一可用之物，隨人用與不用耳。魏王不用臣，臣故去而歸楚；楚不能用臣，臣復去而歸大王，亦隨人所愛而取用也，素聞大王能用人，故不辭千里而來見王，王亦實能用之，臣前日歸漢之時，渡河遇賊，裸身而來，若不受金，實無資用。誠能計畫有可採者，取用而成績，則大王所抑者小，而所獲者大。苟大王聽人言而不用臣計，則所得之金，俱在私翼，臣不敢隱，請封輸於官，願乞骸骨以歸故里，大王之恩大矣！」王聞平言，乃深謝陳平，益加厚賜。復又遷拜護軍中尉，使督護諸將，諸將乃不敢復為異言矣。漢王厚遇陳平不題。

			　　不說漢王復取滎陽，韓信屯兵趙地。且說霸王離成皋，一日到彭城，不意王陵圍彭城十餘日，密差人探聽前路消息，聞霸王已離成皋，王陵乘機即退兵，從北路投滎陽僻路而回，霸王乃安撫宮眷，筵宴群臣。忽人報彭越下樑十七城，屯兵外黃，搶擄居民，郡縣望風歸降，大梁地方，因而作亂。霸王曰：「朕前日屯兵滎陽，被彭越絕楚糧道，至今痛恨於心。今又侵擾梁地，堪恨外黃守令，不能據守城池，遂爾降越。前滎陽紀信、周苛、樅公抗義守城，寧死不屈，何朕躬所養諸吏，無一人為朕守節者？朕若復取外黃，決盡將一城之人屠之，以雪此恨！」項伯、鍾離昧諫曰：「陛下久徵在外，有勞聖體，不若且遣龍將軍統兵代陛下東行，陛下暫屯兵休息，料彭越一勇之夫，亦不足以成大事。」霸王曰：「不然！英布助漢作亂，韓信下齊甚急，彭越大擾梁地，尤為切近。見今田廣屢次求救，朕欲差龍且救齊，以安唇齒。彭越作亂，非朕不足以剿滅此賊。」遂整點三軍，次日起行。

　　卻說彭越差人探聽霸王人馬從那路來，以何人為前驅，務要哨探停當回報。去人數日回說道：「霸王徑趨東路而來，臨近郡縣，已開城復降，止有外黃六郡縣，尚閉城相拒。將軍急遣兵迎敵，前驅並無先鋒，止是霸王親統大兵殺將來，人馬浩大，勢不可敵。」彭越聞說，急召欒布等眾人相議曰：「項王親來，其鋒不可當，不若北走谷城，復取昌邑，待楚兵去，而復奪梁地，此為上策。如力孤恐不能勝，專屬意於漢，合兵拒楚，此為中策。若恃武勇，與楚交戰而決雌雄，倘一破而入，孤城恐不能固守，為楚所破，此為下策。」彭越曰：「據汝等所議，不若北走谷城為上策。仍令副將周菹，外黃令仇明守城，虛立旗幟，四門緊閉，使項王不知吾遠遁，我得以盡力取昌邑以為根本。不然，則楚兵撓其後，不惟昌邑不可得，而我兵亦恐罷之不足用也。」欒布曰：「將軍所見甚高！尤當乘楚兵未至，今夜輕騎就好出城，勿令臨近郡縣知之，庶為嚴密。」仇明曰：「將軍遠去，得以自便。倘孤城失守，外黃之民，決遭屠戮。」側邊立一小童，挺身而出曰：「此事無憂！倘城破之時，吾往說之，管教項王倒戈而息爭，全城而免害也。」彭趙大驚曰：「此子乃何人也？」仇明曰：「此某長子仇叔也，今年一十三歲。母生時，夢太庚入胎，年五歲能侍，七歲讀書，過目成誦，人呼為奇童。某每有賓客滿坐，遍能酬答，或詩或文，隨口成章，不差一字。平日極有膽氣，觀今日要見霸王，足知其莽壯矣。」彭越謂童子曰：「汝見霸王有何說？」童子附耳曰：「如此如此。」越大喜曰：「爾雖年小，足能救一城百姓，將來福德不可限量矣！」越至晚整點三軍齊備，各銜枚出北門，徑趨谷城，隨到開城投降，復取昌邑旁郡二十餘城。共得粟二十餘萬斛，陸續差人押解滎陽、成皋，接濟漢食，漢王得以從容聚兵，軍需不至缺乏。

　　彭越離外黃十餘日，項王方到，見城上旗幟嚴整，四門緊閉，並無一人答話。霸王曰：「且著三軍安營，看城內有甚消息？」一連三日，不見動靜。項伯曰：「此必彭越不在城內，虛設旗幟，陽為聲勢。可催三軍攻打，看他如何？」霸王曰：「然！」遂下令，著三軍加力攻打。金鼓大作，火炮震天。城內百姓目見，一齊哀哭來見令尹仇明曰：「霸王大怒，千里火飛，眼見此城，目下打開，我等百姓，皆是死數。望眾大人可憐百姓無辜，遭此鋒鏑之苦，早早開城歸降。若得霸王回心，一城生靈，又得再造也。」周菹、仇明眾人計議，四門各插降旗，兩邊俱設香案，遂開了城，令百姓大呼曰：「我外黃原是楚地，豈敢抗拒天兵？情願請車駕進城。」霸王聞言，即揮動三軍進城，與項伯等計議曰：「外黃圍困數日，方始投降，朕將男子年十五以上成壯丁者，逐於城東，盡坑之，以雪此恨。」百姓聞之，均放聲嚎哭。有舍人仇叔急止之曰：「爾百姓不必號哭，恐驚動項王，反致其怒，待我親往說之。」

　　仇叔至楚營請見霸王，巡哨卒報入中軍，霸王曰：「著來相見！」只見一幼童，生得眉清目秀，自外從容而來，霸王曰：「汝小兒年未十二三，乃敢不懼軍威，而遽來見乎？」童子曰：「臣為陛下之赤子，陛下乃臣之父母，以赤子而見父母，戀戀之懷，猶恐不及；何軍威之足畏乎？」霸王大喜曰：「汝小兒不畏軍威而來見，欲下說詞乎？」童子曰：「臣欲陛下德比成湯，功同舜堯，體天地之心，垂好生之德，四海一家，萬邦稱慶，豈敢於陛下前搖唇鼓舌為說客耶？」霸王曰：「既汝不下說詞，即令大兵紮營，欲將壯丁坑殺於城東，汝來有何話說？」童子曰：「臣聞愛天下者，天下人愛之；惡天下者，天下人惡之；利天下者，天下人利之；害天下者，天下人害之。愛、惡、利、害，皆起於上之人，而下固隨之也。昔彭越甲兵一至，強劫百姓，百姓懼其誅戮，不得已而歸降，終日翹首仰目，專望大王天兵到來，以解倒懸，如赤子望父母也。今聞陛下欲盡將一城壯丁坑之，前日百姓畏彭越而歸降，今日百姓望陛下而解救，陛下又復欲坑之，則百姓將何所歸乎？是陛下不愛此百姓矣！不獨外黃百姓不蒙陛下之愛，從此大梁以東，尚有許多郡邑，聞陛下坑外黃，則皆閉城堅守，或盡數逃走，天下從此不愛。百姓盡行坑之，誰與陛下守天下乎？」霸王聞童子之言，甚是喜悅，即傳旨人馬不許毫釐侵擾百姓，盡赦其罪。須臾，周菹、仇明等伏罪朝見，霸王盡赦之。只見一城百姓，歡聲滿道，深感舍人之德。

　　霸王在外黃屯人馬五日，即起身。彭越所下十七城，復歸於楚。霸王悉定梁地，與群臣商議要追趕彭越，鍾離昧、季布曰：「彭越乃瘡疥之疾，不足為患。見今劉邦復取滎陽，爭奪成皋，大司馬曹咎恐難固守。陛下當乘勢即解成皋之危，克復關東，阻漢兵不得長驅，使韓信遽難救應，陛下可獲全勝。若少遲緩，漢王安定根本，恐難圖也。」霸王曰：「成皋有曹咎堅守，已吩咐不可出戰，待朕親往卻開城出迎，內外夾攻，漢必走矣。」鍾離昧曰：「臣先領一枝人馬攻滎陽，陛下親統大兵救成皋，復取此二處，卻遠定關東而歸彭城，則大事定矣。」霸王曰：「善！」於是差鍾離昧領兵一萬復取滎陽，自統大兵救成皋不題。
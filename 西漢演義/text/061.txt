
			　　話說叔孫通奏霸王曰：「臣雖居漢，每被漢王謾罵，受辱不過，情願欲歸事陛下。昨因說王陵降楚，以此托名為漢使，實欲歸降陛下也。王陵為人最孝，臣入城陳說母屍未葬，陵歸葬其母，就同歸楚也。」霸王曰：「漢王兵有多少？將有幾人？久困而不降者，何也？」通曰：「漢兵在城者尚有二十餘萬，漢將有六七十人，昨新開倉廒，糧食亦足。遷延不出戰者，因聞韓信已攻破魏豹，意欲調轉人馬赴彭城，乘勢劫奪太公、呂后還漢，並取代州，破燕齊，使陛下進無所往，退無所歸，因此只待韓信大兵到來，欲裡應外台，兩下夾攻，以圖必勝。陛下不可不預為提防也！」霸王曰：「汝入城，幾時同王陵出降！」通曰：「但得便即逃出矣。陛下當急差人防守彭城。」遂辭霸王。入滎陽見漢王，備將陵母之言細說一遍。王陵聽說，大叫一聲，哭倒在地。諸將急救醒，陵曰：「吾與楚誓不共戴天日！」叔孫通將歸葬一節，隱而不告，欲王陵死心事漢室也。張良、陳平曰：「叔孫通既以言約項王，項王必以韓信決赴彭城，不日即離滎陽矣。但恐在外等候王陵出降又生他變，當以滎陽獄中有死囚斬首，假傳說漢使叔孫通因交通西楚，欲說王陵歸降，今被識破，斬首示眾。」漢王曰：「此計甚妙。」即查獄中重囚，當即斬首懸於城上，傳示城下。

　　早見人報知霸王，霸王曰：「計又不成，城久不下，倘韓信果然乘機襲取彭城，兩難救應，朕進無所往，退無所歸，誠如叔孫通之言也。」龍且曰：「既陛下要回兵，須徐徐緩行，不可大急，以防漢兵追襲。」一晝夜，楚兵退盡。城上巡哨軍探知來報漢王曰：「楚兵已退盡矣！」王曰：「當遣兵追趕。」張良曰：「不可！退緩必有大將斷後，若我兵追趕，反中其計，不若遙為之勢可也。」遂遣大將周勃、周昌領一枝人馬，離城五十里下寨。

　　一日，楚兵退回彭城，范增接見，備問滎陽消息，霸王將叔孫通欲降一節說知范增，增曰：「叔孫通乃漢之謀士，從劉邦日久，豈有歸降之意？此必因陛下困滎陽甚急，韓信大兵未回，內實空虛，以此奸計使楚兵解圍，故假斬叔孫通以惑軍心。不意陛下果退兵，實中彼計也！」霸王始悟，大怒曰：「匹夫乃敢戲吾如此！今再起兵復取滎陽如何？」增曰：「若復去，倘韓信回，內外夾攻，又非長策。不若暫且休兵，打聽韓信果遠去，再取滎陽未晚也。」霸王從其言，暫屯兵，差人打聽不題。

　　卻說韓信擒魏豹，兵回滎陽見漢王，王曰：「將軍已伐魏，今復何往？」信曰：「代州夏悅、張仝不賓服，且此去取代州，順路伐趙、破燕、下齊，兵勢稍振，即破楚，以成一統之業。」王大喜。遂將魏豹並家眷押見漢王，王見豹妻薄氏、管氏有國色，甚悅之，遂畜後宮；押豹近前，王曰：「爾領兵四十五萬，睢水一陣，被汝折兵三十餘萬，賴上天護佑，得脫虎口。不然，吾君臣豈有今日？吾念汝一國王爵，姑免汝死，覆命汝守平陽，汝當感我厚恩，益加策勵可也，乃敢遽起異心，希圖僥倖。今被擒來，有何理說？」豹曰：「願乞一死。」有豹母年近八旬，哀告曰：「魏豹無知，誤犯逆悖，本當誅戮，以正國法，但妾止生此子，為西魏後裔，望大王留一命以奉祀先王，乃大王盛德也。」漢王聞母言歎曰：「豹為男子，反不如老母之賢也！」遂看豹母之面，饒豹之罪，削其兵馬，廢為庶人，發滎陽安置。仍遣使傳命與周叔，領平陽，暫管郡縣。

　　韓信整點人馬徵代州，漢王仍以王陵為將。差人傳命與相國蕭何，奉侍太子守關中，昭布法令，約束軍民，立宗廟社稷；事有不及奏決者，輒以便宜施行，侍積有條件，類總上聞。蕭何領王命，夙夜孜孜，惟恐不及，總計關中戶口，調轉漕運，以給軍餉，是以漢兵西征，未嘗乏絕，蕭何之功也。

　　不說漢王駐兵滎陽，且說韓信人馬到代州，離城三十里下寨。夏悅、張仝正議事間，有人來報韓信人馬已到代州，離城三十里下寨，悅曰：「韓信以得勝之兵，乘銳而來，氣驕意惰，吾兵以逸待勞，正當急出，使彼不能預備，決獲全勝。」仝曰：「此論甚妙。」

　　且說韓信安營畢，召諸將曰：「夏悅、張仝素知用兵，料我遠來，決乘其蔽而急攻之，使吾不作預備，易得取勝。爾等當以智取，不恤辛苦，庶夏悅可擒也。」諸將曰：「願聞將令。」信曰：「曹參引一軍如此誘戰，灌嬰、盧綰各引一軍如此截殺，樊噲引一軍如此埋伏。」諸將各依令而去。韓信後領精兵五百，繞平山小路抄到白石口駐紮。

　　卻說夏悅領兵一萬，徑殺奔韓信大寨來，時已過午，排開陣勢，搦韓信答話，漢陣上曹參出馬，旗上大書「漢大將曹參」。夏悅見漢陣上旗幟欠整，隊伍交錯。大笑曰：「人言韓信善能用兵，觀如此行師，何足懼哉！」便問：「胯夫如何不來受死？遣汝無名小將先來試刀耶？」參大怒，舉刀直取夏悅，悅就舉刀交還。戰未十合，曹參詐敗，悅驅兵大進，迤後追趕，參且戰且走。約近二十里，正追殺之間，忽喊聲大起，左有灌嬰，右有盧綰，兩路兵殺出，截斷歸路，曹參卻引兵殺回，三路夾攻，夏悅兵大敗。日將落山，見四面火炮人把齊起，況又平山小路無人防守，須百十騎，望平山而逃。才行一里遠，背後三路兵殺來，正在奔走之間，前面喊聲大振，一彪軍攔住，為首大將乃舞陽侯樊噲也。悅見了大驚，無處逃命，見山傍微露天光，想有出路，急奔入山谷時，噲兵亦隨悅追入谷口。兩邊俱是夾石，魚貫而進。悅見難行，遂棄馬步走，爬山越嶺而逃。忽然山谷中一聲炮響，乃是韓信伏兵於此，把夏悅即時擒了，押回大寨，鼓已三更矣。
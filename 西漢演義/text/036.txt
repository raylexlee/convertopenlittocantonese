
			　　卻說次日滕公差人於店中請韓信，往見蕭何。何所住居丞相府，門禁嚴肅，堂階深遠，先有伺候官報入府，然後一門吏出來，問了姓名，達知丞相。只見一椽吏出來，請賢士進府相見。韓信入到堂下，即見蕭何出簷下，拉信入於堂，裡不設坐，相與立談。何曰：「滕公深稱大學，幸今相見。」信曰：「信在楚聞漢王聖明，丞相賢達，求士如渴，卑禮折節，不辭千里而來。到此數日，始見滕公，昨與相見，尚未傾倒；今見丞相後，即欲仍歸故里，寧甘心泉石，不屈志人下也。」何曰：「賢士未見囊錐脫穎，何乃見貌變色耶？」信曰：「不遇錯節，未嘗歃血，豈可囊錐脫穎，以自薦耶？」何曰：「願聞賢士高談，何當拱聽。」信曰：「昔齊王好鼓瑟，晉有一賢士善鼓，王再三延訪。一日，賢士至齊國，王坐於堂下，欲賢士鼓瑟。賢士不悅曰：『王如不悅瑟，臣豈敢登王之堂，而見王於咫尺乎？王如好瑟而樂聞之，當焚香賜坐，聽臣鼓瑟，臣必盡心為王鼓。今王坐，臣立，如待僕隸，臣問自賤，而為王樂乎？』鼓瑟者，尚羞立於王之側，況丞相當吐哺握髮之時，為國求賢之日，欲聞治國之要，而反倨傲以接賢士，此信所必欲去，而不願留於其國也！」蕭何聞信語，即延之上坐而拜之曰：「何無知，有失待客之禮，幸望恕罪恕罪。」信曰：「丞相求士，實為國家，某相見，意欲傾心，以圖補報，非一人之私也。」蕭何乃拱手問信曰：「願賢士論天下之形勢，決天下之安危，明天下之治亂，審天下之強弱，然後天下可圖也。」信曰：「關中百二山河，天府之國，自古帝王為建都之地。項王捨此不居，而乃遷都於彭城，此失天下之形勢也！漢王雖左遷於褒中，然養成蓄銳，為虎豹在山之勢，使智者無以用其謀也，不亦為得乎？項王所向無敵，天下諸侯畏其強而已，然背叛之心，藏於不測，外若為安，內有隱禍，反不若漢之遠處偏方，而得以收拾人心，養賢及民，諸侯不得侵擾之也。項王弒義帝於江中，大肆不道，而荊襄湖南之民，欲糾合討罪，不日大亂作矣！彼尚茫然不知，而自以為強，此匹夫之勇耳，何足以望天下之人心乎？漢王約法三章，除秦苛法，雖左遷南鄭，而天下屬望，若舉兵面東，百姓莫不引領來歸。天下未有一人不願漢王為秦王。章邯等三人，秦民恨入骨髓，而項王乃封為三秦王，以阻扼漢兵，實為資敵國以利也。我苟東向，百姓皆為我戰矣，三秦可傳檄定也。此天下之形勢，安、危、治、亂、強、弱，不待智者推論而可知也。丞相又何憂焉？」何曰：「據賢士所言，楚可伐乎？」信曰：「當此之時，項王東遷，諸侯離叛，百姓嗷嗷，急欲思主，三秦不為嚴備，漢兵正當可舉之日也。失此機會而不東征，使齊、魏、趙、燕，或有智者一言，舉兵而西，先取咸陽，次取三秦，阻其要害，漢兵雖老死，不得出褒中矣！」蕭何見韓信說到此處，乃近前附耳曰：「前日棧道已燒絕，漢兵急難舉行，奈何奈何！」信笑曰：「丞相何乃欺人若是耶？前日燒絕棧道，必是智者與丞相計議，定當另有別路可通漢兵，然後燒絕耳。此不過使楚無西向之意，漢王絕東歸之心，此計可以瞞項王耳,若智者看破，不可欺也！」蕭何聞韓信此言，實切心肺，不覺笑容滿面，離席下拜曰：「蕭何自入褒中來，未同人論至此，今日賢士之言，如醉方醒，使我胸中痛快，不能捨也！」連叫左右備馬，與賢士回私宅少坐，先差人預備酒席。
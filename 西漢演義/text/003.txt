
			　　不韋帶領心腹從者一二人，離趙前赴咸陽。此地沃野千里，天府之國，有八水三川，五關四塞，風景富麗，人物俊雅。當時六國，以秦中為天下第一。見今昭王在位，兵強國富，十分繁盛。

　　不韋到咸陽進城，尋一僻淨店房安歇。隨同從人上街市，密訪華陽夫人親屬。有人說夫人無親，止有姐姐皇姨，就在太子府對門住居，臨街有閒房百餘間，專住往來客商，以此人稱為皇姨店。不韋就假以尋房為由，私托閽人傳達皇姨丈，具黃金十兩，色幣一端，以為進見之禮。皇姨丈相見甚喜，便問不韋：「何處鄉邑。」不韋曰：「某陽翟人也，姓呂名不韋，賈於趙地。與皇孫異人對居，時相往來，心跡相托。皇孫常仰望皇姨與華陽夫人乃同胞至親，敬專不韋前來投見，敢求轉達，拔救還國。外有黃金五十兩，奉皇姨為茶果之資。萬乞轉達周濟。」

　　姨丈聽罷，急令侍婢請皇姨出來相見。不韋見皇姨，行禮畢，將情訴說一遍，就將黃金獻上。皇姨大喜曰：「禮物雖出於皇孫，其實有勞於足下。且問皇孫在趙，起居何如？足下想知其詳。」不韋曰：「某與皇孫公館對居，終日相會，交情甚厚，凡事盡心吐露。且皇孫賢明仁孝，儀容非常，結諸侯賓客，天下仰其丰采。常曰：『我以國君夫人為天，日夜思想，不得歸省。願子將我書禮，投獻於國君夫人上壽，就如見我國君夫人之面一般』。仰望皇姨轉達，今皇孫在趙，度日如年，某不遠千里而來，望皇姨救援。倘皇孫得地之日，決不忘大德矣。」皇姨曰：「汝且在我店中安歇，明日引汝見夫人，再從長計議。」不韋乘便，又告皇姨曰：「吾聞以色事人者，色衰而愛弛。今華陽夫人事太子，雖愛而無子。不以此時早自結於諸子中賢孝者，舉以為嫡，恐太子他日立為王，定將嫡子立為太子，自相標榜。夫人之門，必生蓬蒿，那時人老花殘，雖欲進言，而太子終不聽也。況今皇孫異人賢明仁孝，仰慕夫人日切，夫人能當寵愛優沃之時，正言聽計從之日，肯薦舉一言，立異人為嫡，使異人無國而為有國，夫人無子而為有子，世享秦祿，而皇姨亦得常保富貴。此所謂一言以為萬世之利也。」皇姨曰：「足下之言甚善，我就將此言轉達夫人，救拔異人還國。」

　　次日，皇姨早起，引不韋入宮見華陽夫人。皇姨先入內見夫人，各敘禮畢。皇姨曰：「今有皇孫異人，一向在趙為質，晝夜思想夫人。今差心腹呂不韋具書禮來，與國君夫人上壽，今見在宮門外伺候，未敢速進。」夫人曰：「既是皇孫差來的人，有書禮，著他進來。」不韋聞命，即整衣鞠躬進宮。禮畢，將書物呈上。夫人開看禮物，乃是明珠四顆，玉釵二隻，甚喜。來書且不開封，待國君出獵回時開看。夫人曰：「汝且回店，候國君歸來，令人請你相見。」不韋辭回不題。

　　卻說皇姨與夫人閒坐間，將不韋前言，從頭細說一遍。夫人聞言，悲切感動，不覺淚下，謂皇姨曰：「不韋之言，極是有理，使我日夜慼憂也。但諸皇孫俱有生母，且喜異人無母，今又如此賢明仁孝，正當冊立為嫡，待國君回時，當從長計議，想無違阻。」

　　正話間，宮人報曰：「國君回宮。」夫人急整衣迎接。同皇姨進禮畢，就將異人哀情，並書禮獻上。國君看禮物畢，拆其書曰：

　　不肖男異人沐浴頓首百拜，君父安國君，母華陽夫人千秋殿下：男以監軍伐趙，師敗被虜，敵國為仇，自分必死。幸賴使臣牛西馳書仗義，雄辯剖分，不辱君命，趙國畏服，拘男為質，用阻大兵。趙遂以為得計，而男豈能存活耶？日夜思歸，彷徨萬狀。仰念父母，徒形夢寐耳！跬步不忘，一飯三歎。即今心托呂鴻，珠玉上獻。悠悠此心，如臨膝下。諸凡委曲，呂能悉陳。萬乞俯念孤孽，早賜救援，如得生還，昊天罔極。冒乾慈威，無任激切惓惓之至。

　　國君與夫人看罷書，涕淚如雨。夫人就乘國君想念情切，因而進言曰：「異人於諸於中甚賢，凡往來使客，多稱譽之。況妾幸充後宮，極蒙眷愛，不幸寵深而無子，孑然一身，形影相弔，雖極目前之歡，恐難永終其好。今聞異人之賢，欲立以為嫡，翕合皇圖，實在此舉。不識國君許之乎？」夫人於是俯伏在地，顰眉蹙眼，硬咽不起。國君以手扶之曰：「夫人且省煩惱，容吾圖之。但恐異人拘質在趙，必不易返，須當奏知父王，共與謀士計議，方有長策。」夫人曰：「今有捎書人呂不韋在皇姨店中，聞他足智多謀，必有救異人之策。若召來一問，便有奇計。」國君曰：「果此人有策，何不請來面議？」隨即令人去請。

			　　卻說漢王草手敕畢，遣近臣周元臣奉手敕並羊酒赴信營獎諭。韓信聞王命至，設香案，同大小將官出營接敕，金鼓前導，迎至軍中，拜罷，開讀敕曰：

　　為將之道，職專閫外，非法不足以制三軍，非明不足以服人心，故孫武殺吳姬而其法遂行者，非不知吳姬為王之所愛也，然法不私於愛，故其法乃行耳。爾大將韓信殺殷蓋者，非不知蓋為寡人之所親也，然法不私於親，故誅一人而千萬人知警，其法實合孫武，深得為將之道，朕必嘉悅。故遣近臣周元臣，齎羊酒手敕以勉之，益勵初心，以約束將士，早發東征，以慰所望，故敕。

　　韓信讀罷手敕謝恩，管侍近臣回朝。次日，韓信早入朝謝恩，漢王乃以言撫慰之曰：「將軍用法，正當如此。」信曰：「受陛下閫外之寄，數十萬生命係臣一人，若訓練無法，設令欠當，一人作梗，萬夫違命，臣法決不能行，陛下付托之重，將何以承應之耶？昨蒙手敕下頒，將士知警，臣法可行，此恩此德，粉骨不足以報陛下也。」漢王甚喜。

　　韓信辭王出朝，來到教軍場，點發三軍已畢，召先鋒樊噲到帳下曰：「將軍授先鋒之職，目今漢王車駕親征，棧道被張良燒絕，三軍如何可過？公可領一萬人夫，重修殘缺，再整險隘。絳侯周勃，棘蒲侯柴武，一同監修，限定以軍法處之，將軍勿辭勞苦，當星夜前去修整。」噲曰：「元帥軍令，敢不急去修整？但棧道甚險，燒絕去處，連接三百餘里，豈可一月便能修整？元帥如欲殺噲，噲就元帥處請死，決不敢領此命也。」信曰：「臨事不可避難，避難者不忠。將軍素懷忠義，才幹精敏，正當建此奇功，使三軍氏驅而進，信亦得以便道東征也。」樊噲又欲堅辭，又恐犯了禁令，只得依限督工修理不題。

　　且說韓信操演士軍，整率人馬，麾左則左，麾右則右，麾前則前，麾後則後；合四陣而為一陣，起則為長蛇；分一陣而為四陣，止則為四門；進退之有法，啟閉之有路，旗幟嚴整，金鼓響應，規矩準備，毫釐不爽。大小軍士，見韓信調度人馬，排列陣勢，人人欽服，個個敬謹。於是請漢王曰：「臣領命操演人馬，訓練甲士，今已完備，請陛下車駕親往觀之。」漢王曰：「前營伍已看過，知將軍籌策自不同矣。想今將軍操演月餘，定有規矩，又何必往觀焉？」蕭何曰：「必須主上親往一觀，庶見韓元帥調度兵馬，俱有紀律，王亦安心東征，再無疑難矣。」王即命駕前往教軍場閱試人馬。韓信先行，仍復同大小將官迎漢王進營，在中軍坐定。韓信率諸將朝見畢，又請漢王上將台觀看人馬。漢王上台四面一望，只見隊伍嚴整，旗幟鮮明，前後左右，井井有法，坐立進退，繩然不亂。歎曰：「將軍用兵，雖占孫吳，亦不能及。」便問：「即今足可東征否？」信曰：「因命樊噲修棧道未了。」王曰：「棧道工程甚大，將軍限一月，恐或不能完備。」信曰：「容日請王車駕啟行，王且少從容，不必下問。」王默會其意，因此不問期。隨有左右請王下台進膳，王見膳到，只留數品自用，其餘盡賜韓信。

　　不題韓信演武，且說樊噲率領一萬人夫，來修棧道，要限一個月內工完。只見山路崎嶇，接連雲漢，又兼橋樑燒燬，樹木叢雜，三軍無可立之地，人夫甚難動手。樊噲自思：「此是韓信不能伐楚，卻將這個干係放在我身上，他卻遲延日期不肯舉兵，多是此意。」遂同周勃、柴武登孤雲山上一望，只見一帶棧路，十分險峻，二人看罷棧道，彼此相顧曰：「如此險峻，雖十萬壯夫，限一年也修不完。」噲曰：「他如今軍令甚嚴，主上又甚寵愛。見今手敕獎諭他，我等若以為難，便是抗違軍令，須是依著他修理。堪恨張子房燒之甚易，到如今樊將軍修之甚難！」士卒在高崖處插木，巔峻處搭橋，遇隘處鑿石，見陷處開路，筋疲力盡，氣乏神疲，切怨張良，又驚畏韓信，但見營修不起，蓋因壁峻崖高，士卒悲哀，盡被跌傷磕損。

　　樊噲正愁悶間，只見太中大夫陸賈領千數從人齎一木牌飛檄而來，上寫道：」即日大兵東征，樊噲作速督催人夫，依期修完棧道，以便出師；如過限不完，定依軍法從事不恕。」樊噲看罷，叫苦不迭，便說：「棧道工程浩大，如何修得？敢勞大夫與我方便一言。」隨請陸賈到工所管待飲酒。陸賈見無人在側，附耳與樊噲曰：「元帥密有吩咐，這般這般。」噲聽了這話，甚喜，到外邊便揚言曰：「這等工程如何一月修完？便是一年也成不得！」千埋怨，萬埋怨，便要差人具奏漢王，借倩人夫協濟。大夫陸賈辭別要回去，臨行又吩咐道：「先鋒不可違限，元帥軍法甚嚴，須當遵守，莫誤莫誤！」陸賈去了。
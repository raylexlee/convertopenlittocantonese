
			　　其說其人為誰？乃太中大夫陸賈也。陸賈曰：「蓋言事者，先觀其勢，次觀其形，苟勢強而形弱，非弱也；形勝而勢衰，實衰也。以方今言之，楚若勝矣，形之勝也；漢似弱矣，形之弱也。元帥當強弱勝衰之間而未定也。以今漢王雖暫時不利，而天下之勢，已得八九，人心歸附，天命默佑。蕭何有宰相之才，而忠貞不二；良平有孫吳之智，而機變莫測，兼之以英、彭、樊噲之勇，周勃、王陵、絳、灌諸將之強，福德綿綿，萬世不拔之基已定矣。汝乃不觀形勢，憑一時口舌之巧，必欲元帥背漢，倘元帥一時聽從，是畫虎下成，反類犬者也，不亦誤乎？」蒯徹被陸賈一篇言語，說得如癡似醉，半晌無言可答，因尋思：「我若隨韓信一同伐楚，縱有功勞，倘有人將我勸韓信背漢之言，傳到漢王耳邊，酈生之烹，指日可見矣！」自此遂佯狂於市，自歌自笑，非復昔日之蒯徹。韓信亦知彼微意，遂不計較。即傳令大小將佐，擇日統大兵赴滎陽，會諸侯伐楚不題。

　　卻說漢王終日思念太公，無計可施，因語良、平曰：「太公家眷久拘彭城，不得還國，此心鬱鬱不舒，縱有天下，不可一朝居也！二卿有何策，使太公得歸，此不世之功也！」良曰：「霸王以太公為質，豈肯放歸；必是大鏖戰一場，然後心服，那時卻使人講和，庶有還國之日。」正議間，忽有人來報蕭何領一枝北番人馬，同一番將進關中來助漢伐楚，王曰：「番兵遠來，破楚必矣。」急召入內相見。蕭何領番將入內，行禮畢，王問曰：「番將從何而來？」何曰：「番將姓婁名煩，北貉燕人也，慕大王之德，由沿邊投咸陽而來，情願同力破楚。臣審究的實，因催督糧儲，就領來人見大王。此人善騎射，有萬夫不當之勇。」漢王看婁煩身高一丈，面目猙獰，王甚喜，就賜衣一襲，金百兩，著令帳下聽用。

　　且說霸王因龍且被韓信殺了，十分忿恨，急點人馬徑赴滎陽來。早有人報知漢王，備說項王因韓信斬了龍且，急起十萬大兵前來，與漢要決勝負。漢王大驚，召群臣計議。蕭何曰：「新來番將婁煩，正好與楚對敵，王陵等諸將協力幫助出戰。韓信即日將到，兩下夾攻，料此陣管教破楚矣。」漢王遂撥王陵等四將幫婁煩出戰。

　　卻說霸王人馬到滎陽，離城三十里安營，先使人謂漢王曰：「天下匈匈，徒以吾兩人相距不寧也。願與王決雌雄，毋徒疲天下赤子為也！」漢王笑謝來使曰：「吾寧鬥智，不能鬥力。」霸王聞知大怒，即令丁公、雍齒、恒楚、虞子期諸將，出馬與漢挑戰，漢遣婁煩出戰，眾將鼓噪大進，並不答話，各舉兵器齊攻婁煩。婁煩舉大刀相還，左撥右逼，前攔後衝，戰五六十合，婁煩刀法愈緊，氣力倍加，眾將抵當不住，早退下陣來。楚營中有護駕四將，季布、李蕃、張月、項昂，各挺兵器與婁煩截殺，婁煩並無毫釐懼怯，就舉刀與四將對敵。漢營中王陵、周勃等，見婁煩交戰許久，恐一時有失，急出馬衝殺過來。楚將被眾將衝殺，撥回馬便走。婁煩按下刀，壺中取箭，連發四矢，李蕾、張月早中箭落馬，季布見二將中箭，伏鞍走回本營，項昂見二將落馬，欲回馬救援，不防面上早中一箭，急用手拔時，卻被王陵近前一刀，斬項昂於馬下。大殺楚兵四散逃走。

　　霸王聞之大怒，自披甲持戟來戰婁煩，婁煩方欲披開弓放箭，霸王齕目大叱一聲，舉戟便刺，嚇得婁煩馬倒走十數步，目不能視，箭不能發矢，遂逃入漢營。霸王急追趕，只見漢兵風靡而走。漢王問左右：「追煩者為誰？」左右曰：「項王也！將入漢營矣！」王大驚，急退入後寨，漢諸將死命抵住。項王勒馬大叫：「漢王出馬與吾答話！」於是漢王亦披甲出馬，來到陣前，左右前後眾多漢將防護。項王曰：「自與汝爭鋒數年之久，未嘗自相交戰，要決勝負。吾今與汝且敵，以定雌雄，勿得終日相距，以苦三軍也。」漢王曰：「吾非好與汝相距也。汝罪惡貫盈，神人共怒，因此同天下諸侯，共伐無道，為民除害也。今略節數汝之罪，使三軍靜聽：汝背懷王之約，左遷我於漢中，罪之一也；汝矯殺卿子冠軍，罪之二也；救趙不報而擅劫諸侯入關，罪之三也；燒秦宮室，掘始皇墓，私其財物，罪之四也；殺秦降王子嬰，罪之五也；詐坑秦子弟二十萬於新安，罪之六也；王諸將善地而徒逐其故主，罪之七也；放逐義帝，自都彭城，奪韓梁地以自王，罪之八也；使人陰弒義帝於江南，罪之九也；為政不平，主約不信，天下所不容，大逆無道，罪之十也。吾以義兵，從諸侯，誅殘賊，使刑餘罪人，以擊匹夫，吾將乃與爾挑戰耶？」霸王怒甚，舉戟便刺，漢王脫身便走，眾將各舉兵器遮護。有鍾離昧伏弩二千矢，一聲號炮，眾弩齊發，一矢正中漢王前心，幸賴有軟甲遮護，止傷胸膚，正覺疼痛不能忍，恐驚疑人心，遂以手指足曰：「偶被楚賊中吾足指，幸無傷也。」諸將見漢王被傷，無心應戰，各退下陣來。霸王揮動三軍，亂殺漢兵，急欲攻入漢營，正在危急之際，只見東南一騎馬飛報，說韓信人馬已到成皋，彭越又阻楚糧道。諸將聞知，不戰自亂，漢王遂傳令且著各自收兵回營。張良、陳平諸將入帳看視，漢王雖未內傷，而胸膚已破，遂臥病不起。良曰：「楚勢已弱，韓信大兵到成皋，大王當強起以安士卒，就入成皋。與信會約，漢楚之大事，決於此矣！」漢王從其言，急起以勞三軍。張良吩咐諸將：「楚兵被彭越阻絕糧道，三軍無糧，決難存住，只一二日便走，汝等隨後徐徐進發，赴成皋與韓信會兵破楚。」諸將各得令，準備行裝啟行。
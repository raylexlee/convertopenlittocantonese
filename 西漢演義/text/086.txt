
			　　卻說張良奏帝曰：「田橫齊之義士，遠遁海島，靜觀強弱，其志不小。陛下若遣兵徵進，洪濤萬傾，勢若滔天，一時遽難取勝。以臣愚見，差人齎明詔，陳說利害，赦其罪而召之，仍謂復齊之後，以全田氏。彼聞復齊之後，必慕德而來，橫可致也。不然，徒費甲兵，橫豈可力致哉？」帝即從其言，於是差上大夫陸賈齎詔，前住海島召田橫。

　　陸賈一日到海島，四望風景，只見羅山亙其東，濰水阻其西，神山距其南，渤海枕其北，洪濤巨浪，一望無涯。尋問郡人，有老父曰：「田橫居海島，在即墨縣東北一百里，四面環海，去岸二十五里。如大夫見田橫，須駕大船沿海順風而入，方可見橫。若此處尋訪，豈可得見？」陸賈聽老父之言，即同從人前到即墨，吩咐收拾大舡，多差水手，乘順風，一時就到海島。田橫聞漢使至，先著人拒住寨門，陸賈乃諭之曰：「漢王平定西楚，天下歸一，獨汝主未附，特差天使齎詔曉諭，作速出寨相見，勿得抗拒！」田橫聞賈之言，即出相見，開讀詔書。詔曰：

　　夷齊恥食周粟，而武王卒有天下；介子推不欲事晉，而晉卒霸一國。爾田橫雖居海島，終為漢士；獨能超出人間，而與夷齊介子推齊名乎？否則可速來，大則為王，小則為候，永保田氏，不失宗祀，不亦愈於退處海涯，與魚鱉為友乎？如執迷不反，舉兵而東，身為俘馘，絕滅田宗，其愚甚矣！幸其速來，勿誤！

　　田橫讀罷詔書，隨款待陸賈，因相議降漢，左右曰：「不可！漢帝外寬而內實嚴，量大而心實刻，大王遁居海島，久未賓服，今遣使詔而來，率然往見，倘帝一怒，大王欲從而不可，欲歸而不能，那時悔之晚矣！不若嚴加防備，多設營寨，沿海一帶，預備火箭火炮，以抵漢兵。吾輩齊心協力，與大王把守營寨，料漢帝雖有雄兵百萬，臨此洪濤巨浪，豈敢犯乎？大王得以優游自得，坐觀強弱，豈不快哉！」田橫曰：「不然！吾與諸公相處於此，未有恩德相及，倘漢帝召我不去，必舉兵而來，乃勞諸公親冒矢石，或一時不勝，使諸公遭罹兵革，吾實不忍也。」遂領二客，同陸賈乘船至洛陽。相離三十里，因自思曰：「漢帝昔殺齊王，吾因而逃居海島；今漢已有天下，差人召我至此，我若俯首歸降，受其封賞，大丈夫不能報主之仇，而北面屈膝以事他人，有何面目立身於天地間耶？」乃自殺而死。

　　二客同陸賈收橫之屍來見帝，帝深加歎惜，以王禮葬於洛陽城東，召二客封為都尉。於是二客出廟相謂曰：「橫之自殺，一則不欲事漢，一則恐五百義士，被漢圍擾，遂乃自殺，真乃大丈夫所為也！吾二人豈可苟圖富貴而不死其難乎？」遂乃穿橫塚旁，自刎而死。次日帝聞知，大驚曰：「田橫自殺固難，二客穿塚同死，則尤難也。田橫得人心如此，恐海島五百人，平日受橫恩義，知橫自殺，必將作亂。」急差人入海島，召眾人投降。五百人聞田橫自殺而死，遂皆相向痛哭曰：「大王為我等赴漢而死，我等獨求生於此乎？」遂皆自殺而死。漢王使見眾人仗義死節如此，急歸見漢王，具奏前事，帝益驚曰：「天下何多如此尚義之士？古今之所難也！」遂差人收五百人屍埋瘞於海島。後人慕田橫之義，遂名其處為田橫島，至今有田橫廟，有司四時享有祭。帝曰：「田橫久居海島，吾甚患之，今皆自殺，除吾心腹之疾矣！但季布、鍾離昧一向不知潛在何處？昔朕睢水之敗，彼二人甚窘辱我，可傳佈中外，有能訪獲者予千金，仍令各國務要嚴加尋訪，如有匿而不出首者其罪同。」

　　卻說季布初藏於咸陽周長家，周長因聞帝購布甚急，乃謂布曰：「漢求將軍甚急，倘知藏匿吾家，非惟負累吾族，亦且無益於將軍。今特請將軍從長計議。」布曰：「賢公無憂，我自有掩飾之計。」遂將自己頭髮，盡行削去，鉗首為奴，自賣於魯國朱家。朱家見布雖鉗首為奴，而舉步動靜，與尋常不同。心知其為季布也。忽一日聞漢購求布甚急，因喚布問曰：「汝乃楚將季布也。今帝頒詔購汝甚急，汝乃藏匿吾家，恐累吾族，欲將汝投獻於洛陽，汝以為何如？」布曰：「某實楚將季布也，因埋名鉗首為奴，自買於公家，公待我甚厚；今漢既購求我急，公可執我見帝，汝得千金之賞，乃我所以報公也。」朱家歎曰：「我豈陷人於死而貪千金之賞耶？縱得大富，心實不忍也。吾有一友人夏侯嬰，見在洛陽，與我自幼交厚，吾為子往見此人，救汝性命如何？」布謝曰：「若明公肯拔救我如此，所謂生死而肉骨者也。」

　　朱家備行李，一日到洛陽見滕公，滕公知故人遠來，甚喜，施禮畢，置酒相待。朱家因說曰：「季布何罪？而帝乃求之急耶？」嬰曰：「昔嘗數窘辱帝，以此求之急也。」朱家曰：「臣各為其主用力耳。今帝始得天下，而以私怨求一人，何示人不廣也？且以季布之賢，漢求之急，不北走胡，必南走越耳，此棄壯士以資敵國也。公可言於帝，赦布以廣求賢之路，則天下之士，莫不延頸願為帝臣矣。」於是滕公入朝見帝，奏已：「季布無罪，陛下何求之急耶？」帝曰：「數窘辱於我，安得無罪？」嬰曰：「季布各為其主，此時惟知有楚而不左右陛下，此正季布之忠。使漢臣皆如布，陛下又何患天下之不大治耶？願陛下赦一人而用之，則天下之盡如布者，皆欲立於王之朝矣。且萬乘之尊，四海之廣，何乃不容一季布耶？」帝曰：「如卿之言，季布無罪，鍾離昧亦無罪也。」遂頒赦一款，俱赦楚臣季布、鍾離昧等罪，許即投見，仍照舊還職，勿得故違，自取誅戮。
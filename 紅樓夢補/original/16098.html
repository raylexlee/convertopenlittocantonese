<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>紅樓夢補 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　月如無恨，月自常圓；天若有情，天應終老。試看山中白骨，一夢如斯；無非鏡裡紅顏，三生莫問。如《石頭記》傳奇，演紅樓之歌曲，即色皆空；驚黑海之波濤，回頭是岸。絳珠還淚，誰憐淚眼之枯；頑石多情，終負情天之債。憶雯、鵑而飲恨，涕蠟流乾；代寶、黛以銜悲，唾壺擊碎。然而王嬙歸漢，不埋塞外之香；荀粲齊眉，尚剩奩間之粉。借生花之管，何妨舊事翻新；架噓氣之樓，許起陳人話舊。此「後」、「續」兩書所以復作也。但如賓豈有並尊，抑後來更難居上。屈我瀟湘之位，尚費推敲；讓人金玉之緣，終留缺陷。且也太君已逝，未觀合巹以承歡；伯姊雲亡，莫試如簧之故智。吁！其甚矣，憾如之何？於焉技癢續貂，情殷附驥。翻靈河之案，須教玉去金來；雪孽海之冤，直欲黛先釵後。宜家宜室，奉壽考於百年；使詐使貪，轉炎涼於一瞬。大觀園裡，多開如意之花；榮國府中，咸享太平之福。與其另營結構，何如曲就剪裁，操獨運之斧斤；移花接木，填盡頭之邱壑。轉路回峰，換他結局收場；笑當破涕，芟盡傷心恨事。創亦仍因云爾。<br />
　　嘉慶己卯，重陽前三日。<br />
　　歸鋤子序於三時定羌幕齋。　<br />
<br />
　　序<br />
<br />
　　稗官者流，卮言日出，而近日世人所膾炙於口者，莫如《紅樓夢》一書。其詞其顯，而其旨甚微，誠為天地間最奇最妙之文。竊謂無能重續者，不圖歸鋤子復有此洋洋灑灑四十八回之作也。<br />
　　餘在京師時，嘗見過《紅樓夢》元本，止於八十回，敘至金玉聯姻，黛玉謝世而止。今世所傳一百二十回之文，不知誰何傖父續成者也。原書金玉聯姻，非出自賈母、王夫人之意，蓋奉元妃之命，寶玉無可如何而就之，黛玉因此，抑鬱而亡，亦未有以釵冒黛之說，不知傖父何故強為此如鬼如蜮之事，此真別有肺腸，令人見之欲嘔。<br />
　　歸鋤子乃從新舊接續之處，截斷橫流，獨出機杼，結撰此書，以快讀者之心，以悅讀者之目。餘因之而重有感矣！夫前書乃不得志於時者之所為也。榮府群豔，以王夫人為之主，乃王夫人意中，則以寶釵為淑女，而襲人為良婢也。然寶釵有先奸後娶之譏，襲人首導寶玉以淫，是淑者不淑，而良者不良。<br />
　　譬諸人主，所謂忠者不忠，賢者不賢也。又王夫人意中疑黛玉與寶玉有私，而晴雯以妖媚惑主；乃黛玉臨終有我身乾淨之言，晴雯臨終有悔不當初之語，是私固無私，惑亦未惑。譬諸人臣，所謂忠而見疑，信而被謗也。歸鋤子有感於此，故為之雪其冤，而補其闕，務令黛玉正位中宮，而晴雯左右輔弼，以一吐其胸中鬱鬱不平之氣。斯真煉石補天之妙手也！其他如香菱，如鴛鴦，如玉釧，如小紅，如萬兒，如齡官，一切實命不猶之人，慈悲普度，俾世間更無一怨曠之嗟。此元人所云：「願天下有情人，都成眷屬」。即聖賢所云：「王如好色，與百姓同之者也」。前書事事缺陷，此書事事圓滿，快心悅目，孰有過於此乎！<br />
　　犀脊山樵序　<br />
<br />
<br />
<br />
<br />
<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
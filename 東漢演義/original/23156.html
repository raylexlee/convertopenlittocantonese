<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東漢演義 - 第五回　掘後墳群臣荷鍤</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五回</br>　　掘後墳群臣荷鍤</font></h4>
			　　且說朝中文武何以都趨附王莽？蓋王莽最為奸詐。成帝初即位，即委政王鳳，王氏勢極盛。劉向所謂「王氏與劉氏勢不並立」也。時五侯諸子，惟知乘時侈靡以輿馬聲色，佚游相高。獨莽覬覦神器，心懷篡逆。見主無剛斷，臣乏骨鯁，一時朝野所尊信儒臣，如谷永、孔光、杜欽、張禹之徒，惟知規免禍患，依憑寵祿，殊易牢籠，因折節為恭儉，勤身博學，內事諸父，外交英俊。及爵位益尊，節操愈謙，振施賓客，家無所餘，虛譽隆洽，傾其諸父。又敢為激發之行，處之不慚恧，嘗私買侍婢，昆弟怪之，莽因曰：「後將軍朱子元無子，莽聞此兒種宜子，為買之。」即日以婢奉博。其慝情求名如此。王介甫有詩一首，足寒權奸之膽。詩曰：<br />
　　周公恐懼流言日，王莽謙恭下士時，<br />
　　假使當年身便死，一生真偽有誰知。<br />
　　哀帝漁色喪軀，及崩，無嗣，未議迎立。太皇太后先欲以大權歸之王莽，於是詔公卿僉舉可為大司馬者。時宰相孔光，欲媚太后，以固寵榮，乃出班奏曰：「新都侯莽，才高管、晏，德並伊、周，允堪厥任。」於是光以下文武兩班，同聲應曰：「大司徒所舉是也。」獨前將軍何武，左將軍公孫祿，以為惠昭之世，外戚持權，幾危社稷，今此世無嗣，市當選立親近幼主，不宜令外戚持權，言辭佩侃。太后竟置若罔聞，竟自用莽為大司馬，領尚書事。時朝中議論迎立之事，紛紛下一，太皇太后一聽王莽主裁。時中山王箕，子年方九歲，宗支親近中最為年幼，故眾大臣無一人議及。而王莽獨利其年幼，與太后議定，遂遣車騎將軍王舜，使持節迎之，立以為帝，即平帝也。莽以孔光名儒，曾相三主，太后所敬，天下信之，於是盛尊事光，引光女婿甄邯為侍中，劾奏何武、公孫祿互相稱舉，免官就國，紅陽侯王立，雖不居位，莽畏之，令光奏立罪惡，請遣就國。於是附順者拔擢，忤恨者誅滅。以王舜、王邑為腹心，甄豐、甄邯主擊斷，平晏領機事，劉秀典文章，孫建為爪牙，百官總已以聽，莽色厲而言方，欲有所為，微現丰采，黨與即承其指意而顯奏之。莽則稽首悌泣，固固推讓，上以惑太后，下以示信於眾庶焉。此時內外都己佈置，而心急行篡，終礙太后精明，一日，忽然得一妙計，孔光嘗稱我功德比周公，周公之時，有越裳氏重譯來朝故事，此時正好借用。即暗遣心腹，前往益州，如此如此。<br />
　　一日，忽有塞外蠻夷，自稱越裳氏重譯來獻白雉一對。於是王莽啟太后以為越裳氏不通中國者，千有今年，今德教遠敷，重譯來貢，允宜以薦宗廟。群臣乃共奏曰：「幼主初嗣，此大司馬莽之功德也，宜賜號曰安漢公，益戶疇爵邑。」太后即詔尚書照此辦理。莽乃上書言：「臣與孔光、王舜、甄豐、甄邯共定策，今願獨敘光等之功，置臣莽於勿議。」固讓數四，稱疾不起。太后乃詔光為太師，舜為太保，豐為少傅，邯封承陽侯。王莽尚未起，群臣復上言，宜以時加賞元功。太后乃以莽為太傅，斡四輔之事，號曰安漢公，益封二萬八千戶，於是莽故為惶恐，不得已受太傅、安漢公號，讓還益封事。復建言褒賞宗室群臣，下至庶民鰥寡。恩澤之政，無所不施。又諷公卿奏言：太后春秋高，不宜親省小事；令太后下詔曰：」自今以後，唯封爵乃以聞，他事安漢公平決。」於是權盡歸莽，勢與人主侔矣。<br />
　　時大司空彭宣乃上印綬，乞骸骨歸鄉里。光祿大夫楚國龔勝，太中大夫瑯邪邴漢，以王莽專政，皆乞骸骨。莽令太后皆優禮遣之。又有故南昌尉梅福，字子真，知莽必篡漢，一朝棄妻子去，不知所之。福九江壽春人，博學通經，成帝時見權戚用事，便棄職居家，修身樂道。成帝永始三年王鳳已死，莽復弄權，福看不過意，嘗因縣道上書，直指時事，婉切極諫，上不納。至是棄家而去。人傳以為仙。其後有人見福於會稽者，變姓名為吳市門卒雲。卻說平帝乃中山王興之子，既立，莽恐帝外家衛氏奪其權，白太后曰：「前者哀帝立，皆太后恩義，自貴外家，幾危社稷，今帝以幼年，復奉大宗，宜明一統之義，以成前事，為後代法。」乃遣使即拜帝母衛姬為中山孝王后，賜帝舅寶、玄爵關內侯，皆留中山，不得至京師，莽長子名宇，見莽隔絕平帝母子，心非其行，又恐久後受禍，私自通書與衛寶，教衛後上書謝恩，因而陳說丁、傅舊惡，庶幾得至京師。先是元帝昭儀傅氏，甚有寵，生一子為定陶恭王。及恭王斃，子欣代為王。會成帝無嗣，傅太后乃多以珍寶賂遺趙昭儀。及成帝舅驃騎將軍王根，求以王為漢嗣，諸人更相稱譽定陶王欣賢，遂徵入，立為太子。哀帝立，乃尊傅太后為皇太太后，帝母丁氏為皇太后，博氏侯者，凡六人，大司馬二人，九卿二千石六人，侍中諸曹十餘人，丁氏侯者，凡二人，大司馬一人，將軍九卿二千石六人，侍中諸曹亦十餘人。丁、傅一二年間暴興尤盛，然哀帝下甚假以權勢，權勢不如王氏在成帝世也。傅太后元壽元年崩，丁太后建平二年崩。及哀帝崩，王莽秉政，使有司舉奏丁、傅罪惡，乃貶傅太后為定陶恭王母，丁太后號曰丁姬。哀帝後乃定陶太后從弟之女也，哀帝為定陶王時，傅太后欲重親，取以配王，王即帝位，為皇后，至是令退就桂宮，後月餘，復與孝成趙皇后俱廢為庶人，就其園逼令自殺。趙皇后即飛燕也。哀帝時，雖有王太后在內，而莽無權，故恨之入骨。及衛後書上，順其指，遂益以七千戶，為後湯沐邑。時更立宗室桃鄉侯子成都為中山王，以奉孝王之後，亦賜黃金百斤，而不令至京師，衛後日夜啼泣，思見帝一面而不可得，悲痛萬狀。宇復教令上書，但益戶邑而已。宇乃與其師吳章及婦兄呂寬商議。章以為莽不可諫，而好鬼神，可為變怪以驚懼之，然後說令歸政。會事發覺，莽執宇送獄，飲藥死。字妻懷子亦係獄，候產子後殺之。莽奏言：「宇為呂寬等詿誤，流言惑眾，惡與管、蔡同罪，臣不敢隱其誅。」甄邯等白太后，下詔曰：<br />
　　夫唐堯有丹朱，周文王有管、蔡，此皆上聖無奈下愚子何，以其性不可移也。公居周公之位，輔成王之主，而行管、蔡之誅，不以親親害尊尊，朕甚嘉之。昔周公誅四國之後，乃至於刑措，公其專意翼國，期於致平。<br />
　　莽因是誅滅衛氏，衛寶女為中山王后，亦黜其後位，而徙置合浦。唯衛後在，後亦廢為家人。乃窮治呂寬之獄，連引郡國豪傑，平素非議已者，內及敬武公主，紅陽侯立，平阿侯仁，使者迫守，皆自殺。忠直不附莽者，何武、鮑宣及王商、辛慶忌諸子，皆坐死。凡數百人，海內震焉。吳章特腰斬。初章為當世名儒，教授千餘人。莽以為惡人黨，皆當禁銅不得仕宦，門人盡更名他師。有平陵人云敞，時為大司徒椽，自劾是吳章弟子，願棄官抱章屍歸棺殮葬之。時北海逢萌謂友人曰：「三綱絕矣！不去禍將及身。」即解冠掛東都城門歸，帶家屬浮海客於遼東。<br />
　　時有大司馬護軍王褒奏曰：「安漢公遭子宇陷於管、蔡之辜，子愛至深，為帝室故，不敢顧私，惟宇遭罪，喟然憤發，作書八篇，以戒子孫，此宜頒於郡國，令學官用為教授。」事下公卿議，群公乃請今天下能誦公此戒者，著官簿用之，得這舉，比《孝經》焉。莽欲以虛名悅太后，白言親承前孝哀丁、傅奢侈之後，百姓未瞻者多，太后宜且衣繒練，頗減膳以示天下，莽因上書，願出錢百萬，獻田三十頃，付大司農助給貧民，每有水旱、莽輒素食。左右以白太后，乃遣使者詔莽曰：「聞公菜食，憂民深矣，今秋幸孰，公勤於職，宜以時食肉，愛身為國也。」莽既耀媚事太后，下至旁側。長御諸人，方故萬端，不可勝紀。<br />
　　莽既尊重，欲以女配帝為皇后，以固其權。乃奏言：「皇帝即位三年，長秋宮未建，液廷媵未充。乃者國家之難，本從無嗣，配取不正也。請考論《五經》，定娶禮，正十二女之義，以廣繼嗣，博採二王后，及周公孔子世列侯在長安者適子女。」事下，有司上眾女名王氏女多在選中者。莽恐其與已女爭，即上言：「身無德，女材下，不宜與眾女並彩。」太后以為至誠，乃下詔曰：「王氏女朕之外家，其勿彩。」而庶民、諸生、郎吏以上，守闕上書者日千餘人，公卿大夫或詣廷中，或伏省戶下，咸言：「明詔聖德，巍巍若彼，安漢公盛勛堂堂若此，今當立後，獨奈何廢公女，天下安所歸命？願得公女為天下母。」莽遣長史以下諸人，分部諭止公卿及諸生，而上書愈甚，太后不得己。聽公卿，彩莽女。莽復自白宜博選眾女。公卿爭曰：「不宜彩諸女，以貳正純。」莽白：「願見女。」太后遂遣長樂少府、宗正尚書，納采見女，還奏言：「公女漸漬德化，有窈窕之容，宜承大序，奉祭祀。」有詔遺大司徒大司空策告宗廟，雜加卜筮，皆曰：「兆吉。」於是公卿大夫同奏曰：「古者天子封後父百里，尊而不臣，所以重宗廟，孝之至也。請以新野田二萬五千六百頃，益封莽滿百里。」莽謝曰：「臣莽子女，誠不足以配至尊，復聽眾議益封，臣莽伏自思念，得托肺腑，獲爵土如使子女，誠能奉稱聖德，臣莽國邑足以供朝貢，不須復加益地之寵，願歸還所益之田。」太后許之，有司又奏：「故事聘皇后，黃金二萬斤，為錢二萬萬。」莽辭讓，受四千萬，而以三千三百萬予十一媵家。群臣復言：「今皇后受聘，逾於群妾無幾。」有詔復益二千三百萬，合為三千萬。莽復以其千萬分予九族貧者。陳崇時為大司徒司直，與張竦相善。竦者，博通士也，為崇草奏稱莽功德。崇奏之曰：<br />
　　竊見安漢公自初束脩，值世俗隆奢麗之時，蒙兩宮厚骨肉之寵，被諸父赫赫之尤，財僥勢足，無所悟意。然而折節行仁，克心履禮，拂世矯俗，確然特立，惡衣惡食，陋車駕馬，妃匹無二，閨門之內，孝友之德，眾莫不聞，清靜樂道，溫良下士，惠於故舊，篤於師友。孔子曰：「未若貧而樂，富而好禮。」公之謂矣。及為侍中，故定陵侯淳於長有大逆罪，不之敢私，建白誅討，周公誅管、蔡，季子鴆叔牙，公之謂矣。是以孝成皇帝命公大司馬，委以國統。孝哀即位，高昌、董宏，希指求美，造作二統，公手劾之，以定大綱。建白定陶太后，不宜在乘輿幄坐，以明國體。《詩》曰：「柔亦不茹，剛亦不吐，不侮鰥寡，不畏強圉。」公之謂矣。深執謙退，推誠讓位。定陶太后欲立僭號，憚彼面刺幄坐之義，佞惑之雄，朱博之疇，懲此長、宏手劾之事，上下一心，讒賊交亂，詭辟制度，遂成篡號，斥逐仁賢，誅殘戚屬，而公被胥、原之訴，遠去就國，朝政崩壞，綱紀廢弛，危亡之禍，不墜如發。《詩》云：「人之雲亡，邦國殄悴。」公之謂矣。當此之時，宮無儲主，董賢據重，加以傅氏有女之援，皆自知得罪天下，結仇中山，則必同憂，斷金相翼，藉假遺詔，頻用賞誅，先除所憚，急引所附，遂誣往冤，更徵遠屬，事勢張見，其不難矣！賴公立入，即時退賢，及其黨親。當此之時，公運獨見之明，奮無前之威，盱衡厲色，振揚武怒，乘其未堅，厭其未發，震起機動，敵人摧折，雖有賁育，不及持刺，雖有樗裡，不及回智，雖有鬼谷，不及造次，是故董賢喪其魂魄，遂自絞殺。人不旋踵，日不移晷，霍然四除，更為寧朝，非陛下莫引立公，非公莫克此禍。《詩》云：「惟師尚父，時惟鷹揚，亮彼武王。」孔子曰：「敏則有功。」公之謂矣。於是公乃白內故泗水相豐、令邯，與大司徒光、車騎將軍舜，建定社稷，奉節東迎，皆以功德，受封益土，為國名臣。《書》曰：「知人則哲。」公之謂也。公卿咸歎公德，同盛公勛，皆以周公為比，宜賜號安漢公，益封二縣，公皆不受。《傳》曰：「申包胥不受存楚之報，晏平仲不受輔齊之封。」孔子曰：「能以禮讓，為國乎何有？」公之謂也。將為皇帝定主妃後，有司上名，公女為首，公深辭讓，迫不得已，然後受詔，父子之親，天性自然，欲其榮貴，甚於為身，皇后之尊，侔於天子，當時之會，千載希有，而公惟國家之統，揖大福之恩，事事謙退，動而固辭。《書》曰：「舜讓於德不嗣。」公之謂矣。自公受策，以至於今，亹亹翼翼，日新其德，增修雅素，以命下國，■儉隆約，以矯世俗，割財損家，以帥群下，弭躬執平，以逮公卿，教子尊學，以隆國化。僮奴衣布，馬不秣谷，食飲之用，不過凡庶，《詩》云：「溫溫恭人，如集於木。」孔子曰：「食無求飽，居無求安。」公之謂矣。克身自約，糴食逮給，物物卬市，日闋無儲，又上書歸孝哀皇帝所益封邑，入錢獻田，殫盡舊業，為眾倡始。於是大小鄉和，承風從化，外則王公列侯，內則帷幄侍御，翕然同時，各竭所有，或入金錢，或獻田畝，以振貧窮收贍不足者。昔令尹子文朝不及夕，魯公儀子不茹園葵，公之謂矣，開門延士，下及白屋，屢省朝政，綜管眾治，親見牧守以下，考跡雅素，審知白黑。《詩》云：「夙夜匪懈，以事一人。」《易》曰「終日乾乾，夕惕若厲。」公之謂矣。比三世為三公，再奉送大行，秉塚宰職，填安國家，四海輻湊。靡不得所。《書》曰：「納於大麓，烈風雷雨不迷。」公之謂矣。是上世之所鮮，禹、稷之所難，而公包其終始，一以貫之，可謂備矣。是以三年之間，化行如神，嘉瑞疊累，豈非陛下知人之效，得賢之致哉！故非獨君之受命也，臣之生亦不虛矣。是以伯禹錫元圭，周公受郊祀，蓋以達天之使，不敢擅天之功也。揆公德行，為天下紀，觀公功勳，為了世基，基成而賞不配，紀立而褒不副，誠非所以厚國家，順天心也。高皇帝褒賞元功，相國蕭何邑戶既倍，又蒙殊禮，奏事不名，入殿不趨，封其親屬十有餘人，樂善無厭，班賞無遴，苟有一策，即必爵之，是故公孫戎位在充郎，選由旄頭，壹明樊噲，封二千戶，孝文皇帝褒賞絳侯，益封萬戶，賜黃金五千斤。孝武皇帝恤錄軍功，裂三萬戶以封衛青，青子三人，或在襁褓，皆為通侯。孝宣皇帝顯著霍光，增戶命疇，封者三人，延及兄孫。夫絳侯即因漢藩之固，杖朱虛之鯁，依諸將之遞，據相扶之勢，其事雖丑，要不能遂。霍光即席常任之重，乘大勝之威，未嘗遭時不行，陷假離朝，朝之執事，無非同類，割斷歷久，統政曠世，雖曰有功，所因亦易，然猶有計策不審過徵之累。及至青、戎摽末之功，一言之勞，然猶皆蒙邱山之賞。課功絳、霍，造之與因也，比於青戎，地之與天也。而公又有宰治之效，乃當上與伯禹、周公等盛齊隆，兼其褒賞，豈特與若云者同曰而論哉！然特不得蒙青等之厚，臣誠惑之，臣聞功無原者賞不限，德無首者褒不檢，是故成王之與周公也，度百里之限，越九錫之檢，開七百里之宇，兼商奄之民，賜以附庸殷民六族，大路大旗，封父之繁弱，夏後之璜，祝宗卜史，各物典策，官司彝器，白牡之牲，郊望之禮。王曰：「叔父，建爾元子。」子父俱延拜而受之，可謂不檢無原者矣！非特止此，六子皆封。《詩》曰：「亡言不讎，亡德不報。」報當如之不如非報也。近觀行事，高祖之約，非劉氏不王，然而番君得王長沙，下詔稱忠，定等於令，明有大信不拘於制也。春秋晉悼公用魏絳之策，諸夏服從，鄭伯獻樂，悼公於是以半賜之，絳深辭讓，晉侯曰：「微子，寡人不能濟河。夫賞，國之典，不可廢也。子其受之。」魏絳於是有金石之樂。《春秋》善之，取其臣竭忠以辭功，君知臣以遂賞也。今陛下既知公有周公功德，不行成王之褒賞，遂聽公之固辭，不顧《春秋》之時義，則民臣何稱，萬世何述，誠非所以為國也。臣愚以為宜恢公國，令如周公，建立公子，令如伯禽，所賜之品，亦皆如之，諸子之封，皆如六子。即群下較然輸忠，黎庶昭然感德，臣誠輸忠，民誠感德，則於王事何有。唯陛下深惟祖宗之重，敬畏上天之戒，儀刑虞周之盛，敕盡伯禽之賜，無遴周公之報，令天法有設，後世有祖，天下幸甚。<br />
　　書上，太后以示群公，遂請還前所益二縣，及黃郵、新野田，彩伊尹、周公侯封父之大弓，繁弱，大弓之名。夏後之璜，相傳夏後氏之玉壁。白牡之牲，指用白牡祀周公於太廟。郊望之禮，指周公可同天子一樣望山川而祭之。<br />
　　稱號，加公為宰衡，位上公，掾史秩六百石，三公言事，稱「敢言之」，群吏毋得與公同名，出從期門二十人，羽林三十人，前後大車十乘。賜公太夫人號曰功顯君，食邑二千戶，黃金印，赤韍。封公子男二人，安為褒新侯，臨為賞都侯，加後聘三千七百萬，合為一萬萬，以明大禮，太后臨前殿，親封拜，安漢公拜前，二子拜後，如周公故事，莽稽首辭讓，出拜封事，願獨受母號，還安、臨印韍及號位戶邑。事下，太師光等皆曰：「賞未足以當功，謙約退讓，公之常節，終不可聽。」莽復求見，固讓，太后下詔曰：「公每見，叩頭流涕固辭，今移病，固當聽其讓，令視事。將當遂行其賞，遺歸就第也。」孔光等曰：「安、臨親受印韍，策號通天，其義昭昭。黃郵、召陵、新野之田，為入尤多，皆止於公。公欲自損以成國化，宜可聽許，治平之化，當以時成，宰衡之官，不可世及，至納徵錢，乃以尊皇后，非為公也。功顯君戶，宜身不傳。褒新、賞都兩國，合三千戶，甚少矣，忠臣之節，亦宜自屈而伸主上之義，宜遣大司徒大司空，時節承制，詔公亟入視事，詔尚書勿復受公之讓。」太后即准奏，莽乃起視事。<br />
　　元始四年，群臣奏莽功德，燦然唐虞舉發，成周造業，誠無以加。詔議九錫之法。時大風吹長安城東門，屋瓦且盡。五年正月，拾祭明堂，徵諸侯王、列侯、宗室子助祭、禮畢，封賞有差。時吏民以莽不受新野田而上書者，前後四十八萬六千五百七十二人。及諸侯王、列侯、宗室見太后者，皆叩頭言，宜亟加賞於安漢公。於是莽上書曰：<br />
　　臣以外屬，越次各位，未能奉稱。伏念聖德統茂，承天當古，制禮以治民，作樂以移風，四海奔走，百蠻並臻，辭去之日，莫不隕涕，非有款誠，豈可虛致。自諸侯王以下，至於吏民，咸知臣莽上與陛下有葭莩之故，又得典職，每歸功列，德者輒以臣莽為餘言，臣見諸侯面言事於前者，未嘗不流汗而慚愧也。雖性愚鄙至誠，自知德薄位尊，力小任大，夙夜悼栗，常恐污辱聖朝。今天下治平，風俗齊同，百蠻率服，皆陛下聖德所自躬親，太師光、太保舜等輔政佐治，群卿大夫莫不忠良，故能以五年之間，至致此焉。臣莽實無奇策異謀，奉承太后聖詔宣之於下，不能得什一，受群臣之籌畫而上以聞，不能得什五，當被無益之辜，所以敢且保首領須臾者，誠上休陛下餘光，而下依群公之故也。陛下不忍眾言，輒下其章於議者，臣莽前欲立奏止，恐其遂不肯止。今大禮已行，助祭者畢辭，不勝至願，願諸章下議者，皆寢勿上，使臣莽得盡力畢制禮作樂事，事成以傳示天下，與海內平之，即有所問非，則臣莽當被詿上誤朝之罪。如無他譴，得全命賜骸骨，歸家避賢者路，是臣之私願也。惟陛下哀憐裁幸。<br />
　　甄邯等乃白太后，詔曰：<br />
　　可。唯公功德光於天下，是以諸侯王公，列侯宗室，諸生吏民，翕然同謂，連守闕庭，故下其章。諸侯宗室辭去之日，復見前重陳，雖曉喻罷遣，猶不肯去，告以孟夏將行厥賞，莫不歡悅，稱萬歲而退。今公每見輒流涕叩頭，言願不受賞，賞即加，不敢當位。方製作未定，事須公而決，故且聽公製作畢成。<br />
　　群公以聞，究於前議，其九錫禮儀亟奏。五月，遂賜莽九錫。<br />
　　先是遣陳崇等八人，分行天下，覽觀風俗，至是還言天下風俗齊同，為市無二價，官無獄訟，邑無盜賊，野無饑民，道不拾遺，男女異路。又詐為郡國造歌謠，頌功德，於是封劉歆、陳崇等十二人為列侯。莽又思北方匈奴，東方海外，南國黃支，俱以重賂買其通貢。惟西域隔絕，乃遣中郎將平憲等，多待金幣誘塞外羌，使獻誠內屬。<br />
　　莽忽想得平日所為，止劾傅太后一事，最為合禮，且因此致怨被遣就國。前雖貶傅太后為共王母，丁太后為了姬，而逼死傅皇后，猶未足快意。於是復言共王母、丁姬，前不臣妾，至葬渭陵塚，高與元帝山齊，又棺中有帝太后、皇太太后璽綬，不合禮，禮有改葬，請發共王母及丁姬塚，取其璽綬消滅之，而徙歸定陶，葬共王塚次。太后以為既往之事不須復發，莽必欲掘其塚，固爭之。不知掘否如何，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東漢演義 - 第十五回　渡滹沱神人指路</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十五回</br>　　渡滹沱神人指路</font></h4>
			　　光武既渡河而北，所到部縣，輒見二千石、長吏、三老、官屬、下至佐史，考察黜陟，如州牧行部事。輒平遣囚徒，除王莽苛政，復漢官名。吏人喜悅，爭持牛酒迎勞。<br />
　　進至邯鄲，故趙纓王子林，說光武曰：「赤眉今在河東，但決水灌之，百萬之眾可使為魚。」光武不答，去之真定。林於是乃詐以卜者王郎為成帝子子輿，立郎為天子，都邯鄲。王郎一名昌，邯鄲人，素為卜相，略明星曆，常以為河北有天子氣。劉林好奇數任俠，於趙魏間多通豪猾，而郎與之親善。初王莽篡位時，長安有自稱成帝子子輿者，莽殺之，郎緣是詐稱真子輿，扇惑燕趙間。林等疑惑，會說光武不用，乃與趙國大豪李育、張參等通謀，規共立郎。時傳聞赤眉將渡河，林等因此宣言「赤眉當立劉子輿」，以觀眾心，百姓多信之。林等遂率車騎數百晨入邯鄲城，止於故趙王宮，立郎為天子，林為丞相，李育為大司馬，張參為大將軍。分遣將帥，循下幽、冀，移檄州郡曰：<br />
　　制詔部刺史、郡太守曰：朕孝成皇帝子子輿也。昔遭趙氏之禍，因以王莽篡殺，賴知命者，將護朕躬，解刑河濱，削跡趙魏。王莽竊位，獲罪於天，天命佑漢，故使東郡太守翟義，嚴鄉侯劉信，擁兵徵討，出入胡漢。普天率上，知朕隱在人間。南嶽諸劉，為其先驅。朕仰觀天文，乃興於斯，以今月壬辰即位趙宮。休氣熏蒸，應時獲雨。蓋聞為國，子之襲父，古今不易。劉聖公未知朕，故且持帝號。諸興義兵，咸以助朕，皆當裂土，享祚子孫，已詔聖公及翟太守，亟與功臣詣行在所。疑刺史二千石，皆聖公所置，未睹朕之沉滯，或不識去就，強者負力，弱者惶惑。今元元創痍，已過半矣，朕甚悼焉。故遣使者，班下詔書。<br />
　　郎以百姓思漢，既多言翟義不死，故詐稱之，以稱人望，於是趙國以北，遼東以西，皆從風而靡。<br />
　　初光武北渡，只帶潁川兵千餘人，相從諸將有銚期、祭遵、朱祐、馮異。先是光武還宛，異仍守父城，更始諸將攻父城者，前後十餘輩，異堅守不下。及光武為司隸校尉，道徑父城，異等即開門奉牛酒迎。光武署異為主簿，苗萌為從事，從至洛陽。時王霸在潁陽，聞光武過潁，請其父，願從。父曰：「吾老矣，不任軍旅，汝往勉之。」光武既為大司馬，以朱祐為護軍，霸為功曹令史。先賓客從霸者數十人，至是稍稍引去。光武謂霸曰：「潁川從我者皆逝，而子獨留，當努力，疾風知勁草。」又有杜茂者，字諸公，南陽冠軍人，聞光武義，來歸。馬成先為光武安集椽，後調守郟令，間光武討河北，即棄官，步負追及隨徵。<br />
　　卻說光武自伯升之敗，不敢顯其悲慼，每獨居，輒不御酒肉，枕席間，淚痕狼籍。獨馮異察知，嘗叩頭寬譬哀情，光武止之曰：「卿勿妄言。」異復因間進曰：「天下同苦王氏，思漢久矣。今更始諸將，從橫暴虐，所至虜掠，百姓失望，無所依戴。今公專命方面，施行恩德，夫有桀紂之亂，乃見湯武之功，人久饑渴，易為充飽。宜急分遣官屬，循行郡縣，理冤結，布惠澤。」光武深納其言。至邯鄲，遂遣異與銚期，乘傳扶循屬縣，錄因徒，存鰥寡，亡命自詣者除其罪，陰條二千石長吏同心及不附者上之。<br />
　　鄧禹字仲華，南陽新野人也，年十三，能誦詩，受業長安。時光武遊學京師，禹年雖幼，而見光武知非常人，遂相親附。數年歸家。及漢兵起，更始立，豪桀多薦舉禹，禹不肯從。及聞光武安集河北，即杖策北渡，追及於鄴。光武見之甚歡，謂曰：「我得專封拜，生遠來，寧欲仕乎？」禹曰：「不願也。」光武曰：「然則欲何為？」禹曰：「但願明公威德加於四海，禹得效其尺寸，垂功名於竹帛耳。」光武笑，因留宿與閒語。禹進說曰：「更始雖都關西，今山東未安，赤眉、青犢之屬，動以萬數，三輔假號者，往往群聚，更始既未有所挫，又不自聽斷，諸將皆庸人屈起，志在財帛，爭用威力，朝夕自快而已，非有忠良明智，深慮遠圖，欲尊主安民者也。四方分崩離析，形勢可見。明公雖建藩輔之功，猶恐無所成立。於今之計，莫如延攬英雄，務悅民心，立高祖之業，救萬民之命，以公而慮天下，不足定也。」光武大悅，因令左右號禹曰「鄧將軍」，常宿止於中，與定計議。忽報傅俊到，光武曰：「傅子衛已歸潁川，今亦為吾來耶。」初光武循襄城，俊以縣亭長迎軍，拜為校尉，襄城收其母弟宗族，皆滅之。及從破王尋後，又別擊京、密，破之，乃遣歸潁川，收葬家屬。及上謁，使將潁川兵。於是大眾花行，行至下曲陽，和成卒正邳彤舉城降，復以為太守，彤字偉君，信都人，父吉為遼西太守。王莽分鉅鹿為和成郡，居下曲陽，以彤為卒正也，光武留止數日，忽報有騎都尉至，光武驚疑，延入，其人姓耿名純，字伯山，鉅鹿宋子人也，父艾為王莽濟平尹。純學於長安，王莽敗，更始使舞陰王李軼降諸郡國，純父艾降，還為濟南太守。時李軼兄弟用事專制方面，賓客遊說者甚眾，純連求謁不得通，久之乃得見，說軼曰：「大王以龍虎之姿，遭風雲之時，奮迅拔起，期月之間，兄弟稱王，而德信不聞於士民，功勞未施於百姓，寵祿暴興，此智者之所忌也。兢兢自危，猶俱不終，而況沛然自足，可以成功者乎？」軼奇之，且以其鉅鹿大姓，乃承制拜為騎都尉，授以節，令安集趙、魏。聞光武至，即謁見，光武深接之。純退，見官屬將兵法度不與他將同，遂求自結納，獻馬及縑帛數百疋。光武乃留純於邯鄲，率眾北至中山。<br />
　　聞王郎兵起，眾將佐請回擊邯鄲，光武曰：「詐偽焉能成事，但彼新盛未可與爭鋒也。」乃北循薊。忽王郎移檄至，其大略云：<br />
　　朕孝平皇帝之子，遭王莽之亂，間關塵土。今天下思漢，朕以帝子，承業繼興，即位邯鄲，上順天心，下從民望，故檄書所至，無不從風歸順。汝以南陽宗室，早奮義戈，昆陽一戰，野功允著，朕甚嘉之，即封以南陽十萬戶，世輔王家。已移檄聖公，修整宮府，汝當助朕掃清寰宇，復朕舊基，無得瞻循。」云云。<br />
　　光武笑曰：「此亦妄人也，已矣。」忽報故廣陽王子劉接，起兵薊中，以應王郎。光武大驚。又城中擾亂，言邯鄲使者方到，二千石以下，皆出迎。於是急趣駕出，百姓聚觀，喧呼滿道，遮路不得行眾中。銚期性起，睜圓環眼，倒豎虎鬚，奮就加鞭，突出眾前，大呼曰：「蹕！」聲如霹靂，眾皆披靡，及至城門，門已閉，攻之得出。光武欲南還，狼狽不知所向，傳聞信都獨為漢拒邯鄲兵，乃馳赴之。正行，忽見塵頭大起，一枝人馬迎面而來。光武歎曰：「後有追兵，前復無路，奈何！」不知何處人馬，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
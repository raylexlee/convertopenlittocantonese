<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東漢演義 - 第二十回　赤眉敗諸將平南</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十回</br>　　赤眉敗諸將平南</font></h4>
			　　且說馮異為人謙退不伐，嘗敕吏士，非交戰受敵，常行諸營之後。與諸將相逢，輒引車避道。進止皆有表識，軍中號為整齊。每所止舍，請將並坐論功，異常獨屏樹下，軍中號曰：「大樹將軍。」光武破邯鄲時，部分諸將，各有配隸，軍士皆言願屬大樹將軍，光武以此重之。散任以西征，異所至皆布威信。宏農群盜稱將軍者，十餘輩，皆率眾降異。後赤眉東走，異拒之不得東。<br />
　　初赤眉入長安，盆子居長樂宮，諸將日會論功，爭言讙呼，拔劍擊柱，不能相一。三輔郡縣，遣使貢獻，兵士輒劫奪之，又數虜暴吏民，公卿肴亂，動相辯鬥，而兵眾輒逾宮斬關，入掠酒肉。盆子惶恐，日夜啼泣，獨與中黃門共臥起，劉恭見赤眉眾亂，知其必敗；自恐兄弟俱禍，密教盆子歸璽綬，習為辭讓之言。建武二年正月朔，崇等大會，盆子乃下床解璽緩，叩頭曰：「今設置縣官而為賊如故，吏人貢獻，輒見剽劫，流聞四方，莫不怨恨，不復信向。此皆立非其人所致，願乞骸骨，避賢聖。必欲殺盆子以塞責，無所避死。誠欲諸君肯哀憐之耳。」言罷涕泣噓欷。崇等及會者數百人莫不哀憐之，乃皆避席頓首曰：「臣無狀負陛下，請自今已後，不敢復放縱。」因共抱持盆子，帶以璽綬，盆子號呼不得已。既罷出，各閉營自守。三輔翕然，稱天子聰明，百姓爭還長安，市裡且滿。得二十餘日，赤眉貪財物，復出大掠。城中糧食盡，遂收載珍寶，因大縱火燒宮室，引兵而西，過祠南郊，車甲兵馬，最為猛盛，眾號百萬。自南山轉掠城邑，與更始將軍嚴春戰於郿，破春，殺之，遂入安定、北地。至陽城、番須中，逢大雪，坑谷皆滿，士多凍死，乃復還。發掘諸陵，取其寶貨，遂汙辱呂后屍。凡賊所發，有玉匣殮者，率皆如生，故赤眉得多行淫穢。<br />
　　卻說鄧禹聞赤眉西走，乃南至長安，列軍昆明池，大饗士卒，率諸將齋戒，擇吉日修禮謁祠高廟。收十一帝神主，遣使奉詣洛陽。忽聞得赤眉發掘諸陵，淫污後屍。歎曰：「生為帝後，死猶受辱。張釋之之計誠遠矣。」因循行諸園陵，為置吏士奉守焉。<br />
　　時赤眉在右扶風鬱夷縣，乃遣將擊之，反為赤眉所敗。禹怒，將悉眾攻之。忽報延岑結連公孫述，劉嘉數敗，禹歎曰：「赤眉未衰，漢中復起，帳下無能戰之將，所在皆勁敵，將奈之何？」時延岑已至藍田，禹急遣鄧尋先行，自引大兵隨後進發。及禹到，鄧尋早已敗下。延岑追來，禹隨將行陣分為兩翼，便叫數百騎出迎，囑諸將士曰：「延岑萬人敵，吾誘其入陣，以積弩合射，當取勝也。」岑至，禹笑謂之曰：「延叔牙欲以勇力逆天命那？今天子智勇天授，率士歸心，大丈夫欲立功名，要當自審耳。誓死無悔，甚無謂也。」岑大怒曰：「天命難知，事在人為。漢高亦一亭長耳。汝以天子必姓劉，何以更始繼興，而敗不旋踵？足見汝言之妄。」言罷，舉槍便刺。禹怒曰：「反覆小人，固不可以理喻。」還手便一槍撲去。二人戰到數十回合，延岑見不能取勝，勒回馬頭，把槍一揮，數萬人馬齊衝過來。鄧禹即退，中軍內弓箭手一齊擁出，陣前亂射。岑軍中傷甚多，急欲退回，禹軍又走。延岑喝曰：「敵箭已盡，擒捉鄧禹正在此時。」於是岑軍捨命復又追上。轉過山頭，禹軍中號怔一響，兩翼抄攏，萬弩齊發。岑軍急退，鄧禹驅兵掩殺，延岑大敗，死傷萬餘。連日交戰，互有輸贏，而鄧禹軍糧將盡，料延岑一時難滅，乃就谷雲陽郡。<br />
　　延岑字叔牙，南陽人，初起兵漢中，劉嘉擊降於冠軍。後更始以嘉為漢中王，扶威大將軍，持節就國，都於南鄭。至建武二年，延岑復反，攻漢中，圍南鄭。嘉兵敗走。岑遂定漢中，與鄧禹正相拒於藍田。忽報鄧禹退入雲陽，岑笑曰：「此糧盡，當急掩之。」率兵徑追，為禹伏兵所敗。遂復進兵武都，正行間，忽見一軍擋路，岑急自迎上前，原來是更始柱功侯李寶，聞劉嘉兵敗，特來相助。李寶一見延岑，大罵：「無恥反賊。」舉刀便砍。延岑心慌，被李寶殺得大敗，遂走天水。公孫述乃遣大將侯丹取南鄭。時劉嘉收散卒得數萬人，乃以李主為相，從武都南擊侯丹，不利，還軍河池，下辯。復與延岑連戰，岑敗，引兵北入散關，至陳倉，嘉追擊，破之。於是軍聲復振。<br />
　　先鄧禹遣馮愔宗歆守栒邑，二人爭權相攻，愔遂殺歆，因反擊禹。禹遣使報，帝問使人：「愔所親愛為誰？」曰：「護軍黃防。」帝度愔、防不能久和，因報禹曰：「縛馮愔者，必黃防。」禹乃遣尚書宗廣特節降之。後月餘，防果執愔，將其眾歸罪。時更始諸將王匡、胡殷、成丹等，皆詣廣降，與共東歸。至安邑，王匡等以伯升之故，自恐，欲亡走，廣悉斬之。愔至洛陽，赦不誅。而鄧禹軍威自此稍損焉。<br />
　　李寶因謂劉嘉曰：「禹軍數戰不利，東南沸亂，大軍未暇西顧，此天與之時也。」嘉曰：「文叔才器天授，非吾所及，真帝王資也。」嘉妻兄來歙，亦勸嘉歸光武，寶曰：「時未可知，當且觀成敗。」忽報更始鄧王廖湛將赤眉十八萬殺來，己至谷口，嘉大怒曰：「逆賊猶敢猖厥耶？」與戰，大破之，嘉手殺湛。時軍中乏食，遂到雲陽就谷。光武聞之，告鄧禹曰：「孝孫素謹善，少且親愛，當是長安輕薄兒誤之耳。」禹即宣帝旨，嘉乃因來歙詣禹於雲陽。李寶倨慢無禮，禹斬之。寶弟乃收寶部曲，擊禹，殺將軍耿訢。禹軍屢敗，又乏食，歸附者漸離散。赤眉遂復入長安。禹與戰，敗走，至高陵，軍士饑餓者，皆食棗菜。帝乃徵禹還，敕曰：「赤眉無谷，自當來東，吾折捶答之，非諸將憂也。無得復妄進兵。」禹大慚，數以饑卒徼戰，戰輒不利。卻說延岑出散夫，屯紮杜陵。赤眉將逢安擊之，為岑所敗，死者十餘萬人。時三輔大饑，人相食，城郭皆空，白骨蔽野，遺民往往聚為營保，各堅壁自守，赤眉虜掠無所得，乃引而東歸，眾尚二十餘萬。光武乃遣破奸將軍侯進等屯新安，建成大將軍耿弇等屯宜陽，以要其還路。敕諸將曰：「賊若東走，可引宜陽兵會新安，賊若南走，可引新安兵會宜陽。」<br />
　　卻說赤眉東還，沿涂擄掠。將至華陰，忽遇馮異兵到，截住去路，大怒索戰，馮異便與交鋒，赤眉諸將，皆非異對手，異卻不十分追殺。與相拒六十餘日，降其將卒五千餘人，光武既徵鄧禹還，即以馮為徵西大將軍。鄧禹無糧草，手下又無健將，至是徵還，深慚受任無功，憤怒與赤眉交戰，戰輒不利。乃率車騎將軍鄧宏等自河北度至湖，要馮異共攻赤眉。異曰：「異與賊相拒數十日，雖虜獲雄將，餘眾尚多，是可稍以恩信傾誘，難卒用兵破也。上今使諸將屯黽池要其東，而異擊其西，一舉取之，此萬成計也。」禹、宏不從，宏遂大戰移日，赤眉詐敗，棄輜重走，車皆載士，以豆覆其上。兵士饑餓，見之爭取，赤眉大軍突還擊宏，宏軍潰亂。馮異與鄧禹合兵救之，赤眉卻退，禹揮眾掩追，異曰：「士卒饑倦矣，可且休息。」禹不聽，復戰，大為所敗，死傷者三千餘人，禹以二十四騎脫歸宜陽。異棄馬步走上回溪阪，與麾下數人歸營，收其散卒復堅壁自守。時建武三年正月也。<br />
　　至閏正月，馮異兵氣稍復，乃與赤眉約期會戰。暗使壯士兵變服，與赤眉同，埋伏道側。次日赤眉使萬人攻異前部，異笑曰：「賊殊狡猶。」乃少出兵以應之。賊見勢弱，遂悉眾攻異，異乃縱兵大戰。日昃，賊氣衰，伏兵卒猝起，衣服相亂，赤眉不復別識，眾遂驚潰。異追擊，大破之於崤底，死傷狼藉，男女投降乞命者八萬人。帝降璽書勞異曰：「始雖垂翅回溪，終能奮翼黽池，可謂失之東隅，收之桑榆。方論功賞，以答大勛。」<br />
　　帝乃自將幸宜陽，盛陳六軍，以邀其走路。赤眉餘眾正東向宜陽，忽遇大軍，驚震不知所為，乃遣劉恭乞降曰：「盆子將百萬眾降，陛下何以待之？」帝曰：「待汝以不死耳。」樊崇乃將盆子及丞相徐宣以下三十餘人肉袒降，上所得傳國璽緩，更始七尺寶劍，及玉壁各一，積兵器盔甲於宜陽城西，堆與熊耳山齊。帝令縣廚賜食，眾久困餧，十餘萬人皆得飽飫。明旦，大陳兵馬臨洛水，令盆子君臣列而觀之。謂盆子曰：「自知當死不？」對曰：「罪當應死，猶幸上憐赦之耳。」帝笑曰：「兒大黠，宗室無蚩者。」又謂崇等曰：「得無悔降乎？朕今遣卿歸營勒兵，鳴鼓相攻，決其勝負，不欲強相服也。」徐宣等曰：「臣等出長安東都門，君臣計議，歸命聖德。百姓可以樂成，難以圖始，故不告眾耳。今日得降，猶去虎口，歸慈母，誠歡誠喜，無所恨也。」帝曰：「卿所謂鐵中錚錚，庸中佼佼者也。」又曰：「諸卿大為無道，所過皆夷滅老弱，溺社稷，汙井灶。然猶有三善：攻破城邑，周偏天下，本故妻婦無所改易，是一善也；立君能用宗室，是二善也；餘賊立君，迫急皆持具官降，自以為功，諸卿獨完全以付朕，是三善也。」乃令各與妻子居洛陽，賜宅人一區，田二頃。其夏，樊崇、逢安謀反，誅死。楊音在長安時，遇趙王有恩，乃賜爵關內侯，與徐宣俱歸鄉里，卒於家。劉恭為更始報殺謝祿，自係獄，赦不誅。帝憐盆子，賞賜甚厚，以為趙王郎中。此俱是後話。<br />
　　趙王者，光武叔父良也。建武二年四月甲午，封叔父良為廣陽王，兄子章為太原王，章弟興為魯王，春陵侯嫡子祉為城陽王。良後徙為趙王，故稱趙王雲。五月，又封歙為泗水王。歙子終與光武少相親愛。漢兵起，始及唐子，誘殺湖陽尉者，終也，封為淄川王。光武既受傳國璽，乃祠高廟，賜天下長子當為父後者，爵人一級。<br />
　　卻說延岑既破赤眉兵，勢復強盛，乃自稱武安王，拜置牧守，欲據關中。時眾寇猶多，王歆據下邦，芳丹據新豐，蔣震據霸陵，張邯據長安，公孫守據長陵，楊周據谷口，呂鮪據陳倉，角閎據汧，駱蓋延據盩厔，任良據鄠，汝章據槐裡，各稱將軍，擁兵轉相攻擊。延岑乃引張邯、任良共攻馮異。異擊破之，諸附岑者，皆投降歸異。岑乃走攻析縣，異遣復漢將軍鄧曄，輔漢將軍於匡要擊岑，大破之，降其將蘇臣等八千餘人。岑遂自武關走南陽。時百姓饑餓，人相食，黃金一斤，易豆五升。道路隔斷，委輸不至，軍士悉以果實為糧。帝聞，詔拜南陽趙匡為右扶風，將兵助異，並送縑谷。異兵既得食，乃稍誅擊不從令者，褒賞降附有功勞者，悉遣其渠帥詣京師，散其眾歸本業。威行關中。唯呂鮪、張邯、蔣震降蜀，其餘悉平。<br />
　　延岑逃入南陽，復為寇，與秦豐、田戎等連合。先秦豐及更始諸將擁兵據南陽諸城。賈復自請擊郾，月餘諸縣皆平定。光武並遣大司馬吳漢擊宛，漢領兵往南陽，一路進發，自南陽、宛、涅陽、酈、穰、新野諸城，皆下之，勢如破竹。復引兵南進，以擊秦豐。<br />
　　卻說吳漢起初說彭寵歸光武及北發十郡突騎，收斬苗曾，擊殺謝躬，數件功勞，最為上所重。又光武北擊群賊，漢常將突騎先登陷陣，故光武即位，拜為大司馬。後又破檀鄉於漳水，復率諸將擊鄴西賊黎伯卿等及河內修武，悉破諸屯聚。車駕親幸撫勞。漢功既高，寵榮亦至，其麾下軍土未免意氣揚揚，漢惟知立功，未嘗察覺，故所過多侵暴。沿途百姓正無所控訴，卻惱了一位虎將，原來破虜將軍鄧奉，時正謁歸新野，聞知大怒曰：「誰不為官家出力，誰不能戰，敢自以為功耶！公然掠吾鄉里，吾誓擒此狂夫，為諸君取笑。」於是眾中大嘩：「願助將軍！」鄧奉乃部勒士眾，得數千人，下今曰：「漢性勇鷙，嘗自為軍鋒居前。當先襲其輜重，以破其膽。漢雖勇，非吾敵也。」<br />
　　卻說漢軍正行，忽後隊飛報，不知何處人馬，突如其來，勢不可當。漢大驚，急勒住前部，飛馬來敵。鄧奉一見，便罵：「無學狂夫，如何縱兵騷擾吾鄉。」吳漢正待分說，鄧奉一槍，早已飛到．二人接手數十回合，這邊輜重已破獲去矣。吳漢心慌，大敗，落陣而逃，鄧奉緊迫不捨。未知吳漢性命如何，看下文分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東漢演義 - 第二十六回　滅子陽全蜀歸心</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十六回</br>　　滅子陽全蜀歸心</font></h4>
			　　建武九年，公孫述遣其將任滿、田戎、程汎大下江關，擊破馮駿等，據住荊門。岑彭兵少，數攻不利，於是大造戰船、攻具，以待援兵到來。至十一年春，帝遣岑彭與吳漢及臧宮、劉隆、劉歆發南陽、武陵、南郡兵，又發桂陽、零陵、長沙水兵，皆會集荊門。時江中欑柱密布，岑彭乃同吳漢等沿江遠遠相度形勢，吳漢曰：「似此水道橫絕，無用武之地，兵多止費糧穀耳。當暫罷三郡蜀卒，俟隙觀變，再行調取。」彭岑曰：「蜀兵勢盛，我兵既集，不乘勢以規進取，而復遣去，不益長冠志，而阻士心乎？」漢必欲罷之，彭乃上書言狀。帝報彭書曰：「大司馬習用步騎，不曉水戰。荊門之事，一由徵南公為重而已。」<br />
　　彭乃令軍中募攻浮橋先登者上賞。於是偏將軍魯奇應募而前。時東風大起，彭大喜曰：「此天助也。」因與魯奇各領露橈冒突百艘，各帶攻具，揚帆西進。露橈者，謂露橈在外，人在船中，觸冒而衝突也。魯奇領令，開船先進，只見帆飽流急，雪浪噴空，船去如弩箭離弦，頃刻將抵浮橋。正侍直衝而進，卻是作怪，那船隻在江中搖擺不得上。而鬥樓上任滿等早已望見，樓上弩弓密布，橋下戰船一字擺開殺下，雖非順風，卻是順水，搖動摧艄櫓，紛紛迎來。魯奇大驚，吩咐各船齊用勁弩，發火炬焚橋，自卻捨命惡戰，槍挑落水者，不計其數。任滿正在鬥樓指揮兵將，只見人炬如流星般飛來，一刻之間，樓橋俱著，嚇得蜀將火急逃生不及，時風怒火盛，只聽得轟天價一聲響，橋樓崩坍。先是魯奇船不得動，原來是欑柱上的反把鉤，奇使善泅者入水，盡去其欑柱，此時岑彭亦到，於是數百號冒突樓船，順風並進、蜀兵大亂，溺死者數千人。這一場大戰，斬了任滿，生擒程汎。只逃走田戎，卻保守江州去了。<br />
　　於是岑彭表上劉隆為南郡太守，自率臧宮、劉歆等長驅入江關，而下令軍中，無得擄掠。所過百姓皆奉牛酒迎勞。彭每親見諸耆老，為言大漢哀愍巴蜀，久見虜役，故與師遠伐，以討有罪，為人除害，讓不受其牛酒。百姓皆大喜悅，爭開門降。彭到江州，以田戎糧食多，難以卒拔，乃留馮駿守之，自引兵乘利直指墊江，攻破平曲，收其米數十萬石。<br />
　　時公孫述大懼，乃使延岑、呂鮪、王元及其弟恢，領傾國之兵，拒住廣漢及資中，又遣侯丹率二萬人拒黃石。岑彭探聽的實，乃多張疑兵，使護軍楊翕與臧宮拒延岑等，自卻分兵浮江下還江州，溯成都江而上，襲擊侯丹，大破之。因日夜倍道兼行二千餘里，徑拔武陽。使精騎馳上廣都，離成都數十里，勢若風雨，所至皆奔散。公孫述大驚，以杖擊地曰：「吾以大兵拒廣漢，乃繞出延岑軍後，是何神也！」<br />
　　先是六月，述將環安遣人刺殺中郎將來歙，帝乃自將大兵徵蜀。七月，次長安。八月，岑彭破侯丹於黃石。時臧宮將降卒數萬於廣漢間，糧少，轉輸不至，降者皆欲散畔，所得郡邑，復各保聚，觀望成敗。宮彷徨無措，欲引還，恐為所反。會帝遣謁者將兵詣岑彭，有馬七百疋。宮大喜，乃矯制取以自益，因日夜進兵，多張旗幟，登山鼓噪，右步左騎，挾船而引，呼聲動山谷。延岑不意漢兵驟至，登山望之，大震恐。宮因從擊，大破之，斬首無算，溺死者萬餘人，水為之濁流。延岑逃得性命，奔往成都，其眾悉降，盡獲其兵馬珍寶，自是乘勝追殺。時王元人馬屯紮平陽鄉，臧宮一到，元已魂飛魄散，舉眾歸降。遂進拔綿竹，破涪城，斬公孫述弟恢。復攻拔繁、郫。前後收得節五，印綬千八百，全蜀震恐。<br />
　　帝欲降述，乃與述書，陳言禍福。述省書歎息，以示所親常少、張隆，隆、少皆勸降，述曰：「廢興，命也。豈有降天子哉。」左右莫敢復言。領軍環安進曰：「漢將中只岑彭一人難敵耳。追田戎於夷陵，拒隗囂於隴坻，蜀人至今膽寒。」述笑曰：「猶強於來君叔哉！」<br />
　　卻說岑彭既拔武陽，聞臧宮已破涪城，吳漢將南陽兵溯江而上，亦將到，喜曰：「滅蜀可剋期矣。」遂拔營前進。有成都亡奴來降，雲述得帝書，光祿勳張隆，太常常少勸述降，述無降意，大臣皆怨，日夜離叛。岑信之，留於帳下，會日暮駐營，詢地名，曰：「彭亡。」彭惡之，以日暮未便他徙。夜半，營中有警巡營，見有黑影瞥如飛鳥，出投西去，追之莫及。傳入中軍，彭已被刺死。監軍鄭興大驚，不候天明，急領全營東退，以授吳漢，而武陽一帶復失。彭持軍整齊，所過秋毫無犯。鄧谷王任貴聞彭威信，越數千里遣使迎降。會彭已薨，帝盡以任貴所獻，賜彭妻子，諡曰壯侯。蜀人憐之，為立廟武陽，歲時祠焉。子遵嗣，徙封細陽侯。<br />
　　吳漢稍休士卒，復率兵進。十二年正月，與蜀將魏黨、公孫永戰於漁涪津，大破之，遂圍武陽。述遣子婿史興將五千人救之。漢迎擊興，盡殄其眾，因入犍為界。諸縣皆城守，漢乃進軍攻廣都，拔之。時秋七月也，威虜將軍馮峻已拔江州，生擒田戎。武陽以東諸小城皆降。漢聞各路兵俱到，乃遣輕騎燒成都市橋。帝馳書戒漢曰：「成都十餘萬眾，不可輕也，但堅據廣都，待其來攻，勿與爭鋒。若不敢來，公轉營迫之，須其力疲，乃可擊也。」漢不聽，乃自將步騎二萬餘人，進逼成都。去城十餘里，阻江北為營，作浮橋，使副將武威將軍劉尚將萬餘人屯於江南，相去二十里。帝聞之大驚，責漢曰：「比敕公於條萬端，何意臨事悖亂，既輕敵深入，又與尚別營，事有緩急，不復相及。賊若出兵綴公，以大眾攻尚，尚破，公既敗矣。幸無他者，急引兵還廣都。」此詔未到，述果使其將謝豐、袁吉將眾十餘萬，分為二十餘營，並出攻漢，使別將將萬餘人，劫劉尚，令不得相救。漢與大戰一日，兵敗走入壁，豐因圍之。漢乃召諸集帳下曰：「吾共諸君逾越險阻，轉戰於裡，所在斬獲，遂深入敵地，至其城下。而今與劉尚兩處受圍，勢既不接，其禍難量，欲潛師就尚於江南，並兵御之，若能同心一力，人自為戰，則大功可立，如其不然，敗必無餘。成敗之機，在此一舉。」諸將皆曰：「諾。」於是厲兵秣馬，閉營三日不出，乃多樹旗幡，使煙火不絕，夜銜枚引兵與劉尚合軍。豐等不覺，明日，乃分兵拒江北，謝豐自將攻江南。漢盡出精銳迎戰，自旦至脯，遂大破之，斬謝豐、袁吉，獲甲首五千餘級。於是引還廣都，留劉尚拒述，具以狀上，而深自譴責，帝報曰：「公還廣都，甚得其宜。述必不敢略尚而擊公也。若先攻尚，公從廣都五十里，悉步騎赴之，適當值其危困，破之必矣。」帝復使謁者張堪，送委輸縑帛，並領騎六千匹，詣吳漢，在道復追拜堪為蜀郡太守，堪字君游，南陽宛人也。早孤，年十六讓父餘財數百萬與兄子，而受業長安，志美行厲，諸儒號為聖童。帝微時見堪志操，常嘉焉。及即位，來歙薦之，召拜郎中，三遷為謁者。<br />
　　卻說吳漢懲前失，自是與述將戰於廣都、成都間，八戰八克，遂軍於成都郭中。述驚惶無措，謂延岑曰：「事當奈何？」岑曰：「男兒當死中求生，可坐窮乎？財物易聚耳，不宜有愛。」述乃悉散金帛，募敢死士五千餘人，以配延岑，出市橋，大建旗幟，鳴鼓挑戰，而潛遣奇兵出吳漢軍後。岑眾無不以一當百，吳漢大敗，延岑捨死追殺，漢落水中，緣馬尾得出。正在危急，恰好張堪到來，七千匹馬塵土蔽天，延岑大驚，退入城中。吳漢收聚殘敗，謂劉尚曰：「已逼賊城，猶有此敗。今軍中只餘七日糧，而克城未有時日。速陰具船，將軍先行，吾當斷後耳。」<br />
　　卻說張堪正到，聞漢敗欲遁去，急馳往見漢，說述必敗，不宜退師之策。漢從之，乃示弱挑敵，相延數日為。十一月一日，見述眾競備西北，俄傾知輔威將軍臧宮殺到，宮破涪城後，復連屠大城，兵馬旌旗甚盛，乃乘兵入小雒郭門，直歷成都城下。不一刻，只見宮隨從數騎，來至漢營。漢大喜，為置酒高會，甚歡。飲畢，宮辭去，漢謂宮曰：「將軍向者經虜城下，震揚成靈，風行電照。然窮寇難量，還營願從他道矣。」宮不從，復路而歸，賊亦不敢近之。<br />
　　明日，臧宮攻咸門甚急，述視占書云：「虜死城下。」大喜，謂漢等當之。乃自將數萬人，出城攻漢，使延岑拒臧宮。岑三合三勝，自旦及日中，軍士不得食，並疲倦。先吳漢見述出，乃自勒兵，令敵與官戰，至是乃使護軍高午、唐邯，將數萬銳卒，突出擊之。述兵大亂敗走。高午正在酣戰，忽見遠遠鑾旗之下，盔甲鮮明，知是公孫述，乃急追上，大喝一聲，「丑賊何逃，還我岑將軍命來。」述急轉身來鬥，被午當胸一槍，直穿透背，跌下馬來，卻彼左右搶救，輿入城去。述召延岑入，以兵屬之。至夜創血不止，痛極而死。明旦，岑遂降。吳漢乃夷述妻子，盡滅公孫氏，並族延岑。<br />
　　先是城拔，張堪先入據城，檢閱庫藏，收其珍寶，悉條列上聞，秋毫無私。及吳漢入，乃族滅兩家，復放兵大掠，焚述宮室。帝聞之，怒以譴漢，又讓漢副將劉尚曰：「城降三日，吏人從服，孩見老母，口以萬數，一旦放兵縱火，聞之可為酸鼻。尚宗室子孫，嘗更吏職，何忍行此？仰視天，俯視地，觀放麑啜羹二者，孰仁？良失斬將弔人之義也。」時常少、張隆並以憂死。帝下詔追贈，以禮改葬之。其忠節志義之士，並蒙旌顯。程烏、李育以有才幹，皆擢用之。於是西土咸悅，莫不歸心焉。以張堪能慰撫吏民。復拜臧宮為廣漢太守。<br />
　　明年正月，吳漢振旅浮江而下，至宛，有詔令過家上塚，賜谷二萬斛。時又增臧宮邑，更封酇侯。帝思岑彭功，復封其幼子淮為谷陽侯。隴蜀俱平，於是大饗將士，班勞策勛，功臣增邑，更封凡三百六十五人，其外戚恩澤封者四十五人。益州傳送公孫述瞽師，郊廟樂器、葆車、輿輦，於是法物始備。兵革既息，天下少事，文書調役，務從簡，乃至十省其九焉。<br />
　　帝詔竇融與五郡太守，奏事京師，官屬賓客相隨，駕乘千餘輛馬，牛羊被野。融到，詣洛陽城門，上涼州牧、張掖屬國都尉、安豐侯印綬，詔遣使還侯印綬。引見，就諸侯位，賞賜恩寵，傾動京師。數月，拜為冀州牧，十餘日，遷大司空，融自以非舊臣，一旦入朝，在功臣之右，每召會進見，容貌辭氣卑恭已甚。帝以此愈親厚之。融小心，久不自安，數辭讓爵位。嘗上疏曰：<br />
　　臣融年五十二，有子年十五，質性頑鈍。臣融朝夕教導以經藝，不得令觀天文，見讖記，誠欲令恭肅畏事，恂恂循道，不願其有才能，何況乃當傳以連城廣土，享故諸侯王國哉！<br />
　　因復請間求見，帝不許。後朝罷，逡巡席後。帝知欲有讓，遂使左右傳出。他日會見，先詔融曰：「日者知公欲讓職還土，故命公暑熱且自便。今相見，宜論他事，勿得復言。」融乃不敢重請。後又加位特進，行衛尉事，弟友為城門校尉，兄弟並典禁兵。融長子穆，尚內黃公主。穆子勛，尚東海恭王彊女淯陽公主。友之子固，亦尚光武女涅陽公主。竇氏一門，兩侯三公主，四二千石，皆並時。自祖及孫，官府邸第相望，京邑奴婢以千數，於親戚功臣中，莫以為比。范氏《後漢書》論曰：<br />
　　竇融始以豪俠為名，拔起風塵之中，以投天隙，遂蟬蛻王侯之尊，終膺卿相之位，此則徼功趣勢之士也。及其爵位崇滿，至乃放遠權寵，恂恂似若不能已者，又何智也。嘗獨詳味此子之風度，雖經國之術無足多談，而進退之禮良可言矣。<br />
　　融卒時年七十八。諡曰戴侯。子孫顯達，蓋與國相終始雲。此時天下底定，而西平諸羌，南靖交址，則馬伏波之言語行事，頗足觀覽，次之後回。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
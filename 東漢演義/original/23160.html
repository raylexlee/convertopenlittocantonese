<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東漢演義 - 第九回　作符命大啟邊兵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九回</br>　　作符命大啟邊兵</font></h4>
			　　卻說王莽始初折節要名，諸儒臣頌之為周公。莽遂刻意效仿，初秉政，即暗遺心腹，假妝越裳氏重譯來朝。後弒平帝，立孺子嬰，乃效周公輔成王故事。及翟義討罪，又仿《大誥》之文。迨翟義、趙鴻等兵敗，自謂得天人之助而即真位，似周公為不足法，又改稱大舜，曰：「予之皇始祖考虞帝受禪於唐，漢氏初祖唐帝，世有傳國之象，予復親受金策於漢高皇帝之靈。」令以漢高廟為文祖廟，欲法舜受終於文祖也，又曰：「予前在大麓，以至於攝假，深惟漢氏三七之厄，赤德氣盡，思索廣求，所以輔劉延期之術，靡所不用。然自孔子作《春秋》以為後王法，至於哀之十四而一代畢，協之於今，亦哀之十四也。赤世計盡，終不可強濟。皇天明威，黃德當興，隆顯大命，屬予以天下。」大麓者，謂為大司馬宰衡時，妄引舜納於大麓，烈風雷雨不迷也。<br />
　　是時長安有女子名碧者，素姣好，忽發狂，叫呼道中，曰：「高皇帝大怒，速還我國，不者九月必殺汝。」奔呼不已，哄傾城市。莽聞，急令收捕殺之。四月，徐鄉侯劉快起兵於其國，至即墨，攻城不克，敗走，至長廣死。莽恐天下豪傑舉義興誅，乃遣五威將王奇等十二人，頌符命四十二篇於天下。其文爾雅，依托古義而為之說。大約言莽當代漢而有天下，曰：<br />
　　帝王受命，必有德祥之符瑞，協成五命，申以福應，然後能立巍巍之功，傳於子孫，永享無窮之祚。故新室之興也，德祥發於漢三七九世之後，肇命於新都，受瑞於黃支，開王於武功，定命於子同，成命於巴宕，申福於十二應。天所以保祐新室者，深矣，固矣。武功丹石出於漢氏平帝未年，火德銷盡，土德當代，皇天眷然，去漢與新，以丹石始命於皇帝。皇帝謙讓，以攝居之，未當天意，故其秋七月，天重以三能文馬。皇帝復謙讓，未即位，故三以鐵契，四以石龜，五以虞符，六以文圭，七以玄印，八以茂陵石書，九以玄龍石，十以神井，十一以大神石，十二以銅符帛圖。申命之瑞，浸以顯著，至於十二，以昭告新皇帝。皇帝深惟上天之成不可不畏，故去攝號，猶尚稱假，改元為初始，欲以承塞天命，克厭上帝之心，然非皇天所以鄭重降符命之意，故是日天複決以龜書，丙寅暮漢氏高廟有金匱圖策：「高帝承天命，以國傳新皇帝。」明旦宗伯忠孝候劉宏以聞，乃召公卿議，未決，而大神石人談曰「趣新皇帝之高廟受命，母留。」於是新皇帝立登車，之漢氏高廟受命。受命之日，丁卯也。丁，火，漢氏之德也，卯，劉姓所以為字也，明漢劉火德盡，而傳於新室也。皇帝謙謙，既各固讓，十二符應迫著，命不可辭，懼然祗畏，葦然閔漢氏之終不可濟，亹亹在左右之不得從意，為之三夜不御寢，三日不御食，延問公侯卿大夫，僉曰：「宜奉如上天威命。」於是乃改元定號，海內更始。新室既定，神祗歡喜，申以福應，吉瑞累仍。《詩》曰：「宜民宜人，受祿於天，保佑命之，自天申之。」此之謂也。<br />
　　五威將奉符命，齎印綬，王侯以下，及吏官更名者，及匈奴，西域、徼外蠻夷，皆即授新室印綬，因收故漢印綬，賜吏爵人二級，民爵人一級，女子百戶，羊酒，蠻夷幣帛各有差。大赦天下，五威將乘乾文車，駕坤六馬，背負■鳥之毛，飾甚偉，每一將各置左右前後中帥，凡五帥，衣冠車服駕馬，各如其方面色數。將持節，稱太一之使，帥持幢，稱五帝之使。<br />
　　莽又欲復古井田法曰：<br />
　　古者，設廬井八家，一夫一婦田百畝，什一而稅，則國給民富而頌聲作。此唐虞之道，三代所遵行也。秦為無道，厚賦稅以自供奉，罷民力以極欲，壞聖制，廢井田，是以兼併起，貪鄙生，強者規田以千數，弱者曾無立錐之居。又置奴婢之市，與牛馬同欄，制於民臣，顓斷其命，奸虐之人因緣為利，至略賣人妻子，逆天心，悖人倫，繆於天地之性，人為貴之義。《書》曰：「予則奴戮女」，唯不用命者，然後被此辜矣。漢氏減輕田租，三十而稅一，常有更賦，疲癃咸出，而豪民侵陵，分田劫假。厥名三十稅一，實什稅五也。父子夫婦終年耕耘，所得不足以自存。故富者犬馬餘菽粟，驕而為邪，貧者不厭糟糠，窮而為奸，俱陷於辜，刑用不錯。予前在大麓，今天下公田口井，時則有嘉禾之祥，遭反虜逆賊且止。今更名天下田曰王田，奴婢曰私屬，皆不得賣買。其男口不盈八，而田過一井者，分餘田予九族鄰里鄉黨。故無田，今當受田者，如制度。敢有非井田聖制，無法惑眾者，投諸四裔，以御魑魅，如皇始祖考虞帝故事。<br />
　　莽初居攝造貨，錯刀一直五千，契刀一直五百，大錢一直五十，與五銖錢並行，是時更作小錢，徑六分，重一銖，文曰小錢直一，與前大錢五十者並行。欲防民命鑄，乃禁不得挾銅炭。百姓便安漢五銖錢，以莽錢大小兩行難知，又屢更改不信，皆私以五銖錢市買，訛言大錢當罷，莽患之，復下書：「諸挾五銖錢，言大錢當罷者，比非井田例，投四裔。」於是農商失業，食貨俱廢，民人至涕泣於市道，及坐賣買田宅奴婢鑄錢者，自諸侯卿大夫至於庶民，抵罪者不可勝數。又設六管之令，命縣官酤酒、賣鹽、鐵器、鑄錢諸採取名出大澤眾物者，稅之。又令市官收賤賣貴，賒貸與民，收月息，自是四夷皆亂，天下騷動矣。<br />
　　且說五威將帥共七十二人，分行天下，東出者至玄菟、樂浪、高句驪、夫餘，南出者逾徼外，歷益州，西出者至西域，盡改其王為侯。其北出至匈奴者，乃王駿率甄阜、王颯、陳饒、帛敞、丁業六人，多資金帛，重遺單于，曉諭以莽受命代漢之狀，因易單于故印。故印文曰「匈奴單于璽」，莽改璽為章，而加莽國號，曰「新匈奴單于章」。將帥既至，授單于印紱，詔令上故印紱。單于再拜受詔，譯前，欲解取故印，單于舉腋授之。左姑夕侯蘇從旁謂單于曰：「未見新印文，宜且勿與。」單于曰：「印有何變更？」遂解奉上，將帥授單于新印，亦不解視，飲食至夜乃罷。右帥陳饒謂諸將帥曰：「向者姑夕侯疑印文，幾令單于不與人。如令視印，見其變改，必求故印，此非辭說所能距也。既得而復失之，辱命莫大焉，不如椎破故印，以絕禍根。」將帥猶豫莫有應者。饒燕士，果悍，即取斧椎壞之。明日，單于果遣右骨都侯當白將帥曰：「漢賜單于印言璽不言章，又無漢字，諸王以下乃言章，有漢字，今印去璽加新，與臣下無別，願得故印。」將帥示以故印，謂曰：「新室順天製作，故印隨已破壞。單于宜承天命，奉新室之制。」當還白，單于知已無可奈何，又多得賂遺，乃遣弟右賢王輿奉馬牛隨將帥入謝，因上書求故印。莽不與，單于怨恨，乃遣右大且渠蒲呼也皆等十餘人將兵眾萬騎，以護送烏桓為名，勒兵朔方塞下。<br />
　　會西域車師後王須置離謀降匈奴，都護但欽斬之。置離足狐蘭支將人眾二千餘人，驅畜產，舉國亡降匈奴。西域在玉門陽關外，匈奴之西，烏孫之南。南北有大山，中央有河，其河有兩原，一出蔥嶺山，在西域近西，其山高大，上悉生蔥，故以名焉；一出于闐，于闐在南山下，其河北流，與蔥嶺河合，東注蒲昌海，蒲昌海一名鹽澤，去玉門陽關三百餘里，廣裘三百里，其水亭居，冬夏不增減，皆以為潛行地下，南出於積石，為中國河源雲。亦有三十六國，哀平之際稍分至五十餘國，有城郭田畜，與匈奴、烏孫異俗，故皆服役匈奴。漢興，至武帝事徵四夷以廣威德，而張騫始開西域之跡。其後驃騎將軍擊破匈奴右地，降渾邪、休屠王，遂空其地，始築今日以西，初置酒泉郡，後稍發徙民充實之，分置武威、張掖、敦煌，列四郡，據兩關焉。自貳師將軍伐大宛之後，西域震懼，多遣使來貢獻。於是自敦煌西至鹽譯，往往起亭、輪台、渠犁皆有田卒數百人，置使者校尉領護營田，以給使外國者。至宜帝時，遣衛司馬使護鄯善以西數國。後匈奴西邊日逐王畏漢不自安，遂畔單于，將眾來降，護鄯善以西使者乃置都護。匈奴益弱，不得近西域。都猶總也，使總護南北諸道，督察烏孫、康居諸外國也。都護怡烏壘城，去陽關二千六百三十八里，與渠犁田官相近，土地肥饒，為西域之中，故都護怡焉。至元帝時，復置戊己校尉，屯田乍師前王庭。自宣、元後，單于稱藩臣，西域服從，其土地山川王侯戶數道里遠近詳實矣。及莽遺五威將至西域，陳說符命，盡改其王為候，乃畔，入匈奴，單于受之，與狐蘭支共入寇，擊車帥，殺後城長，傷都護司馬，復還入匈奴。<br />
　　時戊己校尉刁護病，史陳良、終帶、司馬丞韓玄、左曲侯任商等見西域頗背叛，又聞匈奴欲大侵，恐並死，即謀劫略吏卒數百人，共殺戊已校尉刁護，遣人與匈奴南犁汙王南將軍相約。南將軍遂將三千騎人西域迎良等，良盡脅略戊己校尉吏士男女二千餘人入匈奴。西域都護但欽乃上書告急，莽大怒，乃更降匈奴單于名曰「降奴服於」。莽曰：「降奴服於威侮五行，背畔四條，侵犯西域，延及邊垂，為元元害，罪當夷滅。」命遣立國將軍孫建等十二將，十道井出，共行皇天之罰。分匈奴國土人民，以為十五，立故呼韓邪單于稽侯稽子孫十五人為單于。遣中郎將藺苞，副校尉戴級將兵萬騎，多齎珍寶至雲中塞下，招誘呼韓邪單于諸子，欲以次拜之。使譯出塞，誘呼右犁汙王咸，咸子登、助三人，至，則脅拜咸為孝單于，賜安車鼓車各一，黃金千斤，雜繪千匹，戲戟十；拜助為順單于，賜黃金五百斤；傳送助、登之長安。單于聞之，大怒曰：「先單于受漢宣帝恩，不可負也。今天子非宣帝子孫，何以得立？」乃遣左骨都侯右伊秩訾王呼盧訾，及左賢王樂，將兵入雲中益壽塞，大殺吏民。單于又遍告左右部都尉諸邊王，入塞寇盜，大輩萬餘，中輩數千，少者數百，殺雁門朔方太守都尉，略吏民畜產不可勝數。莽恃府庫之富，欲立威，乃拜十二部將，率發郡國勇士，武庫精兵，各有所屯守。五威將軍苗訢、虎賁將軍王況出五原；厭難將軍陳欽、震狄將軍王巡出雲中；振武將軍王嘉、平狄將軍王萌出代郡；相威將軍李棽、鎮遠將軍李翁出西河；誅貉將軍陽俊、討穢將軍嚴尤出漁陽；奮武將軍王駿、定胡將軍王晏出張掖；及偏裨以下百八十人。募天下囚徒、丁男、甲卒三十萬人，眾郡委輸衣裘兵器糧食，長吏送自負海江淮至北邊，使者馳傳督催，以軍法從事，天下騷動。先至者屯邊郡，侯滿三十萬眾，齎三百日糧，乃同時十道並出，窮追匈奴，因分其地為十五，莽將嚴尤諫曰：<br />
　　「臣聞匈奴為害，所從來久矣，未聞上世有必徵之者也。後世三家周、秦、漢徵之，周得中策，漢得下策，秦無策焉。當周宣王時，玁狁內侵至於涇陽，命將徵之，盡境而還。其視戎狄之侵，譬猶蚊虻之螫，驅之而已，故天下稱明，是為中策。漢武帝選將練兵，約齎輕糧，深入遠成，雖有克獲之功，胡輒報之。兵連禍結三十餘年，中國疲耗，匈奴亦創艾，而天下稱武，是為下策。秦始皇不忍小恥而輕民力，築長城之固，延褒萬里，轉輸之行，起於負海，疆境既完，中國內竭，以喪社稷，是為無策。今天下遭陽九之厄，比年饑謹，西北邊尤甚。發三十萬眾，具三百日糧，東援海代，南取江惟，然後乃備。計其道里，一年尚未集合。兵先至者，聚居暴露，師老械弊，勢不可用，此一難也；邊既空虛，不能奉軍糧，內調郡國，不相及屬，此二難也；計一人三百日食，用糒十八斛，非牛力不能勝，牛又當自齎食，加二十斛重矣，胡地沙鹵，多乏水草，以往事揆之，軍出未滿百日，牛必物故且盡，餘糧尚多，人不能負，此三難也；胡地秋冬甚寒，春夏甚風，多齎釜鍑薪炭，重不可勝，食糒飲水，以歷四時，師有疾疫之憂，是故前世伐胡，不過百日，非下欲久，勢力不能，此四難也；輜重自隨，則輕銳者少，不得疾行，虜徐遁逃，勢不能及，幸而逢虜，又累輜重，如遇險阻，銜尾相隨，虜要遮前後，危殆不測，此五難也；大用民力，功不可必立，臣伏憂之，今既發兵，宜縱先至者，令臣尤等深入霆擊，且以創艾胡虜。」<br />
　　莽不聽尤言，轉兵谷如故。<br />
　　卻說右犁汙王咸既受莽孝單于之號，馳出塞歸庭，具以見脅狀白單于，單于更以為於粟置支侯，蓋匈奴賤官也。後咸子助死，莽以登代助為順單于，陳欽、王巡屯雲中葛邪塞，時匈奴數為邊寇，殺將帥吏士，略人民，驅畜產去甚眾，捕得虜人驗問皆曰孝單于咸子角數為寇。兩將以聞。莽乃會諸蠻夷，斬咸子登於長安市。後咸立為烏累若鞮單于。時匈奴用事大臣右骨都侯須卜當，勸咸和親。當王昭君女伊墨居次雲之婿也。單于貪莽賂遺，故外不失漢故事，然以子登死，恨入骨，人寇虜掠不絕。使者責之，輒曰：「烏桓與匈奴無狀黠民，其為寇，如中國有盜賊耳。咸初立持國，威信尚淺，然當盡力禁止，不敢有二心。」莽復遣和親侯王歙多遺單于金珍，因諭說改其號，號匈奴曰恭奴，單于曰善於，賜印緩。歙，昭君兄子也。單于貪莽金幣，故曲聽之，然寇盜如故。<br />
　　北邊自宣帝時，匈奴內亂，五單于爭立，呼韓邪攜國歸漢稱臣以來，數世不見煙火之警，人民熾盛，牛馬布野。及莽撓亂匈奴，與之構難，邊民死亡。又十二部兵，久屯在邊，吏土放縱；而內郡愁於徵發，民棄城郭，流亡為盜賊，並州平州尤甚。莽乃遣中郎將繡衣執法，分鎮緣邊大郡，反各為權勢，恐嚇良民，賂賂為市，侵漁百姓，天下復困井田法，溝角經界，紛亂廢業，流離困苦。中郎區博諫莽曰：「井田雖聖王法，其廢久矣。周道既衰，而民不從，秦知順民之心，可以獲大利也，故滅廬井而置阡陌，遂玉諸夏，訖今海內未厭其敝。今欲違民心，追復千載絕跡，雖堯舜復起，而無百年之漸，弗能行也。天下初定，萬民新附，誠未可施行。」莽知民怨，乃下書曰：「諸名食王田，皆得賣之，勿拘以法，犯私買賣庶人者，且一切勿治。」先是莽以錢幣訖不行，盜鑄者禁不止，乃重其法。一家鑄錢，五家坐之，沒入為奴婢，而犯者益眾，遂亦除其法。<br />
　　是時上下爭為符命取富貴，司命陳崇白莽曰：「此開奸臣作福之路而亂天命，宜絕其原。」莽亦厭之，遂使尚書大夫趙並驗治，非五威將帥所班，皆下獄。初甄豐、劉歆、王舜為莽腹心，倡導在位，褒揚功德，安漢、宰衡之號及封莽母、兩子、兄子，皆豐等所其謀，而豐、舜、歆亦受其賜，並富貴矣，非復欲令莽居攝也：居攝之萌，出於泉陵侯劉慶、前輝光謝囂、長安令田終術。莽羽翼已成，意欲稱攝，豐等順承其意，莽復封舜、歆兩子及豐孫。豐等爵位已盛，心意既滿，又實畏漢宗室天下豪傑。而疏遠欲進者，並作符命，莽遂據以即真，舜、歆內懼而已。豐素剛強，莽覺其不悅，故徙大阿右弼大司空豐，托符命得為更始將軍，與賣餅兒王盛同列。豐父子默默。時豐子尋乃作符命，言新室當分陝立二伯，以豐為右伯，太傅平晏為左伯，如周召故事。莽即從之，拜豐為右伯，當述職西出。未行，尋復作符命，言故漢氏平帝後黃皇室主為尋之妻。黃皇室主者，莽女，婉靜有姿色，莽即真時年已十八，為後數年而未通人道，莽哀憐，欲嫁之，乃更號為黃皇室主。莽自謂土德承漢火運，故云黃；室，猶宮也。後自劉氏廢，常稱疾，不朝會。莽乃令立國將軍孫建之子盛飾將醫往問疾。後怒，莽遂不復強。尋知其事，而歆女美，故作符命。莽以詐得天下，心疑大臣怨謗，欲震威以懼下，因是發怒曰：「黃皇室主天下母，此何謂也！」收捕尋，尋逃，豐自殺。尋隨方士入華山，歲餘捕得，辭連劉歆子侍中東通靈將、五司大夫隆威侯棻，棻弟右曹長水校尉伐虜侯泳，王邑弟左闕將軍堂威侯奇，及歆門人侍中騎都尉丁隆等，牽引公卿黨親列侯以下，死者數百人。乃流棻於幽州，放尋於三危，殛隆於羽山，皆驛車載其屍傳致雲。<br />
　　時北邊莽以金幣彌縫，故匈奴外承順而暗侵掠，莽仍志滿氣盈，以為四夷不足吞滅，忽報西南蠻夷盡反，攻殺牂柯大尹周歆，復殺益州大尹程隆。莽大憂，急遣平蠻將軍馮茂，發巴蜀犍為吏士，賦斂取足於民，以擊益州，未知勝敗如何，且聽下文分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
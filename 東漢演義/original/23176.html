<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東漢演義 - 第二十五回　掃隴西三將殞命</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十五回</br>　　掃隴西三將殞命</font></h4>
			　　前為潁川太守者，昌平寇恂也。先治河內，大得人心。建武二年，坐係考上書者免官。其時潁川人嚴終為寇，以是復拜恂潁川太守，與破奸將軍侯進，俱擊之，數月平定。封恂雍奴侯，邑萬戶。三年，遣使者就拜為汝南太守，掃除盜賊，郡中無事。恂素好學，乃修鄉校，教生徒，聘能為《左氏春秋》音，親受學焉。七年，代朱浮為執金吾。明年，從車駕擊隗囂，而潁川盜賊群起，帝乃引軍還，謂恂曰：「潁川迫近京師，當以時定。惟念獨卿能平之耳。然從九卿復出，以憂國可知也。」恂對曰：「潁川剽輕，聞陛下遠逾阻險，有事隴、蜀，故狂狡乘間相詿誤耳。如聞乘輿南向，賊必惶怖歸死。臣願執銳前驅。」即日車駕南征，恂從至潁川，盜賊悉降，百姓遮道曰：「願從陛下復借寇君一年。」乃留恂長社，鎮撫吏民，受納餘降。<br />
　　車駕將還，忽報東郡濟陰地方，盜賊群起。帝遣大司空李通，橫野大將軍王常率兵擊之。帝有所省，復遣使拜東光侯耿純為大中大夫，使與大兵會於東郡。先是真定王劉揚謀不軌，造作讖記，交通綿曼賊。純用計誅之，真定震怖，無敢動者。純還京師，自請曰：「臣本吏家子孫，幸遭大漢復興，聖帝受命，各位列將，爵為通侯。天下略定，臣無所用志，願試治一郡，盡力自效。」帝笑曰：「卿既治武，復欲修文耶。」乃拜純為東郡太守。時東郡未平，純視事數月，盜賊清寧。後嘗將兵擊太山、濟南及平原賊，皆平之。純居東郡四歲，以事坐免。後從擊董憲，道過東郡，百姓老小數千，隨車駕泣涕曰：「願復得耿君。」帝謂公卿曰：「純年少被甲胄為軍吏耳，治郡乃能見思若是乎？」六年，上令諸侯就國。純先封耿鄉侯，乃上書自陳：「前在東郡，案誅涿郡太守朱英親屬。今國屬涿，誠不自安。」詔報曰：「侯前奉公行法，朱英久吏，曉知義理，何當以公事相是非。然已更擇國土，令侯無介然之憂。」乃更封純為東光侯。到國，弔死問病，民愛敬之。帝因潁川服寇君，忽憶東郡百姓思耿君正同，故已遣將，復調純會東郡也。郡聞純入界，盜賊九千餘人，皆詣純降，大兵不戰而還。璽書復以純為東郡太守，吏民悅服。<br />
　　九月戊寅，車駕至洛。公卿奏安邱侯張步將妻子逃去，踹探尋奔臨淮一路，已檄要地偵緝，尚無確耗。帝笑曰：「此固不能安享富貴者，行當就擒耳。」言未已，有司奏徐州申報，叛侯張步逃奔臨淮，與弟宏、藍招其故眾，欲乘船入海，瑯邪太守陳俊追擊斬之。帝即賜俊璽書曰：「將軍元勳大著，威震青、徐，有警，得專徵之。」後俊得撫貧弱，表有義，檢制軍吏，不得與郡縣相干，百姓歌頌之。數上書自請，願奮擊隴蜀。詔報曰：「東州新平，大將軍之功也。負海猾夏，盜賊之處，國家以為重憂，且勉鎮撫之。」<br />
　　先是帝思隴西雖降，囂眾猶多，兼之隴、蜀有唇齒之憂，子陽勢必力助，平之未有時日。乃下書敕吳漢曰：「諸部甲卒，新舊凡數十萬，但坐費糧食耳。若有逃亡，則沮敗眾心，宜悉罷之。」敕到，漢等貪並力攻囂，猶豫不能遣，日復一日，糧食漸少，吏士疲役，逃亡果多，漢等心慌。十一月，囂將楊廣死，隗囂窮困無策，漢等攻打益急。其大將王捷別在戎邱，登城呼漢軍曰：「為隍王城守者，皆必死無二心。願諸軍悉罷，捷請自殺以明之。」遂自刎死。漢兵見之嗟異。漢大聲喝曰：「此輩不達天時，罔識帝德，始既誤投其主，久復自任其愚，不能遷善，九死滋愧。汝眾稍有知識，亟當開城納順，帝德汪洋，永保樂佚。」只見城頭上沸反聲喊：「寧死不降。」吳漢大怒，嚖的一聲，城上一人早已仰翻著箭。漢士卒一擁前攻，城上矢石如雨，只得退回。<br />
　　卻說各處城池雖小，卻死守不能下。岑彭乃令軍士運土，築截各處山谷，激壅谷水，以灌西城。城未沒，只丈餘，囂眾大驚曰：「今番盡為魚鱉矣。」囂大哭，與妻子決別，欲自盡，左右救勸不住。忽聽得城外金鼓齊嗚，喊殺連天，眾急擁囂上敵樓眺望，原來是王元、行巡、周宗將蜀救兵五千餘人，乘高卒至，鼓噪大呼百萬之眾方至。漢軍大驚，未及成陣。王元等決開木圍，捨死惡戰，遂得入城，迎囂歸冀。時吳漢軍食盡，乃燒去輜重，引兵下隴，蓋延、亦相隨而退。囂聞之，率眾緊迫，逼入漢營。卻惱了一位大將，持偃月刀，飛馬直入囂陣，大罵：「敗虜敢爾耶！」刀起處，早已紛紛人頭落地。囂眾正在興頭，突然遇那天神般將橫衝直撞，刀如疾電，馬若怒龍，如入無人之境，囂陣中一員大將，拍馬趕來赴敵，才一合，大刀過處，連人帶馬，分為四段，囂眾大驚曰：「漢將中有此人，吾屬無瞧類矣。」遂紛紛然，各自逃生。那將猶砍殺不休，一時間，屍橫遍地，其跌壓踐踏未死者，到處蠕蠕然慘目。直追殺十數里，然後一轡如雲，騰回本陣。是誰？乃岑彭也。於是清將乃得全軍東歸。惟祭遵屯汧不退，吳漢等復屯長安，岑彭還津鄉。而安定、北地、天水、隴西、復反歸囂矣。<br />
　　校尉溫序為囂將苟宇所獲，欲降之。序怒，以節撾殺數人，伏劍而死。從事王忠持其喪歸洛陽。帝曰：「此吳漢違吾敕，遂棄前功也。」賜溫序塚地，拜其三子為郎，詔書賜祭遵縑曰：「將軍連年距難，眾卻獨留，功勞爛然。兵退無宿戒，糧食不豫具，今乃調度，恐力不堪。國家知將軍不易，亦不遺力。今送縑千匹，以賜吏士。」<br />
　　卻說祭遵自春間進攻略陽，途中得病而回。至是諸將悉退，獨遵留汧，兵糧不足，遵日夜操心軍務，病益加重。九年春正月，遂薨於軍。帝聞大驚，一面詔馮異守徵虜將軍，並將其營。遵喪至河南縣，詔百官先會喪所，而車駕素服臨之，望哭哀慟。還幸城門，閱過喪車，瞻望涕泣不能已，喪禮成，復親祠以太牢。詔大長秋、謁者、河南尹護喪事，大司農給費至葬，車駕復臨，贈以將軍、侯印綏，朱輪容車，遣校尉發騎士四百人，被元甲兜鍪，兵車軍陣送葬。諡曰成侯。既葬，車駕復臨其墳，存見夫人室家。遵為廉約小心，克己奉公，賞賜輒盡與士卒，家無私財，身衣韋褲布被，夫人裳不加緣。帝以是重焉。遵無子，同產兄午，娶妾送之，遵以身任於國，軍兵未靖，不敢圖生慮繼嗣之計，乃使人逆而不受。臨死遺誡，牛車載喪，薄葬洛陽。問以家事，終無所言。其為將軍，取士皆用儒術，對酒設樂，必雅歌投壺，又建為孔子立後，奏置五經大夫。雖在軍旅，不忘俎豆，可謂好禮悅樂，守死善道者也。其後會朝，帝每歎曰：「安得憂國奉公之臣如祭徵虜者乎？」其見思如此。<br />
　　且說隗囂經岑彭一場惡戰，驚嚇成病。及祭遵死，聞馮異並其軍，囂將吏數驚。馮異軍至，囂臥病不得食。至出城餐糗糒，會有傳說祭遵喪葬之榮，漢帝哭泣之哀者，津津不置。囂聞之，恚憤而死。王莽末，天水童謠曰：「出吳門，望緹群，見一蹇人，人言欲上天。今天可上，地上安得人？」時囂初起兵於天水，後意稍廣，欲為天子，遂遭破滅。囂少病蹇，故云。囂既死，王元、周宗立囂少子純為王，總兵據冀。公孫述遣將趙匡、田弇助純。<br />
　　光武聞之，詔馮異復行天水太守事，令攻趙匡等。久不能拔，諸將欲且還休兵，異固持不動。秋八月，詔來歙率馮異、、蓋延、馬成、劉尚入天水協攻趙匡、田弇等。於是諸將分擊各部，循安定、北地諸營保，蓋延西擊街泉、略陽、清水諸屯聚，馬成同劉尚合破河池、武都。趙匡等告急文書，紛紛往益州取救，蜀地震恐。時王元降蜀，因說公孫述遣田戎、任滿、程汎將兵下江關，元與領軍環安拒河池。<br />
　　卻說荊江一帶乃岑彭之所經理。初，彭攻破秦豐、田戎，南方悉定，以將代蜀漢，而川谷水險，難於漕運，乃留威虜將軍馮駿軍江州，都尉田鴻軍夷陵，領軍李玄軍夷道，自引兵還屯津鄉。津鄉，當荊、揚之咽喉也。建武八年，彭引兵從車駕，破天水。彭壅谷水灌西城，會漢軍食盡而退，復還津鄉。<br />
　　且說在滿、田戎，皆智勇宿將。且荊南是其昔日巢窟，地勢遠近險易，尤了然心目，此時將數萬精兵，乘箄筏而下江關，真是勢如破竹，數月之間，馮駿及田鴻、李玄等，俱戰敗，夷道、夷陵盡失，賊據荊門、虎牙，此處江水所出，荊門山在南，上合下開，其狀似門，虎牙山在北，石壁之色紅白相間類牙，故有此名。此二山，楚之西塞，極為險要。岑彭初聞田戎等下江關，使大驚曰：「南郡不保矣！昔狐驚鼠竄之日，破之猶費數載之功。今挾全蜀之勢，擁精銳之眾，實為勁敵。」一面上奏，一面調撥各路機宜。及引兵到來，只見橫江搭起浮橋鬥樓，滿江欑柱，攔絕水道，賊營紮於山上。彭水旱不能進，幾次設計攻打，反為所敗，只得拒住江面各路隘口，加意提防，卻日夜督造直進樓船、露撓冒突數千艘，以待救到大進。<br />
　　卻說光武得奏，正要遣將助彭，忽報盧芳結連匈奴，寇邊甚急。帝曰：「荊楚有岑彭在，寇諒不能深入。且置之。」於是遣吳漢率王霸、王常、朱祐、侯進等五將軍，將兵五萬餘人擊之。軍次高柳，芳將賈覽、閔堪迎戰，大敗。會大雨，而匈奴救至，漢兵反為所挫。帝聞之，料芳非時日可克，乃召吳漢還洛陽。令朱祐屯常山，王常屯涿郡，侯進屯漁陽，拜王霸為上谷太守，領屯兵，得捕擊胡虜，無拘郡界。<br />
　　而馮異攻擊趙匡、田弇等且一年矣，皆斬之。馬成、劉尚已破河池，遂平武都。、蓋延俱建功，掃平各部。因合兵共攻冀，數月不能拔，眾欲且還休兵，以觀其變，異固持不動，常為軍前鋒。十年夏，與諸將攻落門，未拔。異病發，薨於軍。帝聞報大慟，諡之曰節侯。長子彰嗣。明年，帝思異功，復封彰弟訢為析鄉侯。異既薨，來歙等攻賊益力。<br />
　　時高平未下，率太中大夫竇士，武威太守梁統等圍之，不拔。初隗囂將安定高峻擁兵萬人，據高平、第一。帝使馬援招降峻，由是河西道開。來歙承制拜峻通路將軍，封關內侯。後吳漢軍退，天水諸郡盡失。峻復逃歸，助囂拒隴坻。及囂死，峻據高平，畏誅堅守不下。<br />
　　帝怒，入關將自徵之。乃徵漁陽太守郭伋，拜穎川太守，而召寇恂從徵隴州。時潁川賊事未淨，伋召見辭謁，帝勞之曰：「賢太守去帝城不遠，河潤九里，冀京師並蒙福也。君雖精於追捕，而山道險阨，自鬥當一士耳，深宜慎之。」伋到郡，招懷山賊陽夏趙宏、襄城召吳等數百人，皆束手詣僅降，悉遣歸附農。後宏、吳等黨與聞汲威信，遠自江南，或從幽、冀，不期俱降，駱驛不絕雲。<br />
　　恂至長安，諫帝曰：「長安道里居中，應接近便，安定、隴西必懷震懼。此從容一處，可制四方也。今士馬疲倦，方履險阻，非萬乘之固汧，前年潁川可為至戒。」帝不從，進軍用汧。峻猶不下。帝議遣使降之，乃謂恂曰：「卿前止吾此行，今將煩卿，若峻不降，即引等五營擊之。」恂奉璽書至第一，峻遣軍師皇甫文出謁，辭理不屈。恂怒將誅文，諸將諫曰：「高峻精兵萬餘人，率多強弩，西遮隴道，連年不下。今欲降之，而反戮其使，無乃不可乎？」恂不應，遂斬之。遣其副歸告竣曰：「軍師天禮，已戮之矣。欲降急降，不降固守。」峻惶恐，即日開城門降，諸將皆賀，因曰：「敢問殺其使而降其城，何也？」恂曰：「皇甫文，峻之腹心，其所取計者也。今來辭意不屈，必無降心。全之，則文得其計，殺之，則峻亡其膽，是以降耳。」諸將皆曰：「非所及也。」遂傳峻還洛陽。<br />
　　十月，來歙、等攻破落門，周宗、行巡、苟宇、趙恢等將隗純降。宗、恢及諸隗分徙京師以東，純與巡、字徒宏農。隴右既平，西羌猶為患。自王莽末，羌虜多背叛，遂入居塞內，金城屬縣，多為虜有。而隗囂招懷其酋豪，遂得為用。及囂死後，五溪、先零諸種，數為寇掠，皆營塹自守，州郡不能討。來歙乃大修攻具，率蓋延、劉尚及太中大夫馬援等，進擊羌於金城，大破之，斬首虜數千人，獲牛羊萬餘頭，谷數十萬斜。時大饑，流離相望，歙乃傾倉凜，轉運諸縣，以賑贍之。於是隴右遂安，而涼州流通焉。歙復奏言，隴西侵殘，非馬援莫能定。十一年夏，璽書拜援隴西太守。歙乃與蓋延、馬成進攻王元、環安於河池、下辯，陷之，乘勝遂進。蜀人大俱，使刺客刺歙。未殊死，馳召蓋延至，見歙利刃插入脅中，驚伏悲哀，不能仰視。歙叱曰：「虎牙何敢如此？今使者中刺客，無以報國，故呼巨卿，欲相屬以軍事，而反效兒女子涕泣乎？刃雖在身，不能勒兵斬公耶？」延收淚強起，受所誡囑，歙復自書表曰：<br />
　　臣夜入定後，為賊所傷，中臣要害。臣不敢自惜，誠恨奉職不稱，以為朝廷羞。夫理國以得賢為本，太中大夫段襄，骨鯁可任，願陛下裁察。又臣兄弟不肖，終恐被罪，望陛下哀憐，數賜教督。<br />
　　投筆抽刃而絕。帝聞大驚，省書攬涕不止。乃使太中大夫贈歙中郎將、徵羌侯印綬，諡曰節侯，謁者護喪事。喪還洛陽，乘輿縞素臨弔送葬。子褒嗣侯。帝嘉歙忠節，十三年，復封歙弟由為宜西侯。《後漢書》論曰：<br />
　　世稱來君叔天下信士，夫專使乎二國之間，豈厭詐謀哉！而能獨以信稱者，良其誠心在乎使兩義俱安，而已不私其功也。<br />
　　且說此刺客乃環安所遣也。王元遂欲乘喪復河池，安曰：「東將才能愈出愈奇，全隴之盛，猶不足以當之，況殘敗之餘。而馬成、劉尚智勇足備，豈易爭鋒？」忽報蓋延病回長安，又聞朝廷遣大司馬吳漢及誅虜將軍劉隆，輔威將軍臧宮，驍騎將軍劉歆，發南陽、武陵、南郡兵以助岑彭滅蜀。又發桂陽、零陵、長沙委輸棹卒六萬餘人，騎五千疋，皆會荊門。任滿等大敗，環安等遂歸蜀，王元往助延岑。伐蜀勝負，下文分說。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
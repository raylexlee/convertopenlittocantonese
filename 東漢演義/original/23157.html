<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東漢演義 - 第六回　攝君位宗室興戈</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六回</br>　　攝君位宗室興戈</font></h4>
			　　卻說王莽要掘哀帝母及祖母傅後塚墓，太后不忍，莽固爭要掘，遂遣將作大匠，前往渭陵。時在位公卿大臣阿莽之指，皆爭入錢帛，遣子弟及諸生、四夷，凡十餘萬人，持具前往助掘。先發傅太后塚，塚崩，壓殺數百人。及開丁姬槨，槨戶火出，炎四五丈，吏卒以水沃滅，乃得入槨中。器物皆燒燔，原棺皆名梓宮，衣珠玉之衣，莽命換以木棺，搏去珠玉衣。既開傅太后棺，臭聞數里。時又有群燕數千，銜土投丁姬壙中，一時有此數異焉。<br />
　　且說平帝年十三矣，頗有知識，見莽所為詐偽，慘毒日甚，黨羽遍朝野，雖居帝位，舉目無親，如坐樊籠，常是憂形於色。莽早已看在心中，於十二月臘日。莽親上椒酒，遂置毒酒中，帝才飲入腹，頓覺焦熱如火，五臟欲裂，大呼曰：「王莽弒君也。」莽急以他辭亂其語，令左街扶入宮中，自卻奔至泰畤請命。泰畤者，元鼎中立大乙及帝詞壇於甘泉，是為泰畤也。莽至泰畤，戴壁秉圭，懷中取出所作願以身代策文，藏之金滕，置於前殿，敕諸公不得漏言。不一時間，宮中傳言，帝已崩矣，時元帝世系己絕，而宣帝曾孫現在為王者有五人，列侯廣戚侯顯等有四十八人，莽皆惡其長大，曰：「兄弟不得相為後。」乃選元孫中最幼者廣戚侯子嬰，年二歲，托以為卜相最吉。是月，前輝光謝囂奏武功長盂通濬井得白石，上圓下方，有丹書著石，文曰：「告安漢公莽為皇帝。」莽使群公以白太后。太后曰：「此誣罔天下，不可施行。」太保舜謂太后曰：「事已如此，無可奈何，沮之力不能止。又莽非敢有他，但欲稱攝以重其權，鎮服天下耳。」太后聽許，於是莽居攝踐祚，服天於韍冕，南面朝群臣，聽政事，車服出入警蹕，民臣稱臣妾，皆如天子之制。郊祀天地，宗祀明堂，其祀宗廟，享祭群神。贊曰「假皇帝」，民臣謂之「攝皇帝」，自稱曰「予」，平決朝事，常以皇帝之沼稱「制」。明年改元，曰居攝元年。正月，莽祀上帝於南郊，迎春於東郊，行大射禮於明堂，養三老五更，成禮而去。三月己丑，立宣帝玄孫嬰為太子，號曰孺子，以王舜為太傅左輔，甄豐為太阿右弼，甄邯為太保後承。<br />
　　卻說漢朝初得天下，懲秦孤立之禍，大封同姓子弟，以鎮撫四海，藩衛王室，至景帝時，七國變起，後主父偃復勸武帝行推恩之說，以弱諸侯，諸侯寢以衰息矣。哀平之際，王莽專柄，宗室競尚阿附取容，故莽肆無忌憚，得以盜竊神器。此時卻惱了一位宗室，乃安眾侯劉崇，憤曰：」篡逆之跡已著，而猶以周公待之，豈天下皆聾聵耶。」因與相張紹謀曰：「安漢公莽專制朝政，必危劉氏，天下非之，乃莫敢先舉，此宗室之恥也。吾帥宗族為先，海內必和。」紹曰：「人孰無死，為社稷死，榮於卑污圖存也。況為忠義倡首，雖事不成，為後起者鼓其氣亦善矣。」遂與從者百餘人，進攻宛，不得人而敗，張紹者，張竦之從兄也，竦遂與劉崇族父劉嘉，詣闕自歸，莽赦弗罪，竦因為嘉作奏曰：<br />
　　建平元壽之間，大統幾絕，宗室幾棄。賴蒙陛下聖德，扶服振救，遮扦匡衛，國命復延，宗室明目。臨朝統政，發號施令，動以宗室為始，登用九族為先，並錄支親，建立王侯南面之孤，計以百數，收復絕屬，存亡續廢，得比肩首，復為人者，嬪然成行，所以藩漢國輔漢宗也。建辟雍，立明堂，班天法，流聖化，朝群後，昭文德，宗室諸侯，咸益土地，天下喁喁，引領而歎，頌聲洋洋，滿耳而入。國家所以服此美，膺此名，饗此福，受此榮者，豈非太皇太后日昃之思，陛下夕惕之念哉！何謂？亂則統其理，危則致其安，禍則引其福，絕則繼其統，幼則代其任。晨夜屑屑，寒暑勤勤，無時休息，孽孽不已者，凡以為天下，厚劉氏也。臣無愚智，民無男女，皆諭至意。而安眾侯崇乃獨懷悖惑之心，操畔逆之慮，興兵動眾，欲危宗廟，惡不忍聞，罪不容誅，誠臣子之仇，宗室之仇，國家之賊，天下之害也。是故親屬震落而告其罪，民人潰畔而棄其兵，進不跬步，退伏其殃，百歲之母，孩提之子，伺時斷斬，懸頭竿抄，珠珥在耳，首飾猶存，為計若此，豈不悖哉，臣聞古老畔逆之國，既已誅討，而豬其宮室，以為污池，納垢濁焉，名曰凶墟。雖生萊茹而人不食。四牆其社，覆上棧下，示不得通，辨社諸侯，出門見之，著以為戒，方今天下，聞崇之反也，咸欲騫衣手劍而叱之，其先至者，則拂其頸，衝其匈，刃其軀，切其肌，後至者欲撥其門，僕其牆，夷其屋，焚其器，應聲滌地，即時成創：而宗室尤甚，言必切齒焉，何則？以其背畔恩義，而不知重德之所在也。宗室所居或遠，嘉幸得先聞，不勝憤憤之願，願為宗室倡始，父子兄弟，負籠荷鍤，馳之南陽，豬崇宮室，令如古制，及崇社宜如毫社，以賜諸侯，用永監戒，願下四輔公卿大夫議，以明好惡，示四方。<br />
　　於是莽大悅，以杜衍戶千封嘉為師禮侯，嘉子七人皆賜爵關內侯，又封張竦為淑德侯，長安謂之語曰：「欲求封過張伯鬆，力戰鬥不如巧為奏。」伯鬆，竦之字也，時人無不唾罵竊笑之，竦固詡詡然自以為得意。<br />
　　竦祖張敞為宣帝時名臣，數治劇郡，有聲，為政以經術自輔。又嘗為婦畫眉，有司以奏，上問之，對曰：「臣聞閨房之內，夫婦之私，有過於畫眉者。」上愛其能，弗備責也。其時王太后數出遊獵，敞以書諫，後遂不復出。霍氏貴盛，敞時為山陽太守，聞之，即上封事，以為輔臣專政，貴戚太盛，君臣之分不明，請罷霍氏三侯，皆使就第。及衛將軍、張安世，宜賜幾杖歸休，時存問召見，天下以陛下為不忘功德，而朝臣為知禮，霍氏世世無所患苦云云。上甚善其計，而不能用。使用敞言，則霍氏無族滅之禍矣。然霍光決大計，安宗廟，定天下，功忠蓋世，惜不學無術，不能斂抑妻子，使千載後徒悲惜。漢宣前不能從敞計，早為之所，後不能存一二孤幼，以奉功忠之祠，則敞之一疏足以昭鑒後世，顧不重歟。使元、成、哀、平之際有敞，鳳且不能專權，何有於莽之醇盜虛聲者哉！竦之無恥，沾辱乃祖矣。竦死無子，遂絕敞後雲。<br />
　　卻說莽得竦奏，狂喜之極，既封嘉、竦，又封王舜之子匡為同心侯，林為悅德侯。時孔光已老死，乃封其孫壽為合意侯，甄豐、孫匡為並力侯，益甄邯、孫建各三千戶。正在封賞諸臣，忽見一宦者，捧羽書倉惶奔入，奏曰：「今有東郡太守翟義造反，雄兵十萬，所向風靡，將入長安，各郡縣文書，雪片般飛來。」莽大驚，急取羽書觀看，莽未看畢，已嚇得魂飛魄散，面如土色。不知申報何等利害，且聽下回分解。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>東漢演義 - 第二十三回　馬援入洛識真主</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十三回</br>　　馬援入洛識真主</font></h4>
			　　卻說公孫述字子陽，扶風茂陵人。哀帝時為清水長，太守以其能，使兼攝五縣。政事修理，奸盜不發，郡中謂有鬼神。王莽天風中，為導江卒正，居臨邛，復有能名。及更始立，豪傑各起其縣以應漢，南陽宗成自稱虎牙將軍，入略漢中。又商人王岑亦起兵於雒縣，自稱定漢將軍，殺王莽庸部牧以應成，眾合數萬人。述聞之，遣使迎成等。成等至成都，擄掠暴橫。述惡之，召縣中豪傑謂曰：「天下同苦新室，思劉氏久矣，故聞漢將軍到，馳迎道路。今百姓無辜，而婦子係獲，室屋燒燔，此寇賊，非義兵也。吾欲保郡自守，以待真主。諸卿欲並力者即留，不欲者便去。」豪傑皆叩頭曰：「願效死」。述於是使人詐稱漢使者，假述輔漢將軍、蜀郡太守兼益州牧印綬，乃選精兵西擊成等，殺之，並其眾。<br />
　　二年秋，更始遣李寶、張忠將軍兵萬餘人徇蜀、漢。述恃其地險眾附，有自立志，乃使其弟恢擊忠、寶於綿竹，大破走之，由是威振益部，功曹李熊說述曰：「方今四海波蕩，匹夫橫議，將軍割據千里，地十湯武，若奮威德以投天隙，霸王之業成矣。宜改名號，以鎮百姓。」述喜，遂自立為蜀王，都成都。民夷皆附之。建武元年，李熊復說述宜稱天子。四月，有龍出其府殿中，述以為符瑞，因刻其掌文曰公孫帝。遂自立為天子，弓成家，改元龍興，民夷皆附之，以弟光為大司馬，恢為大司空。遂使將軍侯丹開白水關，北守南鄭，將軍任滿從閬中下江州，東據扞關，於是盡有益州之地。時光武方事山東，未逞西代，述遂大作營壘，會聚甲兵數十萬人，積糧漢中，築宮南鄭。及秦豐敗，延岑、田戎皆降於述。述乃以岑為大司馬，封汝寧王，田戎翼江王。光武謂大中大夫來歙曰：「今西州未附，子陽稱帝，道里阻遠，諸將方務關東，思西州方略，未知所任，奈何？」歙曰：「臣嘗與隗囂相遇長安，其人始起，以漢為名。臣願得奉陛下威命，開以丹青之信，囂必束手就歸，則述自亡之勢，不足圖也。」帝然之，乃令歙使於西州。<br />
　　卻說隗囂自更始時亡歸天水，復招聚十眾，名震西州。建武二年，鄧禹裨將馮愔叛禹，西向天水，囂迎擊破之。禹乃承制命囂為西州大將軍，得專制涼州、朔方事。及赤眉去長安，欲西上隴，囂遣將軍楊廣迎擊，追敗之於烏氏、涇陽間。囂既有功於漢，又受鄧禹爵署，其腹心議者多勸通使京師。會來歙至，囂乃上書詣闕。光武素聞其風聲，報以殊禮，言稱字，用敵國之儀，所以慰藉之甚厚。時陳倉人呂鮪，擁眾數萬，與公孫述通，寇三輔。囂復遣兵，佐馮異擊走之，遣使上狀。帝報以手書，其略曰：<br />
　　隔於盜賊，聲問不數，將軍操執款款，扶傾救危，南距公孫之兵，北御羌胡之亂，是以馮異西征，得以數千百人躑躅三輔。微將軍之助，剛咸陽已為他人禽矣。今關係寇賊，往往屯聚，志務廣遠，多所不暇，未能觀兵成都，與子陽角力。如今子陽到漢中、三輔，願因將軍兵馬，鼓旗相當。儻肯如言，蒙天之福，即智士計功割地之秋也。管仲曰：「生我者父母，成我者鮑子。」自今以後，手書相聞，勿用傍人解構之言。云云。<br />
　　自是恩禮愈篤。其後公孫述數出兵漢中，遣使至天水，以大司空、扶安王印緩授囂，囂怒曰：「漢帝且重囂，子陽乃欲臣我哉！」乃斬其使，出兵擊之，連破述軍，以故述兵不復北出。時關中將帥數上書言蜀可擊之狀。帝以示囂，因使討蜀，以效其信，囂乃遣長史上書，極言三輔單弱，劉文伯在邊，未宜謀蜀。帝知囂欲持兩端，不願天下統一，於是稍黜其禮，正君臣之儀。<br />
　　囂內懷觀望，不能決，因使馬援入蜀觀探。援字文淵，扶風茂陵人，有三兄況、餘、員，並有才能。援年十二而孤，少有大志，諸兄奇之。嘗師事穎川滿昌，受《齊詩》，意不能守章句。而見家用不足，乃辭況就邊郡畜牧。況曰：「汝大才，當晚成，良工不示人樸，且從所好。」會況卒，援服喪，三年不離墓所，敬事寡嫂，不冠不入舍。後為郡督郵，送囚至司命府，囚有重罪，援哀憐縱之，自遂亡命北地。遇赦，因留天水牧畜。賓客多歸附者，遂役屬數百家，轉游隴漢間，嘗謂賓客曰：「丈夫為志，窮當益堅，老當益壯。」因處田牧，至有牛馬羊數千頭，谷數萬斛。既而歎曰：「凡殖貨財產，貴其能施賑也，否則守錢虜耳。」乃盡散與昆弟故舊。王莽未，四方兵起，莽從弟衛將軍林廣招雄俊，乃辟援及同縣原涉為椽，薦之於莽，莽以涉為天水太守，援為漢中太守。及莽敗，援兄員時為上郡太守，與援俱去郡，夏避地涼州。光武即位，員先詣洛陽，帝遣復原郡，卒於官。援因留西州，隗囂甚敬重之，以為綏德將軍，與決籌策。至是使入蜀探察公孫述消息。<br />
　　援與述同里閈，素相善，既至，以為當握手歡如平生，而述盛陳陛衛，以延援入，交拜禮畢，使出就館，更制衣冠。旦日，會百官於宗廟中，立舊交之位，述鸞旗旄騎，警蹕就車，磐折而入，禮饗官屬甚盛，欲授援以封侯大將軍之位。賓客皆樂留蜀，援曉之曰：「天下睢雄未定，公孫不吐哺走迎國士，與圖成敗，反修飾邊幅，如俑人形，此子何足久稽天下士乎？」因辭歸，謂囂曰：「子陽井底蛙耳，而妄自尊大，不如專意東方。」<br />
　　四年冬，囂乃使援奉書洛陽。援至，引見於宣德殿。光武迎笑謂援曰：「卿遨遊二帝間，今見卿，使人大慚。」援頓首辭謝，因曰：「當今之世，非獨君擇臣也，臣亦擇君矣。臣與公孫述同縣，少相善。臣前至蜀，述陛戟而進臣。臣今遠來，陛下何知非刺客奸人。而簡易若是？」帝復笑曰：「卿非刺客，顧說客耳。」援曰：「天下反覆，盜名字者不可勝數。今見陛下，恢廓大度，同符高祖。乃知帝王自有真也。」帝甚壯之。明年正月，帝使來款持節送援歸隴右。隗囂與援共臥起，問以東方事，援曰：「前到朝廷，上引見數十，每接燕語，自夕至旦，才明勇略，非人所能敵也。且開心見誠，無所隱伏，闊達多大節，略與高帝同。經學博覽，政事文辯，前世無比：」囂曰：「卿謂何如高帝？」援曰：「不如也。高帝無可無不可，今上好吏事，動如節度，又不喜飲酒。」囂意不悅，曰：「如卿言，反覆勝耶？」然雅信援，遂遣長子恂隨歙入質。援因將家屬隨恂歸洛陽。<br />
　　卻說囂將王元見囂專心內事，憤曰：「天下成敗未可知也。」遂說囂曰：「昔更始西都，四方響應，天下喁喁，謂之太平。一旦敗壞，大王幾無所措！今南有子陽，北有文伯，江湖海岱，王公十數，而欲牽儒生之說，棄千乘之基，羈旅危國，以求萬全，此循覆車之軌，計之不可者也。今天水完富，士馬最強，北收西河、上郡，東收三輔之地，按秦舊跡，表裡河山。元請以一丸泥為大王東封函谷關，此萬世一時也。若計不及此，且畜養士馬，據隘自守，曠日持久，以待四方之變。圖王不成，其弊猶足以霸。要之魚不可脫於淵，神龍失勢，即還與蚯蚓同。」囂心然元計，雖遣子入質，猶負險阨，欲專方面。因問於班彪曰：「往者周亡，戰國並爭，天下分裂，數世然後定。意者縱橫之事，復起於今乎？將承運迭興，在於一人也。願生試論之。」彪字叔皮，扶風安陵人。性沉重好學，年二十餘，避更始之亂，入天水，從囂，囂素重之。因對曰：「周之廢興，與漢殊異。昔周爵五等，諸侯從政，本根既微，枝葉強大，故其未流有縱橫之事，勢數然也。漢承秦制，改立郡縣，主有專己之威，臣無百年之柄，至於成帝，假借外家，哀平短祚，國嗣三絕，故王氏擅朝，因竊位號。危自上起，傷不及下，是以即真之後，天下莫不引領而歎。十餘年間，中外騷擾，遠近俱發，假號雲合，咸稱劉氏，不謀同辭。方今雄杰帶州域者，皆無六國世業之資，而百姓謳吟思仰，漢必復興，已可知矣。」囂曰：「生言周漢之勢，可也，至於愚人習識劉氏姓號之故，而謂漢當復興，疏矣。昔秦失其鹿，劉季逐而羈之，時民復知漢乎？」彪乃為之著《王命論》以風切之曰：<br />
　　昔堯之禪舜曰：「天之曆數在爾躬。」舜亦以命禹。洎於稷、契，咸佐唐虞，至於湯武，而有天下。劉氏承堯之祚，堯據火德，而漢紹之，有赤帝於之符，故為鬼神所福饗，天下所歸往。由是言之，未見運世無本，功德不紀，而得屈起在此位者也。俗見高祖興於布衣，不達其故，至比天下於逐鹿，幸捷而得之，不知神器有命，可以智力求也。悲夫！此世所以多亂臣賊子者也。夫餓饉流隸，饑寒道路，所願不過一金，然終轉死溝壑，何則？貧窮亦有命也。況乎天子之貴，四海之富，神明之祚，可得而妄處哉！故雖遭罹厄會，竊其權柄，勇如信、布，強如梁、籍，成如王莽，然卒潤鑊伏質，烹醢分裂，又況么■尚不及數子，而欲闇奸天位者乎？昔陳嬰之母，以嬰家世貧賤，年富虧不祥，止嬰勿王。王陵之母，知漢王必礙天下，伏劍而死，以固勉陵。夫以匹婦之明，猶能推事理之致，探禍福之機，而全宗記於無窮，垂策書於春秋，而況大丈夫之事乎？是故窮達有命，吉凶由人，嬰母知廢，陵母知興，審此四者，帝王之分決矣。加之高祖，寬明而仁恕，知人善任使，當食吐哺，納子房之策，拔足揮洗，揖酈生之說，舉韓信於行陣，收陳平於亡命，英雄陳力，群策異舉，此高祖之大略，所以成帝業也。若乃靈瑞符應，其事甚眾，故淮陰、留侯謂之天授，非人力也。英雄誠知覺悟，超然遠覽，淵然深識，收陵、嬰之明分，絕信、布之覬覦，拒逐鹿之瞽說，審神器之有授。毋貪不可冀，為二母之所笑，則福祚流於子孫，天祿其永終矣。<br />
　　卻說隗囂矜己飾智，每自比西伯，覽班彪之論，心知其是而不能納。乃與諸將議，欲稱王。鄭興曰：「昔文王三分天下有二，尚服事殷。武王八百諸侯，不謀同會，猶還兵待時。高祖征伐累年，猶以沛公行師，今令德雖明，世無宗周之祚，威略雖振，未有高祖之功，而欲舉未可之事，昭速禍患，無乃不可乎？」囂乃止。後又廣置職位，以自尊高。鄭興復止囂曰：「夫中郎將、太中大夫、使持節官，皆王者之器，非人臣所當制也。無益於實，有損於名，非尊上之意也。」囂病之而止。<br />
　　興河南開封人，更始時拜涼州刺史。赤眉入關，興乃西歸隗囂，而恥為之屈，嘗稱疾不起。適囂遣子恂入侍，將行，興因恂求歸葬父母。囂不聽而徙興舍，益其秩禮。興入見囂曰：「前遭赤眉之亂，以將軍僚舊，故敢歸身明德。今為父母未葬，請乞骸骨。若以增秩徙舍，中更停留，是以親為餌，無禮甚矣。將軍焉用之？」囂曰：「囂將不足留故耶？」興曰：「將軍據七郡之地，擁羌故之眾，以戴本朝，德莫厚焉，威莫重焉，居則為專命之使，入必為鼎足之臣。興，從俗者也，不敢深居屏處。因將軍求進，不患不達，因將軍求入，何患不親，此興之計不逆將軍者也。興業為父母請，不可以已，願留妻子，獨歸葬親。」囂令與妻子俱東。帝徵為大中大夫，於是隴中遊士長者，多引去者。<br />
　　申屠剛，文帝時丞相申屠嘉之後，平帝時為郡功曹。見王莽專政，隔絕帝外家，甚不平之。及舉賢良方正，因對策極言其失，中有數語，激切之至，如，「人無賢愚，莫不為怨，奸臣賊子，以之為便，不諱之變，誠難其慮。今之保傅，非古之周公。陛下宜昭然覺悟，而遣使者徵中山太后，置之別宮，令時朝見。又召馮、衛二族，裁與冗職，使得執戟，親奉宿衛，以防未然之符，以抑禍患之端。上安社稷，下全保傅，內和親戚，外絕鄙吝。」云云。書奏，莽令元後下詔，使罷歸田裡。後莽篡位，剛遂避地河西，轉入巴蜀，往來二十許年。及是聞隗囂欲背漢而附公孫述，乃說之曰：「愚聞人所歸者，天所與人所畔者，天所去也。伏念本朝躬聖德，舉義兵，恭行天罰，所當必摧，誠天之福，非人力也。將軍本無尺土，孤立一隅，宜推誠附順，與朝並力，上應天心，下酬人望，為國立功，可以永年。嫌疑之事，聖人所絕，以將軍之威重，遠在千里，動作舉措，可不慎歟？今璽書數到，委國歸信，欲與將軍共同吉凶。布衣相與，尚有沒身不負然諾之信，況於萬乘者哉！今何畏何利，久疑如是？猝有非常之變，上負忠孝，下愧當世。夫未至豫言，固常為虛，及其已至，又無所及。是以忠言至諫，希得為用，誠願反覆愚老之言。」囂不納。<br />
　　班彪見囂不聽至言，知其必敗，遂避地河西。竇融以為從事，甚禮重之。融字周公，扶風平陵人也。早孤。王莽居攝中，為明義侯王俊司馬，隨軍東擊翟義，還攻槐裡，以軍功封寧武男。女弟為王邑小妻。家長安中，以任俠為名，然事母兄，養弱弟，內修行義。及漢兵起，從王邑敗於昆陽。後拜為波水將軍，引兵至新豐。莽敗，融以軍降更始大司馬趙萌，萌以為校尉，甚重之，薦為鉅鹿太守。融見更始新立，東方尚擾，不欲出關，以累世在河西，知其土俗，因謂兄弟曰：「天下安危未可知。河西殷富，帶河為固，張掖屬國精兵萬騎，一旦緩急，杜絕河津，足以自守，此遺種處也。」兄弟皆然之。融於是日往求萌，辭讓鉅鹿，圖出河西。萌為言更始，乃得為張掖屬國都尉，即將家屬而西。既到，撫結雄杰，懷輯羌虜，甚得其歡心，河西翕然歸之。時酒泉太守梁統，金城太守厙鉤，張掖都尉史苞，酒泉都尉竺曾，敦煌都尉辛肜，並州郡英俊，融皆與厚善。及更始敗，融與梁統等計議曰：「今天下擾亂，未知所歸，河西鬥絕在羌胡中，不同心戮力，則不能自守。權鈞力齊，復無以相率，當推一人為大將軍，共全五郡，觀時變動。」議既定，而各謙讓，咸以融世任河西，為吏人所敬向，乃推融行河西五郡大將軍事。是時武威太守馬期，張掖太守任仲，並孤立無黨，乃共移書告示之，二人即解印緩去，於是以梁統為武威太守，史苞為張掖太守，竺曾為酒泉太守，辛肜為敦煌太守，厙鉤為金城太守。融居屬國，領都尉職如故，置從事，監察五郡。<br />
　　河西民俗質樸，而融等政亦寬和，上下相親，晏然富殖，修兵馬，習戰射，明烽燧之警。羌胡犯塞，融輒自將破之，諸郡相救，皆如符要。其後匈奴懲義，稀復侵寇，羌胡皆震服親附。及光武即位，融等心欲東向，以西河隔遠，未能自通。因隗囂稱建武年號，乃從囂受正朔，囂皆假其將軍印緩。<br />
　　卻說隗囂外順人望，內懷異心，使辯士張玄遊說河西。見竇融，融曰：「前聞晚將軍斬子陽之使，復遣子入侍，輸誠納忠，書使往還，恩禮俱篤。近聞用武將之謀，拒士之諫，季孟名七，奈何守志不貞，初終易轍如此哉。」玄笑曰：「將軍自審，智足以知來，力足以續絕耶？」融曰：「不能。」曰：「然則顧以已之不能，責人之能，己之愚，責人之不愚耶？玄請為將軍籌之。更始事業已成，尋復亡滅，此一姓不再興之明驗也。今即有所主，便相係屬，一旦拘制，自令失柄，後有危殆，雖悔無及。今豪傑競逐，雌雄未決，當各據土字，與隴蜀台從，高可為六國，下不失尉佗也。」融不能答，於是召豪傑及諸太守計議，其中智者皆曰：「漢承堯運，曆數延長。今皇帝姓號，見於圖書，自前世博物道術之士，已建明漢有再受命之符。且以人事論之，今稱帝者數人，而洛陽土地最廣，甲兵最強，號令最明。觀符命而察人事，他姓殆未能當也。」諸郡太守各有賓客，或同或異。融小心精詳，與班彪區畫，遂決策東向。遣長史劉鈞奉書獻馬。<br />
　　帝聞河西完富，地接隴蜀，常欲招之，見鈞至，歡甚。禮饗畢，乃遣令還，賜融璽書曰：<br />
　　制詔行河西五郡大將軍事，屬國都尉：勞鎮守邊五郡，乓馬精強，倉庫有蓄，民庶殷富，外則折挫羌胡，內則百姓蒙福。威德流聞，虛心相望，道路隔塞，邑邑何已。長史所奉書獻馬悉至，深知厚意。今益州有公孫子陽，天水有隗將軍，方蜀漢相攻，權在將軍，舉足左右，便有輕重。以此言之，欲相厚豈有量哉！諸事具長史所見，將軍所知。王者迭興，千載一會。欲遂立桓、文，輔微國，當勉卒功業。欲三分鼎足，連衡合縱，亦宜以時定。天下未並，吾與爾絕域，非相吞之國。今之議者，必有任囂效尉佗制七郡之計，王者有分上，無分民，自適已事而已。今以黃金二百斤賜將軍，便宜輒言。<br />
　　因授融為涼州牧。璽書既至，河西咸驚，以為天子明見萬里之外。融復上書，中雲：<br />
　　前遣劉鈞，口陳肝膽。自以底裡上露，長無纖介，而璽書盛稱蜀漢二主，三分鼎足之權，任囂、尉佗之謀，竊自痛傷。臣融雖無識，猶知利害之際，順逆之分，豈可背真舊之主，事奸偽之人，廢忠貞之節，傾覆之事，棄已成之基，求無冀之利。此三者，雖問狂夫，猶知去就，而臣獨何以用心。云云。<br />
　　帝復賜融書，所以慰藉之甚備。<br />
　　六年春，山東江淮悉平，諸將還京師。三月，公孫述使田戎、任滿寇荊州，不克而去。帝積苦兵馬之間，以隗囂遣子內侍，公孫述亦遠據邊垂，乃謂諸將曰：「巨當置此兩子於度外耳。」因休諸將於洛陽，分軍士於河內。後隴蜀雖相繼而滅，漢家卻傷了數員大將，鬧了七年干戈，才得平定，可見一統之不易也。話分兩回，下文便見。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
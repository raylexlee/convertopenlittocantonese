
			　　卻說五威將帥出改句町王以為侯，王邯怨怒不附。牂柯大尹周歆覺其意，設計誘邯至，席間子之。邯，句町王名也。邯弟名承，大怒，遂起兵攻殺歆。先是莽發高句驪兵以伐匈奴，兵皆不願行，郡吏強迫之，乃亡出塞，因犯法為寇，遼西大尹田譚追擊之，為所殺，州郡乃歸咎高句驪侯騶，嚴尤奏曰：「貉人犯法，不從騶起。即今玁狁變心，亦當令州郡且慰安之。今猥被以大罪，恐其遂叛，夫餘之屬必有和者。匈奴未克，夫餘、穢貉復起，此大憂也。」莽不慰安，穢貉遂反，詔尤擊之。尤詐高句驪侯騶至而斬焉，傳首長安。莽大悅，下書曰：「乃者命遣猛將，恭行天罰，誅滅虜知，分為十二部，或斷其右臂，或斬其左腋，或潰其胸腹，或抽其兩肋。今年刑在東方，誅貉之部先縱焉。捕斬虜騶，平安東域，虜知殄滅，在於漏刻。此乃天地群神社稷宗廟佑助之福，公卿大夫士民同心將帥虓虎之力也。予甚嘉之。其更名高句驪為下句驪，佈告天下，令咸知焉。」於是貉人愈犯邊，東北與西南夷皆亂雲。平蠻將軍馮茂擊句町三年，士卒疾疫，死者什六七，賦斂民財什取其五，益州虛耗而不克。莽徵茂還，誅之。更遣寧始將軍廉丹與庸部牧史熊大發天水、隴西騎士，廣漢、巴蜀、犍為吏民十萬人轉輸者，合二十萬人，擊之。始至，頗斬首數千，其後軍糧前後不相及，士卒饑疫。三歲餘，死者數萬。而粵雟蠻夷任貴，亦殺太守枚根，自立為邛谷王。

　　天鳳元年六月，黃霧四塞；七月，大風拔樹，北闕直城門屋瓦皆飛，雨雹殺牛羊。莽好空言，慕古法，多封爵，人性實吝嗇，所封輒托地理未定，所與俸祿，皆終數歲不得，諸侯皆困，至有為人俑作者。天下吏以不得俸祿，並為奸利，郡尹縣宰剋剝民脂民膏，多家累千金者。是歲復明六管之令，每一管下，為設科條防禁，犯者罪至死。又一切調上公以下諸有奴婢者，率一口出錢三千六百。天下愈愁，多為盜賊。納言馮常以六管諫，莽大怒，免常官。

　　臨淮瓜田儀等為盜賊，依阻會稽長州。瑯邪女子呂母亦起。初，呂母子為縣吏，為縣令所冤殺。母怨極，密聚客，規以報仇。母家素豐，資產數百萬，乃益釀醇酒，買刀劍衣服。少年來酤者，皆賒與之；視其乏者，輒假衣裳，不問多少。數年財用稍盡。少年欲相與償之，呂母垂泣曰：「所以厚諸君者，非欲求利，徒以縣宰不道，枉殺吾子，欲為報怨耳。諸君寧肯哀之乎？」少年壯其意，又素受恩，皆許諾。其中勇士徐次子等，自號猛虎，遂相聚得百餘人，因與呂母入海中，招合亡命眾至數千。呂母自命將軍，引後還攻海曲，執縣宰，諸史叩頭為宰請，母曰：「吾子犯小罪不當死，而為宰所殺。為宰而輕殺人者，罪固當死，又何請乎？」遂斬之，以其頭祭子塚。復入海，其眾浸多，後皆萬數。

　　時山東青徐大饑，寇賊蠭起。有樊崇者，字細君，起兵於莒，眾百餘人，轉入泰山，自號三老，而群盜以崇勇猛，皆附之，一歲間至萬餘人。崇瑯邪人。又崇同郡逢安，字少子，東海人徐宣，字驕稚，及謝祿、楊音各起兵，合數萬人，復引從崇，共還攻莒，不能下，轉掠至姑幕，因擊莽探湯侯田況，大破之，殺萬餘人，遂北入青州，所過虜掠。

　　莽苦四夷擾亂，乃遣使者就各路赦盜賊罪，欲行招撫。使者還言盜賊解輒複合，問其故，皆曰愁法禁煩苛，不得舉手刀作，所得不足以給貢稅，閉門自守，又坐鄰伍鑄錢挾銅，奸吏株求不一，民無生路，故悉起為盜賊。莽大怒，免其官。其或順指，言民驕黠當誅，及言時運適然，且滅不久。莽乃悅，輒遷升。以大司馬允費興為荊州牧，見，問到部方略，興對曰：「荊揚之民，率皆依阻山澤，以漁彩為業。間者國張六管，稅山澤，妨奪民利，連年久旱，百姓饑窮，故為盜賊。興到部，欲明曉告盜賊歸田裡，假貸犁牛種食，寬其租賦，庶幾可以解釋安集。」莽聞言怒，立免興官。莽假聖賢名號以竊天下，誇張符瑞，以矜天命，故喜諛頌，而惡言盜賊。然內實畏懾不自安。乃親至南郊，鑄作威鬥，以五色藥石及銅為之，形如北斗，長二尺五寸，欲以魔勝眾兵，故名曰威鬥。既成，令司命負之，莽出則在前，入則在御旁。時更始將軍廉丹擊益州不能克，召還。更遣大司馬護軍郭興，庸部牧李■擊蠻夷；太傅羲叔士孫喜清潔江湖之盜賊；而匈奴寇邊益甚，莽欲遣嚴尤與廉丹擊之：尤素有智略，極諫以為匈奴且後，當先憂山東盜賊。莽大怒，乃策尤曰：「視事四年，蠻夷猾夏不能遏絕；寇賊姦宄不能殄滅，不畏天威，不用詔命，貌很自臧，持必不移，懷執異心，非沮軍議。未忍致於理，其上大司馬武建伯印韍，歸故郡。」以降符伯董忠為大司馬。

　　自莽即真，旱蝗災異疊見，莽皆為飾說以掩之。且說地皇元年二月壬申，日正黑，莽以為王匡考問上變事者不實，欲蔽上之明，是以謫見於天，以正於理，塞大異焉。七月大風，毀王路堂，復下書曰：

　　乃壬午時，有烈風雪雨發屋折木之變，予甚恐焉。伏念一旬，迷乃解矣。昔符命文立安為新遷王，臨國洛陽，為統義陽王。是時予在攝假，謙不敢當，而以為公。其後金匱文至，議者皆曰：「臨國洛陽為統，謂為新室統也，宜為皇太子。」自此後，臨久病，雖廖不平，朝見挈茵輿行。見王路堂，則設帳於西廂及後閣更衣中，又以皇后被疾，臨侍疾，嘗以妃妾就舍東永巷。壬午，烈風毀王路堂西廂及後閣更衣中室。昭寧堂池東南，榆樹大十聞，東僵，擊東閣，閣即東永巷之西垣也。皆破折瓦壞，發屋拔木，子甚驚焉。又候官奏月犯心前星，子甚憂之。伏念臨有兄而稱太子，名不正。宣尼公曰：「名不正則言不順。至於刑罰不中，民無錯手足。」惟即位以來，陰陽未和，風雨不時，數遇枯旱蝗螟為災，穀稼少耗，百姓苦饑，蠻夷滑夏，寇賊姦宄，人民怔營，無所錯手足。深惟厥咎，在名不正焉。其立安為新遷王，臨為統義陽王，冀以保全二子，子孫千億，外攘四夷，內安中國焉。

　　二年正月，莽妻死。初莽妻以莽數其殺子，涕泣失明。莽令太子臨居中養焉。莽妻旁侍者原碧，嬌嬈絕色，莽常幸之。後臨亦通焉，恐事泄，謀共殺莽。後貶為統義陽王，出在外，愈憂恐。會莽妻病篤，臨上書曰：「上於子孫至嚴，前長孫、仲孫年俱三十而死，今臣臨復適三十，誠恐一旦不保，則不知死命所在。」莽侯妻疾，見其書大怒，疑臨有惡意，不令會喪。既葬，詔司命從事收原碧等考問。具服父子同奸及臨謀殺狀。莽欲秘之，乃殺案事司命從事，埋獄中。賜臨藥，臨不肯飲，莽自刺死。策書曰：

　　符命文立臨為統義陽王，此言新室即位三萬六千歲後，為臨之後者乃當龍陽而起。前過聽議者，以臨為太子，故有烈風之變，輒順符命，立為統義陽王，乃此後不作信順，弗蒙厥佑，夭年隕命。嗚呼哀哉！

　　臨妻國師公女，亦自殺。是月新遷王安病死。初莽為侯就國時，幸侍者增秩、懷能、開明。懷能生男興，增秩生男匡，開明生女陳：以侍者或有外通，聽生子女，不能分明，故皆留新都。及安疾甚，莽自患無子，乃為安作奏，使上言興等母雖以賊屬，猶皇子不可以棄。莽偏示群公，皆曰：「安友於兄弟，宜及春更加封爵。」於是以王車遣使者迎興等至，封為公，莽孫公明、公壽同時病死。旬月間，四喪焉：先是莽長子字子宗立為皇孫，坐自畫容貌，被故天子衣冠，又宗舅呂寬家。前徙合浦，私與宗通，發覺按驗，宗自殺。宗姊為衛將軍王興夫人，祝詛姑，殺婢以絕口，事發覺，與興皆自殺。至是莽骨肉殆盡。或曰：「天實為之。」按莽生平所為，固應如也。
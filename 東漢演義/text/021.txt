
			　　且說鄧奉乃西華侯鄧晨之兄子也，驍勇絕倫。當日回家謁祖，見大司馬吳漢軍士放縱，掠其鄉里，憤怒興兵，殺得吳漢大敗奔走，追趕不及，天色已晚，乃自收兵。因對眾曰：「這廝素未敗北，為上所重，今經此挫，勢必不可兩立，奈何？」眾曰：「以將軍之才，固可自立功業。方今秦、董諸人皆據地擁兵，何不與彼合從自衛。」奉歎曰：「時固未可逆，恩亦不可負。今為此賊，自陷百死莫贖，且據地自守，俟再會戰時，手戮此賊，以舒吾恨也。」遂率眾屯據淯陽，與諸賊合從。

　　卻說光武聞報吳漢激反鄧奉，大驚曰：「奉勇而用兵有法，諸將非其敵。須吾自往擒之。」正議親征，忽南陽王常將妻子詣洛陽，肉袒來歸。帝大喜曰：「王廷尉來，吾不憂南方矣。」乃召公卿將軍以下大會，具為群臣言：「常以匹夫興義兵，明於知天命，故更始封為知命侯。與吾相遇兵中，尤相厚善。」於是特加賞賜，拜為左曹，封山桑侯。乃遣朱祐、賈復及建威大將軍耿弇，武威將軍郭守，越騎將軍劉宏，偏將軍劉嘉、耿植，遷王常漢中將軍，同南擊鄧奉、董訢。時岑彭已破杏，降許邯，遂並力先擊堵鄉，鄧奉見漢兵不到淯陽，料是重兵先困董訢，乃將萬餘人往救之。訢奉皆南陽精兵，岑彭等攻之，連月不克。

　　且說蓋延先南擊敖倉，轉攻酸棗、封邱，皆拔之。其夏，遂督馬武、劉隆、馬成、王霸等南伐劉永。劉永者，梁郡睢陽人，梁孝王八世孫也。傳國至父立，為王莽所誅。更始立，永先詣洛陽，紹封為梁王，都睢陽。永見更始政亂，遂據國起兵，以弟防為輔國大將軍，防弟少公為御史大夫，遂招集諸郡豪傑，沛人周建等，並署為將帥，攻下濟陰、山陽、沛、楚、淮陽、汝南，凡得二十八城。又遣使拜西防賊帥山陽佼彊為橫行將軍。時東海人董憲起兵據其郡，而張步亦定齊地。永遣使拜憲漢大將軍，步輔漢大將軍，與其連兵，遂專據東方。及更始敗，永自稱天子。建武二年夏，帝遣虎牙大將軍蓋延等伐之。延領兵而南，先攻拔襄邑，復進取麻鄉，遂圖永於睢陽。數月，拔之，永乃將家屬走虞縣。虞人反，殺其母及妻子，水與麾下數十人奔譙。蓋延進攻，拔薛，斬其魯郡太守梁邱壽，而彭城、扶陽、抒秋、蕭皆降。又破永沛郡太守陳修，斬之。永將蘇茂、佼彊、周建等三萬餘人救永，共攻延，戰於沛西，延大破之，水軍亂，遁沒溺死者大半。永棄城走湖陵，蘇茂奔廣樂。延遂定沛、楚、臨淮，修高祖廟，置嗇夫、祝宰、樂人。

　　蘇茂為更始討難將軍，與朱鮪等守洛陽。鮪既降漢，茂亦歸命。光武因使茂與蓋延俱攻劉永，軍中不相能，茂遂反，殺淮陽太守，掠得數縣，據廣樂，臣於永。永以茂為大司馬，淮陽王。永破敗，茂遂仍還廣樂。

　　帝使太中大夫伏隆持節安輯青、徐二州，招降張步。劉永聞隆至，乃遣使立張步為齊王。步貪其爵號遂受之，乃殺伏隆，而理兵於劇，遣將循山東諸郡，拓地漸廣。是時帝方北憂漁陽，未暇滅此，故步得專集齊地，據有十二郡焉。

　　卻說漁陽彭寵自歸光武，圍邯鄲時，寵轉輸糧食，前後不絕。及王郎死，光武迫銅馬，北至薊。寵上謁，自負其功，意望甚高，光武接之不能滿，以此心懷不平。及立即位，吳漢、王梁，寵之所遣者；並為三公，而寵無所加，愈快快不得志，歎曰：「我功當為王，但爾者，陛下忘我耶？」是時北州破散，而漁陽差完，有舊鹽鐵官，寵轉以貿谷，以此益富強。朱浮與寵不相能，浮數譖構之。浮，沛國蕭縣人，初從破邯鄲，拜為幽州牧，遂討定北邊。建武二年，封舞陽侯，食三縣。浮年少有才能，頗欲厲風跡，收士心，辟召州中名宿，涿郡王岑之屬，以為從事，及王莽時故吏二千石，皆引置幕府，乃多發諸郡倉穀廩，瞻其妻子。寵以為天下未定，師旅方起，不宜多置官屬，以損軍實，不從其令。浮性矜急，自是頗不平，因以峻文詆之，密奏寵遣吏迎妻，而不迎其母，又受貨賄，多聚兵谷，意計難量。有詔徵寵，寵意浮賣已，上疏願與浮俱徵。又與吳漢、蓋延等書，盛言浮譖枉之狀，固求同徵。帝不許、寵益以自疑。而其妻素剛，不堪抑屈，固勸無受召，寵親信吏皆懷怨於浮，莫有勸行者。遂發兵反，拜署將帥，自將二萬餘人，攻朱浮於薊，分兵循廣陽、上谷、右北平。朱浮以書責寵曰：

　　蓋聞智者順時而謀，愚者逆理而動，常竊悲京城太叔以不知足而無賢輔，卒自棄於鄭也。伯通以名字典郡，有佐命之功，臨人親職，愛惜倉庫，而浮秉征伐之任，欲權時救急，二者皆為國耳。即疑浮相譖，何不詣闕自陳，而為族滅之計乎？朝廷之於伯通，恩亦厚矣，委以大郡，任以威武，事有柱石之寄，情同子孫之親。匹夫媵母，尚能致命一餐，豈有身帶三綬，職典大邦，而不顧恩義，生心外畔者乎？伯通與吏人語，何以為顏？行步拜起，何以為容？坐臥念之，何以為心？引鏡窺影，何施眉目？舉措建功，何以為人？惜乎！棄休令之嘉名，造梟鴟之逆謀，捐傳世之慶祚，招破敗之重災，高論堯舜之道，不忍桀紂之性，生為世笑，死為愚鬼，不亦哀乎！伯通與耿俠游俱起佐命，同被國恩。俠游謙讓，屢有降挹之言，而伯通自伐，以為功高天下。往時遼東有豕，生子白頭，異而獻之，行至河東，見群豕皆白，懷慚而還。若以子之功論於朝廷，則為遼東豕也。今乃愚妄，自比六國。六國之時，其勢各盛，廓上數千里，勝兵將百萬，故能據國相持，多歷年世。今天下幾里，列郡幾城，奈何以區區漁陽，而結怨天子，此猶河濱之人，捧土以塞孟津，多見其不知量也。方今天下適定，海內願安，士無賢不肖，皆樂立名於世。而伯通獨中風狂走，自捐盛時，內聽驕婦之失計，外信讒邪之談言，長為群後惡法，永為功臣鑒戒，豈不誤哉！定海內者無私仇，勿以前事自誤。願留意顧老母幼弟，凡舉事無為親厚者所痛，而為見仇者所快。

　　寵得書愈怒，攻浮轉急。帝使游擊將軍鄧隆救薊。隆軍潞南，浮軍雍奴，遣吏奏狀。帝讀檄怒，謂使吏曰：「兩營相去百里，其勢豈可相及？比汝還，北軍必敗矣。」寵果盛兵臨河以拒隆，又別發輕騎三千襲其後，大破隆軍。浮遠，遂不能救，引而去。

　　明年春，寵遂拔右北平、上谷數縣。遣使以美女繒彩賂遺匈奴，要結和親。單于使左南將軍七八千騎，往來為游兵以助寵。又南結張步，及富平、獲索諸豪傑，皆與交質連衡。涿郡太守張豐亦舉兵反。

　　時二郡畔戾，北州憂恐，浮以為天子必自將兵討之，而但遣鄧隆助浮。浮懷懼，復上疏求救，詔報曰：「往年赤眉跋扈長安，吾策其無谷必東，果來歸降。今度此反虜，勢無久全，其中必有內用斬者。今軍資未充，故須後麥耳。」浮城中糧盡，人相食。曾上谷太守耿況遣崎來救浮，浮乃得遁走。南至良鄉，其兵長惡浮恃才舞文，反遮截之，浮恐不得脫，乃下馬刺殺其妻，僅以身免。城遂降於寵，寵乃自稱燕王。

　　時張豐自稱無上大將軍、與寵連兵。帝遣建義大將軍朱祐，建成大將軍耿弇，徵虜將軍祭遵，驍騎將軍劉喜討張豐於涿郡。祭遵先至，急攻豐，禽之。初豐好方術，有道士言豐當為天子，以五彩囊裹石係豐肘，雲石中有玉璽。豐信之，遂反。既執當斬，猶曰：「時石有玉璽。」遵為椎破之，豐乃知被詐，仰天歎曰：「當死無所恨。」

　　上詔耿弇進擊彭寵，弇以父況與寵同功，又兄弟無在京師者，不敢獨進，求詣洛陽。詔報曰：「將軍舉宗為國，功效尤著，何嫌何疑而欲求徵？」況聞之，更遣弇弟國入侍。時祭遵屯良鄉，劉喜屯陽鄉，彭寵引匈奴兵欲擊之，耿況使其子舒襲破匈奴兵，斬兩王，寵乃退走。
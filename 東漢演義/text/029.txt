
			　　顯宗孝明皇帝諱莊，光武第四子也。中元二年二月，即皇帝位，年三十。尊母陰後曰皇太后。三月，葬光武皇帝於原陵。四月，賜天下男子爵，人二級；三老、孝悌、力田，人三級；爵過公乘，得移與子若同產、同產子；及流人無名數欲自占者，人一級；鰥、寡、孤、獨篤癃粟，人十斛。赦罪免刑。以高密侯禹為太傅，東平王蒼為驃騎將軍。又詔：「今選舉不實，邪佞未去，權門請托，殘吏放手，百姓愁怨，情無告訴。有司明奏罪名，並正舉者。」是年九月，西羌寇隴右，遣謁青張鴻討之，戰於允吾，鴻軍大敗，戰歿。冬十一月，拜馬武捕虜將軍，王豐付之，與監軍使者竇固，將四萬人擊之。明年為水平元年，秋七月，馬武大破之。羌引眾出塞，武追擊至東西邯，斬首四千六百級，獲生口千六百人，餘皆降散。振旅還京。

　　二年正月辛未，宗祀光武於明堂。帝及公卿列侯始服冠冕、衣裳、玉佩、絇履以行事。禮畢，登靈台，望元氣，吹時律，觀物變。冬十月，幸辟雍，行養老禮，以李躬為三老，桓榮為五更。引桓榮及子弟升堂，上自為辯說，諸儒執經問難於前。冠帶縉紳之人環橋門而觀聽者，蓋億萬計。

　　三年，立貴人馬氏為皇后，子怛為皇太子。後，前伏波將軍馬援女也。初入太子官時，年十三，奉承陰後，傍接同列，禮則修備，上下安之，遂見寵異。顯宗即位，以後為貴人。時後前母姊女賈氏亦以選入，生肅宗。帝以後無子，令養之，謂曰：「人未必當自生子，但患愛養不至耳。」後於是盡心撫育，勞悴過於所生。至是，有司奏立長秋宮，帝未有所言，皇太后曰：「馬貴人德冠後宮，即其人也。」遂立為皇后。後身長七尺二寸，方口美發，能誦《易》，好讀《春秋》、《楚辭》，尤善《周官》、董仲舒書。既正位宮闈，愈自謙肅，常衣大練，裙不加緣。朔望諸姬主朝請望見後袍衣疏粗，反以為綺彀，就視乃笑。後辭曰：「此繒特宜染色，故用之耳。」六宮莫不歎息。

　　是歲夏旱，而大起北宮，及諸官府。尚書僕射鍾離意免冠上疏曰：

　　伏見陛下以天時小旱，忱念元元，降避正殿，躬自克責，而比日密雲，遂無大潤，豈政有未得應天心者耶？昔成湯遭旱，以六事自責曰：「政不節耶？使人疾耶？宮室榮耶？女謁盛耶？苞苴行耶？讒夫昌耶？」竊見北宮大作，人失農時，此所謂宮室榮也。自古非苦宮室小狹，但患人不安寧，宜且罷止，以應天心。臣意以匹夫之才，無有行能，久食重祿，擢備近臣，比受厚賜，喜懼相並，不勝愚憨徵營，罪當萬死。

　　帝報曰：「湯引六事，咎在一人。其冠履勿謝。敕大匠止作，諸宮減省不急。」因謝公卿百僚，詔下，遂應時澍雨焉。

　　時竇融年老，子孫縱誕，多不法，詔切責之。融惶恐乞骸骨，詔令歸第養病，以趙熹代為衛尉。熹字伯陽，宛人也，少有節操。初更始攻舞陰不下，雲聞宛有趙氏孤孫熹，信義著名，願得降之。更始乃徵熹。熹年未二十，既見，更始笑曰：「繭栗犢豈能負重致遠乎？」即除為郎中，行偏將軍事，使詣舞陰城，遂降。因進人潁川，擊諸不下者。又助光武戰昆陽，熹被創，有戰功，封勇功侯。更始敗，熹亡歸，遇更始親屬，裸跣塗炭，饑困不能前，熹將所裝縑帛資糧，悉以與之，將護歸鄉里。時鄧奉反南陽，熹素與奉善，數遺書切責之，而讒者因言熹與奉合謀。及奉敗，帝得熹書，乃驚曰：「趙熹真長者也。」即徵熹，引見，賜鞍馬，待詔公車。後拜懷令，遷平原太守，擢舉義行，誅鋤奸惡。後青州大蝗，侵入平原界輒死，百姓歌之。二十六年，徵入為太僕。二十七年，拜太尉，賜爵關內侯。及帝崩，受遺詔典喪禮。時藩王皆在京師，自王莽篡亂，舊典不存，皇太子與東海王等雜止同席，憲章無序。熹乃正色，橫劍殿階，扶下諸王，以明尊卑。時藩國官屬，出入宮省，與百僚無別，熹表奏謁者將護，分止他縣，諸王並令就邸，惟朝晡入臨。整禮儀，嚴門衛，內外肅然。水平元年，封節卿侯。三年，以事免。其冬，為衛尉。

　　以郭丹為司徒，虞延為太尉。郭丹與侯霸、杜林、張湛、郭伋齊名相善，杜詩亦歎服，至是為司徒，年已八十六矣。明年以事免，而河南尹范遷代之。遷初為漁陽太守，以智略安邊，匈奴不敢入界。遷有清行，其妻嘗謂曰：「君有四子而無棲身之地，可餘俸祿，為後世業乎？」遷曰：「吾備位大臣，而蓄財求利，何以示後世耶？」在位四年斃，家無擔石，與郭丹同。虞延字子大，長八尺六寸，腰帶十圍，力能負千斤，手能擒虎，建武中，除細陽令，百姓感悅之。後遷洛陽令，嘗件信陽侯陰就，於是外戚斂手。

　　以太僕伏恭為司空。前是梁鬆尚光武女舞陰長公主，寵幸莫比。光武崩，受遺詔輔政。永平元年，遷太僕。而鬆數為私書請托郡縣，二年，發覺免官，以伏恭代之。鬆益懷怨望，乃懸飛書誹謗，下獄死。弟竦、恭俱坐徙九真，後詔還本郡。竦閉門自養，以經籍自娛，著書數篇，名曰《七序》，班固見而稱之。竦好施，不事產業。自負其才，鬱鬱不得意。嘗登高遠望，歎息言曰：「大丈夫居世，生當封侯，死當廟食，如其不然，閒居可以養志，《詩》《書》足以自娛。州郡之職，徒勞人耳。」後辟命交至，並無所就。有三男三女，肅宗納其二女，皆為貴人。小貴人生和帝，竇皇后養為己子，而竦家私相慶。後諸竇聞之，恐梁氏得志，終為己害，遂語殺二貴人，而陷竦等以惡逆。竦死獄中，家屬復徙九真。這俱是後話不表。

　　且說光武舊將存青，賈復於中元元年薨，劉隆、馬成中元二年薨，水平元年臧官、耿弇、鄧禹薨，永平二年王霸薨，只有馬武一人，至永平四年亦薨。顯宗甚為悲悼。按中興二十八將，當世以為上應二十八宿。大抵真主定世，一時承命，感會風雲，奮其智勇，理應然也。而後世俗說，乃有二十八宿鬧昆陽之語，戰昆陽時，只有臧宮、王霸、傅俊、任光、馬成、朱祐、王常、馬武，其餘將帥皆在後。於潁陽得祭遵、銚期，於父城得馮異，及討河北而後，諸將始出。舊演義竟架空雜奏，甚至以光武騎神牛，嚴子陵作軍師，荒唐不已，且不貫串，讀傳奇，雖以消暇，而亦足以資感發。故唯按史書實事，紀事編年，錯綜出入，則披覽之餘，啟人神志，不無裨益。且座間席次，偶為談助，亦不致遺譏市俗，見笑通人也。

　　卻說明帝追感前世功臣不已，乃圖畫二十八將於南宮雲台，所謂二十八宿是也。其外又畫王常、李通、竇融、卓茂，合三十二人。今依其本第，列之於左，以志名臣列將之次雲：

　　太傅高密侯鄧禹中山太守全椒侯馬成

　　大司馬廣平侯吳漢河南尹阜成侯王梁

　　左將軍膠東侯賈復瑯邪太守祝阿侯陳俊

　　建威大將軍好畤候驃騎大將軍參蘧候杜茂

　　執金吾雍奴侯寇恂積弩將軍昆陽候傅俊

　　徵南大將軍舞陽侯岑彭左曹合肥候堅鐔

　　徵西大將軍陽夏侯馮異上谷太守淮陽侯王霸

　　建義大將軍鬲侯朱祐信都太守阿陵侯任光

　　徵虜將軍潁陽候祭遵豫章太守中水侯李忠

　　驃騎大將軍櫟陽候景丹右將軍槐裡候萬修

　　虎牙大將軍安平侯蓋延太常靈壽侯邳彤

　　衛尉安成侯銚期驍騎將軍昌成侯劉植

　　東郡太守東光侯耿純橫野大將軍山桑侯王常

　　城門校尉朗陵侯臧宮大司空固始侯李通

　　捕虜將軍揚虛候馬武大司空安豐侯竇融

　　驃騎將軍慎侯劉隆太傅宣德侯卓茂

　　時東平王蒼觀圖，言於帝曰：「何故不畫伏波將軍像？」帝笑而不言。蒼少好經書，雅有志思，在朝至誠敢言，多所隆益，顯宗甚愛重之。而蒼自以至親輔政，聲望日重，意不自安，上疏歸職，其疏曰：

　　臣蒼疲弩，特為陛下慈恩覆護，在家被教導之仁，升朝蒙爵命之首，制書褒美，班之四海，舉負薪之才，升君子之器。凡匹夫一介，尚不忘簞食之惠，況臣居宰相之位，同氣之親哉！宜當暴骸膏野，為百僚先，而愚頑之質，加以固病，誠差負乘，辱汗輔將之位，將被詩人三百赤紱之刺。今方域晏然，要荒無儆，將遵上德無為之時也，文官猶可並省，武職尤不宜建。昔象封有鼻，不任以政。誠由愛深，不忍揚其過惡。前事之不忘，來事之師也。自漢興以來，宗室子弟，無得在公卿位者，惟陛下審覽虞帝優養母弟，遵承舊典，終卒厚恩。乞上驃騎將軍印綬，退就蕃國，願蒙哀憐。

　　帝閱疏歎息，優詔不聽。其後數陳乞，辭甚懇切。五年，乃許還國，而不聽上將軍印綬，厚加賞賜。六年冬，帝幸魯，徵蒼從還京師。明年皇太后崩，既葬，乃歸國。帝臨送歸宮，淒然還思，乃遣使手詔國中傅曰：辭別之後，獨坐不樂，因就車歸，伏軾而吟。瞻望永懷，實勞我心，誦及《彩菽》，以增歎息。日者問東平王，處家何者是樂？王言為善最樂，其言甚大，副是腰腹矣。今送列侯印十九枚，諸王子年五歲已上能趨拜者，皆令帶之。

　　蒼為人美鬚髯，腰帶十圍，故云。

　　蒼於十王中最賢，而顯宗友愛亦篤。沛王輔，亦好經書，善《京氏易》、《孝經》、《論語》，在國謹節，終始如一，稱為賢王。東海王彊，恭謙好禮，永平元年薨，禮遇尤為殊異。楚王英，許美人所生也。自顯宗為太子時，英常獨歸附太子。太子特親愛之。及即位，數受賞賜。元年，待封英舅子許昌為龍舒侯。英少好遊俠，交通賓客，晚節更學為浮屠齋戒。浮屠者，佛也，西域天竺國其人修浮屠道，不殺伐，遂以成俗。《後漢書》載雲：「世傳明帝夢見金人，長大，項有光明，以問群臣。或曰：『西方有神，名曰佛，其形長丈六尺，黃金色，夢或是此。』帝於是遣使天竺問佛道法，遂於中國圖畫形象焉。楚王英始信其術，中國因此頗有奉其道者」雲。其教大抵慈悲不殺為主，而專務清靜。又以為人死精神不滅，隨復受形，生時善惡，皆有報應，故所貴修練精神，以至無生而得為佛。精於其道者，號曰沙門，善為宏闊勝大之言，以勸誘愚俗。

　　按史書，明帝並無遣使西域之事，大抵亦後世好奇喜異者托說耳。《西域傳》永平十六年，明帝乃命將帥，北征匈奴，取尹吾盧地，置宜禾都尉以屯田，遂通西域。于闐諸國，皆遣子入侍。西域自王莽時與中國絕，至是凡六十五載，乃復通焉。而楚王英好佛，則水平八年，已有入縑贖罪之文，十四年已謀逆自殺矣，其為後人托說無疑，故《後漢書》金人入夢，天竺問佛之說，著以「世傳」二字，亦明文，故以世傳之說入書。而於十六年通西域，復特書西域自與中國絕者六十五載，以明後世傳說為烏有子虛。世多通儒，當有辯證，姑不具論。

　　且說永平八年，詔令天下死罪，皆入縑贖，英奉黃縑白紈詣國相曰：「托在藩輔，過惡累積，歡喜大恩，奉送縑帛，以贖衍罪。」國相大為詫異，只得奏聞。詔報曰：「楚王誦黃老之微言，尚浮屠之仁慈，潔齋與神為誓，何嫌何疑，當有悔吝，其還贖，以助伊蒲塞桑門之盛饌。」英後遂大交通方士，作金龜玉鶴，刻文字以為符瑞。十三年十月，有男子燕廣，告英與漁陽王平、顏忠等造作圖書，有逆謀。事下案驗，有司奏英招聚奸猾，造作圖讖，擅相官秩，置諸侯、王公、將軍、二千石，大逆不道，請誅之。帝以親親不忍，乃廢英，徙於丹陽徑縣，賜湯沭邑五百戶，男女為侯主者，食邑如故，許太后勿上璽綬，留住楚官。明年，英至丹陽，自殺。詔以諸侯禮葬於涇，而封燕廣為折奸侯。於是窮治楚獄，遂至累年。其辭語相連，自京師親戚、諸侯、州郡豪傑及考案吏，阿附相陷，坐死徒者以千數，而係獄者，尚數千人。

　　初，樊儵弟鮪，為其子賞求楚王英女，儵聞而止之曰：「建武中吾家並受榮進，一宗五侯。時特進一言，女可配王，男可尚主，但以貴寵過盛，即為禍患，故不為也。且爾一子，奈何棄之於楚乎。」鮪不從，及楚事覺，儵已卒。上追念儵謹恪，故其諸子皆得不坐。

　　英嘗陰疏天下名士，上得其錄，有吳郡太守尹興名，乃徵興及掾史五百餘人詣廷尉就考。諸吏不勝掠治，死者大半，唯門下掾陸續，主簿梁宏，功曹史駟勛，備受五毒，肌肉消爛，終無異辭。續母自吳來洛陽。覘侯消息。獄特嚴急，無緣相聞，母但饋食付門卒以進之。續在獄雖刑考，辭色未嘗變，忽對食悲泣，不能自勝，治獄使者怪而問之，續曰：「母遠來，不得相見，故悲痛耳。」問：「何從得知母來？」續曰：「因饋食，識母所自調和。吾母截肉，未嘗不方，斷蔥以寸為度，故知母來耳。」使者嘉之，以狀聞帝，即赦興等還鄉里，禁錮終身。續，會稽人，太守尹興嘗因歲饑，使續於都亭賑民饘粥。續悉簡閱其民，訊以名氏。事畢，興問所食幾何，續因口說六百餘人，皆分別姓氏，無有差謬。以老病卒。

　　再說顏忠、王平辭引隧鄉侯耿建、朗陵侯臧信、護澤侯鄧鯉、曲成侯劉建。建等辭未嘗與忠、平相見。是時顯宗怒甚，吏皆惶恐，諸所連及，率一切陷入，無敢以情恕者。侍御史寒朗心傷其冤，試以建等形狀獨問忠、平，而二人錯■不能對。朗知其詐，乃上言：「建等無奸，專為忠等所誣，疑天下無辜，類多如此。」帝曰：「即如是，忠、平何故引之？」對曰：「忠、平自知所犯不道，故多有虛引，翼以自明。」帝曰：「即如是，何不早奏？」對曰：「臣恐海內別有發其奸者。」帝怒曰：「吏持兩端，促提下，捶之。」左右方引來，朗曰：「願一言而死，小臣不敢欺，欲助國耳。」帝聞曰：「誰與共為章？」對曰：「臣獨作之。」帝曰：「何不與三府議？」對曰：「臣自知當必族滅，不敢多污染人。」帝曰：「何故族滅？」對曰：「臣考事一年，不能窮盡奸狀，反為罪人訟冤，故知當族滅。然臣所以言者，誠冀陛下一覺悟而已。臣見考囚在事者，咸共言妖惡大故，臣子所宜同疾，今出之不如入之，可無後責。是以考一連十，考十連百。又公卿朝會，陛下問以得失，皆長跪言，舊制大罪禍及九族，陛下大恩，裁止於身，天下幸甚。及其歸舍，口雖不言，而仰屋竊歎，莫不知其多冤，無敢悟陛下言者。臣今所陳，誠死無悔。」帝下詔遣朗出。後二日，車駕自幸洛陽獄，錄囚徒，理出千餘人。時天旱，即大雨。馬後亦以楚獄多濫，乘間為帝言之。帝惻然感悟，夜下暗思，由是多所降宥。

　　任城令汝南袁安，遷楚郡太守，到任不入府，先往案楚王英獄事，理其無明驗者，條上出之。府丞掾史，皆叩頭爭，以為阿附與反虜，法與同罪，不可。安曰：「如有不合，太守自當坐之，不以相及也。」遂分別具奏，帝感悟，即報許。得出者四百餘家，亦見楚獄慘矣。

　　千乘太守薛漢，世習《韓詩》，政有異跡，而善說災異讖緯。建武初，為博士，受詔校定圖讖，弟子常數百人，亦坐楚事誅死。故人門生莫敢視。獨府掾廉范，往收斂之。吏以聞，帝大怒，召范入，詰責曰：「薛漢與楚王同謀，交亂天下。范公府掾，不與朝廷同心，而反收斂罪人，何也？」范叩頭曰：「臣無狀愚憨，以為漢等皆已伏誅，不勝師資之情，罪當萬坐。」帝怒稍解，問范曰：「卿廉頗後耶？與右將軍褒、大司馬丹有親屬乎？」范對曰：「褒，臣之曾祖，丹，臣之祖也。」帝曰：「怪卿志膽敢爾。」因赦之。范由是顯名，舉茂才。數月，再遷為雲中太守。

　　顯宗性偏急，而聞義亦能徙，殆所謂情理之樞，有開塞之感耶。又好以耳目隱發為明，故公卿大臣數被詆毀。近臣尚書以下，至見提曳。常以事怒郎藥崧，以杖撞之。崧走入床下，帝怒甚，疾言曰：「郎出！郎出！」崧曰：「天子穆穆，諸侯煌煌，未聞人君自起撞郎。」帝赦之，朝廷莫不悚栗，爭為嚴切，以避誅責。尚書鍾離意獨敢諫爭，數封還詔書，臣下過失，輒救解之。會連有變異，復上疏曰：

　　伏惟陛下躬行孝道，修明經術，郊祀天地，畏敬鬼神，憂恤黎元，勞心丁怠，而天氣未和，日月不明，水泉湧溢，寒暑違節者，咎在群臣不能宣化理職，而苛刻為俗，吏殺良人，繼踵不絕。百官無相親之心，吏人無雍雍之志。至於骨肉相殘，毒害彌深，感逆和氣，以為天災。百姓可以德勝，難以力服，先王要道，民用和睦，故能致天下和平，災害不生，禍亂不作。《鹿嗚》之詩，必言宴樂者，以人神之心洽，然後天氣和也。願陛下垂聖德，揆萬機，詔有司，慎人命，緩刑罰，順時氣，以調陰陽，垂之無極。

　　帝知其減，然不能用。以此不得久留，出為魯相。意視事五年，愛利百姓，人多殷富，以病卒官，遺言上書，陳昇平之世，難以急化，宜少寬假。帝感傷其意，下詔嗟歎，賜錢二十萬。

　　按意《別傳》載：意為魯相，到官，出私錢萬三千文，付戶曹孔訢，修夫子車，身入廟，拭幾席劍履。男子張伯除堂下草，土中得玉壁七枚。伯懷其一，以六枚白意。意令主簿安置幾前。孔子教授堂下床首有懸甕，意召孔訢問：「此何甕也？」對曰：「夫子甕也，背有丹書，人莫敢發。」意曰：「夫子為人所以遺甕，欲懸示後賢。」因發之，中得素書，文曰：「後世修吾書，董仲舒；護吾車，拭吾履，發吾甕，會稽鍾離意。壁有七，張伯藏其一。」意召問伯，果服焉。又建武初董憲裨將屯兵於魯，侵害百姓。太守鮑永擊討，大破之。唯別帥彭豐、虞休、皮常等各千餘人，稱將軍，不肯下。頃之，孔子闕裡，無故荊棘自除，從講堂至於里門。永異之。謂府丞及魯令曰：「方今危急，而闕裡自開，斯豈夫子欲令太守行禮，助吾誅無道耶？」乃會人眾，修鄉射之禮，請彭豐等其會觀，欲因此擒之。豐等亦欲圖永，乃持牛酒勞饗，而潛挾兵器。永覺之，手格殺豐等，其黨羽悉破平之。《記》曰：「至誠之道，可以前知。」又曰：「至誠如神。」固如是哉。乃好異者，至舍聖人之道而他求。若楚王英者，固以堯舜周孔之道為不足法也。性情如此，其不善終也亦宜。

　　廣陵王荊，性刻急陰險，有才能而喜文法。光武崩，荊哭不哀，而作飛書，令蒼頭詐稱東海王彊舅郭況與彊書，以彊無罪被廢，勸彊乘喪起兵，奪天下。彊得書惶怖，即執其使，封書上之。顯宗以荊母弟，秘其事，遣荊出止河南宮，時西羌反，荊不得志，冀天下因羌驚動有變，私迎能為星者與謀議。帝聞之，徙封荊廣陵王，遣之國。後荊復呼相工謂曰：「我貌類先帝，先帝三十得天下，我今亦三十，可起兵未？」相者詣吏告之。荊惶恐，自係獄。帝復加恩，不考極其事，使中尉謹宿衛之。荊猶下改，九年使巫祭祀咒詛，有司舉奏，請誅之。荊自殺，帝憐傷之，賜諡曰思王。十四年，封荊子元壽為廣陵侯，服王璽綬，食故國六縣。荊之罪，浮子英，帝何獨恨英之深也。顯宗深明經術者，殆於還贖一詔有隱悔與？
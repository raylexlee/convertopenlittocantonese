
			　　卻說光武大隊正往信都進發，遇一標人馬攔路，銚期急提戟策馬迎去，原來卻是邳彤遣來的。王郎使其將循地至和成，彤堅守不下。聞光武自薊還，欲至信都，乃先使五官椽張萬，督郵尹綏，選精騎二千餘疋，緣路迎光武軍。遂同之信都。信都太守乃是任光，初從光武破王尋、王邑，更始至洛陽，以光為信都太守。王郎起，郡國皆降之，光獨不肯，乃與都尉李忠、信都令萬修、功曹阮況、五官掾郭唐等同心固守。扶柳縣廷掾持王郎檄詣府白光，光怒斬之，懸其頭於市，以徇百姓，發精兵四千人守城。光等獨守孤城無援，常恐不能全，聞光武至，大喜，吏民皆稱萬歲，即時開門，與李忠、萬修率官屬迎謁。光武入傳舍時，邳彤亦至。

　　光武雖得二郡之助，而兵眾未合。議者多言可因信都兵，相送西還長安。彤曰：「議者之言皆非也。吏民歌吟思漢久矣，故更始舉尊號而天下響應，三輔清官除道以迎之；一夫荷戟大呼，則千里之將無不捐城遁逃，虜伏請降。自上古以來，亦未有感物動民，其如此者也。又卜者王郎，假名因勢，驅集烏合之眾，遂震燕趙之地。況明公奮二郡之兵，揚響應之威，以攻則何城不克，以戰則何軍不服。今釋此而歸，豈徒空失河北，必更驚動三輔，墮損威重，非計之得者也。若明公無復攻伐之意，則雖信都之兵，猶難會也。何者？明公既西，則邯鄲城民不肯捐父母，背城主而千里送公，其離散亡逃，可必也。」光武喜曰：「偉君之言良善。但今勢力虛弱，欲入城頭子路、力子都兵中，何如耶？」任光曰：「不可。」光武曰：「卿兵少如何？」光曰：「可募發奔命，出攻傍縣，若不降者，恣聽掠之。人貪財物，則兵可招而致也。」光武從之，即日拜彤為後大將軍、和成太守如故，拜光為左大將軍，封武成侯，留南陽宗廣領信都太守事，使光將兵從。彤兵居前，光乃多作檄文曰：「大司馬劉公，將城頭子路、力子都兵百萬眾，從東方來擊諸反虜。」遣騎馳至鉅鹿界中。吏民得檄，傳相告語。邳彤先至堂陽，堂陽已反，屬王郎矣。彤使張萬、尹綏先曉譬吏民，光武與光等投暮入堂陽界，使騎各持炬火，彌滿澤中，光炎燭天地，舉城莫不震恐畏怖，其夜即降。旬日之間，兵眾大盛，光武歎曰：「前日出薊，得公孫豆粥，渡滹沱，賴元伯機權。今復得諸公相助，殆天不欲亡我也。」

　　初，光武自薊東南馳，晨夜草舍，至饒陽無萎亭。時天寒烈，眾皆饑疲，馮異覓得豆粥進上。明旦，光武謂諸將曰：「昨得公孫豆粥，饑寒俱解。」及至南宮，遇大風雨，光武引車入道傍空舍，異抱薪，鄧禹燕火，光武對灶燎衣，異復進麥飯、菟肩。時傳聞王郎兵已追至，從者皆恐，及滹沱河，候吏還白：「河水流澌，無船不可濟。」眾益懼。令王霸往視之，霸恐驚眾，又欲且前，水阻，追兵至合得眾士死力以勝敵，還即詭曰：「冰堅可渡。」官屬皆喜。光武笑曰：「候吏果妄語也。」遂前。比至河，河冰亦合，乃令霸以沙布冰以渡，未畢數騎而冰解。光武謂霸曰：「安吾眾得濟免者，卿之力也。」霸謝曰：「此明公至德，神靈之祐，雖武王白魚之應，無以加此。」光武謂官屬曰：「王霸權以濟事，殆天瑞也。」以為軍正，爵關內侯。

　　漢中王劉嘉有一位上將，姓賈名復，字君文，南陽冠軍人也。少好學，習《尚書》，事舞陰李生。李生奇之，謂門人曰：「賈君之容貌志氣如此，而勤於學，將相之器也。」莽末，下江、新市兵起，復亦聚眾數百人於羽山，自號將軍。更始立，乃將其眾歸劉嘉，以為校尉。復見更始政亂，諸將放縱，乃說嘉曰：「臣聞圖堯舜之事而不能至者，湯武是也；圖湯武之事而不能至者，桓文是也；圖桓文之事而不能至者，六國是也；定六國之規，欲安守之而不能至者，亡六國是也。今漢室中興，大王以親戚為股肱，天下未定而安守所保，所保得無不可保乎？」嘉曰：「卿言大，非吾任也。大司馬劉公在河北，但持我書在。」復遂辭嘉受書，北渡河。嘉又薦長史陳俊，亦以書遣諸河北，俊字子昭，南陽西鄂人了。光武以俊為安集掾，署復為破虜將軍，解左驂以賜之。時官屬以復後來而好陵折等輩，共白欲以調補鄗尉，光武曰：「賈君有折衝千里之威，方任以重，勿以擅除。」

　　鄧晨時為常山太守，閒行至鉅鹿會光武，自請從擊邯鄲，光武曰：「偉卿以一身從我，不如以一郡為我北道主人。」乃遣晨歸郡。後光武追銅馬、高湖群賊於冀州，晨發積射土千人，又遣委輸糧餉給軍不絕。

　　卻說王郎起邯鄲，舉尊號時，欲收耿純。純持節與從吏夜遁出城，駐節道中，詔取行者車馬得數十，馳歸宋子，與從昆弟訢、宿、植共率宗族賓客二千餘人，奉迎於育縣。時眾稍合，乃使鄧禹別攻樂陽，李忠攻苦陘，馮異別收河間兵。銚期、傅寬、呂宴俱屬鄧禹，分循旁縣。又發房子兵。禹以期為能，獨拜偏將軍。

			　　永平十八年秋八月壬子，帝崩於東宮前殿。年四十八，遺詔無起寢廟，藏主於皇后更衣別室。帝初作壽陵，制令流水而已，無得起墳。萬年之後，埽地而祭，桿水脯糒而已，過百日，唯四時設奠，置吏卒數人，供給灑埽，勿開修道。敢有所興作者，以擅議宗廟法從事。帝遵奉建武制度，無敢違者。後宮之家，不得封侯與政。館陶公主為子求郎，不許，而賜錢千萬。謂群臣曰：「郎官上應列宿，出宰百里，苟非其人，則民受其殃，是以難之。」故吏稱其官，民安其業，遠近肅服，戶口茲殖焉。

　　肅宗孝章皇帝諱炟，顯宗第五子也。少寬容，好儒術。即位年十九。尊馬後曰皇太后。十月，大赦天下，賜民爵與粟如先代。以節鄉侯趙熹為大傅，司空牟融為太尉。融經行純備，舉動方重，顯宗每延謀政事，以經明才高，善議論，朝廷皆服其能雲。擢第五倫為司空。倫字伯魚，少有義行。王莽末，盜賊起，倫依險築營以保宗族，賊至，輒奮厲其眾，引強待滿以拒之。銅馬、赤眉之屬前後攻殺，皆不能下。後京兆尹閻興召為主簿。時蓋延代鮮乾褒為馮翊，多非法。倫數切諫，延恨之，故滯不得舉。倫每讀詔書，常歎息曰：「此聖主也，一見決矣。」等輩笑之曰：「爾說州將尚不下，安能動萬乘乎？」倫曰：「未遇知已，道不同故耳。」建武二十六年，舉孝廉，補淮陽國醫工長，從王朝京師，隨官屬得會見。帝問以政事，倫因此酬對政道，帝大悅。明日，復特召入，與語至夕。詔以為扶夷長，未到官，追拜會稽太守，會稽俗好淫祀，其巫覡多依托鬼神，詐怖愚民，百姓財產以之困乏。倫到官，移書屬縣，曉告百姓，執愚者，皆案論之。民初頗恐懼，或咒詛妄言，倫案之愈急，後遂斷絕，百姓以安。永平五年，坐法徵，老少攀車啼呼相隨，日裁行數里，不得前。倫乃偽止亭舍，陰乘船去。眾知，復追詣京師，守闕上書者千餘人。後免歸田裡，身自耕種。數歲，拜為宕渠令，遷蜀郡太守。倫所舉吏，多至九卿、二千石，時以為知人云。

　　且說是時北匈奴正圍關寵於柳中城。會聞中國有大喪，救兵不出，車師亦叛，與匈奴共攻取耿恭。恭率厲士眾御之，數月，食盡窮困，乃煮鎧弩，食其筋革。恭與士卒推誠同死生，故皆無二心，而稍稍死亡，餘數十人。單于知恭困，欲必降之，遣使招恭曰：「若降者，當封為白屋王，妻以女子。」恭誘其使上城，手擊殺之，炙諸城上。單于大怒，更益兵圍恭，不能下。

　　關寵上書求救，詔公卿會議。第五倫以為不宜救。司徒鮑昱曰：「今使人於危難之地，急而棄之，外則縱蠻夷之暴，內則傷死難之臣。誠令權時後無邊事可也，匈奴如復犯塞為寇，陛下將何以使將？又二部兵人裁各數十，匈奴圍之，歷旬不下，是其寡弱力盡之效也。可令敦煌、酒泉太守各將精騎二千，多其幡幟，倍道兼行，以赴其急。匈奴疲極之兵，必不敢當。四十日間，足還入塞。」帝然之。乃遣徵西將軍耿秉屯酒泉，行太守事，遣酒泉太守秦彭與謁者王蒙、皇甫援發張掖、酒泉、敦煌三郡及鄯善兵合六千餘人，以救之。時十一月也。

　　明年為建初元年，正月，秦彭等兵會柳中城，擊車師，攻交河城，斬首三千八百級。北匈奴驚走，車師復降。會關寵已歿，王蒙等聞之，便欲引兵還。耿恭軍吏范羌時在軍中，固請迎恭。諸將不敢前，乃分兵二千人與羌，從山北迎恭，遇大雪丈餘，軍僅能至。城中夜聞兵馬聲，以為虜來，大驚。羌遙呼曰：「我范羌也，漢遣軍迎校尉耳。」城中皆稱萬歲，開門，共相持涕位。明日，遂相隨俱歸。虜兵追之，且戰且行。吏士久饑困，發疏勒時，尚有二十六人，隨路死沒，三月至玉門關，唯餘十三人。衣履穿決，形容枯槁。中郎將鄭眾為恭已下洗沐，易衣冠。上疏曰：「耿恭以單兵固守孤城，當匈奴之衝，對數萬之眾，連月逾年，心力困盡，鑿山為井，煮弩為糧，出於萬死無一生之望。前後殺傷丑虜數百千計，卒全忠勇，不為大漢恥。恭之節義，古今未有，宜蒙顯爵，以厲將帥。」及恭至洛陽，鮑昱奏恭節過蘇武，宜蒙爵賞。於是拜為騎都尉，以恭司馬石修為洛陽市丞，張封為雍營司馬，軍吏范羌為共丞，餘九人皆補羽林。

　　後恭復將兵討西羌，恭與羌接戰，斬獲無算，勒姐、燒何羌等十三種數萬人，皆詣恭降。初，恭出隴西時，上言故安豐侯竇融，昔在西州，甚得羌胡腹心。今大鴻臚固，即其子孫，前擊白山，攻冠三軍，宜奉大使，鎮撫涼部。令車騎將軍馬防屯軍漢陽，以為威重。由是大忤於防。謁者李譚遂承防旨，奏恭不憂軍事，被詔怨望。坐徵下獄，免官歸本部，卒於家防，明德太后兄也，雖性奢縱，有忿於恭，構之未必遂出其本意，大抵貴顯之門，承顏趨旨者作威福，為害一時，遺譏後世，可勝道哉！防兄廖亦傾身結交，冠蓋之士爭赴趣之。於是第五倫上疏，其略曰：

　　《書》曰：「臣無作威作福，其害於而家，凶於而國。」近世光烈皇后，雖友愛天至，而抑損陽氏，不假以權勢。其後書記請紮，一皆斷絕。竊聞衛尉廖以布三十匹，城門校尉防以錢三百萬，私贍三輔衣冠，知與不知，莫不畢給。越騎校尉光，臘用羊三百頭，米四百斛，肉五千斤。臣愚以為不應經義。惶恐不敢不以聞，陛下情慾厚之，亦宜所以安之。

　　後帝欲封爵諸舅，太后不聽。會大旱，言事者以為下封外戚之故。有司奏宜依舊典。太后詔曰：

　　凡言事者，皆欲媚朕以要福耳。昔王氏五侯同日俱封，黃霧四塞，不聞澍雨之應。夫外戚貴盛，鮮不領覆。故先帝防慎舅氏，不令在樞機之位。諸子之封，裁令半楚、淮陽諸國，常謂我子不當與先帝子等。今有司奈何欲以馬氏比陰氏乎？且陰衛尉天下稱之，省中御者至門，出不及履，此蘧伯玉之敬也。新陽侯雖剛強微失理，然有方略，據地談論，一朝無雙。原鹿貞候勇猛誠信。此三人者，天下選臣，豈可及哉。馬氏不及陰氏遠矣。吾不才，夙夜累息，常恐虧先後之法，有毛髮之罪吾不釋，言之下舍書晝夜，而親屬犯之不止，治喪起墳，又不時覺，是吾言之不立，而耳國之塞也。吾為天下母，而身服大練，食不求甘，左右俱著帛布，無香薰之飾者，欲身率下也。以為外親見之，當傷心自敕，但笑言太后素好儉。前過濯尤門上，見外家問起居者，車如流水，馬如游龍，蒼頭衣綠■，領袖正白，顧視御者，不及遠矣。故不加譴怒，但絕歲用而已，冀以默愧其心，猶懈怠無憂國忘家之慮。知臣莫若君，況親屬乎？吾豈可上負先帝之旨，下虧先人之德，重襲西京敗亡之禍哉。

　　固不許。帝省詔悲歎，重複請曰：

　　漢興，舅氏之封侯，猶皇子之為王也。太后誠存謙虛，奈何令臣獨不加恩三舅乎？且衛尉年尊，兩校尉有大病，如今不諱，使臣長抱刻骨之恨，宜及吉時，不可稽留。

　　太后報曰：

　　吾反覆念之，思令兩善，豈徒欲獲謙讓之名，而使帝受不外施之嫌哉！高祖約，無軍功不侯。今馬氏無功，豈得與陰、郭中興之後等耶？常觀富貴之家，祿位重壘，猶再實之木，其根必傷。且人所以願封侯者，欲上奉祭祀，下求溫飽耳。今祭祀則受太官之賜，衣食則蒙御府餘資，斯豈不書足，而必當得一縣乎？吾計之孰矣，勿有疑也。夫至孝之行，安親為上。今數遭變異，穀價數倍，憂惶晝夜，不安坐臥，而欲先營外家之封，違慈母之拳拳乎。吾素剛急，有胸中氣，不可不順也。子之未冠，由於父母，已冠成人，則行子之志。念帝人君也，吾以未逾三年之故，自吾家族，故得專之。若陰陽調和，邊境清靜，然後行子之志，吾但當含飴弄孫，不能復關政矣。

　　上乃止。太后嘗詔三輔，諸馬婚親有屬托郡縣，乾亂吏治者，以法聞。其外親有謙素義行者，輒假借溫言，賞以財位。如有纖介，則先見嚴格之色，然後加譴。於是內外從化，被服如一，諸家惶恐，倍於永平時。

　　至四年夏，有司連據舊典，請封諸舅。帝以天下豐稔，方垂無事，四月癸卯，遂封廖為順陽侯，防為穎陽侯，光為許侯。太后聞之曰：「吾少壯時，但慕竹帛，志不顧命。今雖已老，猶戒之在得。故日夜惕厲，思自降損，冀乘此道，不負先帝。所以化導兄弟，共同斯志，欲令瞑目之日，無所復恨，何意老志不從哉！萬年之日長恨矣。」廖等並辭讓，願就關內侯，帝不許。廖等不得已受封爵，而退位歸第焉。

　　是年六月，太后崩。帝既為太后所養，專以馬氏為外家，故賈貴人不登極位，親族無受寵榮者。及太后崩，方策書加貴人王赤綬，安車一駟，宮嬋二百，御府雜帛二萬匹，黃金千斤，錢二千萬。

　　肅宗初即位，歲大旱，穀貴。問群臣何以消復旱災。校書郎楊終奏以為，廣陵、楚、淮陽、濟南之獄，徙者萬數，又遠屯絕域，吏民怨曠，足以動天地。上問司徒鮑晃，昱對曰：「陛下始踐天位，雖有失得，未能致異。臣前為汝南太守，典治楚事，係者千餘人，恐未能盡當其罪。夫大獄一起，冤者過半。又詣徙者骨肉離分，孤魂不祀。宜一切還諸徙家，蠲除禁錮，使死生獲所，則和氣可致。」第五倫亦議宜罷邊屯。帝悉納其言。元年三月，詔徵還班超。二年三月，罷伊吾盧屯兵。詔還坐楚、淮陽事徒者四百餘家。

　　匈奴復遣兵，守伊吾盧地。班超彼徵，將發還，疏勒舉城憂恐。其都尉黎弇曰：「漢使棄我，我必復為龜茲所滅耳。誠不忍見漢使去。」因以刀自到。超還至於窴，王侯以下，皆號位曰：「依漢使如父母，誠不可去。」互抱超馬腳，不得行。超亦欲遂其本志，乃更還疏勒。疏勒兩城已降龜茲，而興與尉頭連兵。超捕斬反者，擊破尉頭，殺六百餘人，疏勒復安。

　　建初三年三月，立貴人竇氏為皇后。四年，立皇子慶為皇太子。初，明德馬後聞平陵宋揚二女皆有才色，揚以恭孝稱於鄉間，揚姑即後之外祖母也，乃迎而訓之。永平末，選入太子宮，甚有寵。肅宗即位，並為貴人。後，竇勛女也。勛尚東海王疆女淯陽公主。勛父穆，尚內黃公主。勛父子皆坐交通輕薄，屬托郡縣，下獄死。建初二年，後與女弟俱以選入宮。肅宗先聞後美，及見，雅愛之，因入掖庭，後性敏給，傾心承接，稱譽日聞。明年，遂立為皇后。梁貴人者，梁竦之女也，亦以二年選入。宋貴人生皇太子慶，梁貴人生和帝。後既無子，並嫉忌之，數間於帝，漸致疏嫌。因誣宋貴人挾邪媚道，遂出貴人姊妹於暴室，飲藥死，廢慶為清河玉。立梁貴人子肇為皇太子，後養為己子。欲專名外家，而忌梁氏，遂譖殺梁貴人，父梁竦先坐兄鬆事徒九真，後赦還，至是乃陷以惡，逆死獄中，家屬復徙九真，嫂舞陰公主亦坐徙新城。宮省事密，莫有知和帝梁氏生者。

　　後寵日隆，兄憲為侍中、虎貧中郎將，弟篤為黃門侍郎，並侍宮省，賞賜累積，而喜交通賓客。司空第五倫奏曰：「竇憲椒房之親，典司禁兵，出入省闥，而好士交結。諸出人貴戚者，類多瑕釁禁錮之人，尤少守約安貧之節。士大夫無志之徒，更相販賣，雲集其門，蓋驕佚所從生也。臣願陛下、中宮嚴敕憲等，閉門自守，無妄交通士大夫，防其未萌，永保福祿。」憲恃宮掖聲勢，自王、主及陰、馬諸家，莫不畏憚。憲以賤值請奪沁水公主園田，主逼畏不敢計。後帝出過園，指以問憲，憲陰喝不得對。後發覺，帝大怒，召憲切責曰：「深思前過奪主田園時，何用愈趙高指鹿為馬！久念使人驚怖，今貴主尚見枉奪，何況小民哉！國家棄憲，如孤雛、腐鼠耳。」憲大懼。皇后為毀服深謝，良久乃得解，使以田還主。雖不繩其罪，然亦不授以重任。下邳周紆好韓非之術，性仇猾吏，志除豪賊，專任刑法，而善為辭案。拜洛陽令，下車先問大姓、主名。吏數閻里豪強以對，紆厲聲曰：「本問貴戚若馬、竇等輩，豈能知此賣菜庸乎？」於是部吏承望風旨，爭以激切為事，貴戚跼蹐，京師肅清。

　　肅宗初政承永平故事，治尚嚴切。尚書陳寵諫曰：「為政猶張琴瑟，大弦急者小弦絕。陛下宜全廣至德，以奉天心。」帝敬納寵言，每事務於寬厚。第五倫亦以秦酷虐亡國，莽苛法自滅。後遂詔有司絕鑽鑽諸慘酷之科，解妖惡之禁，除文致之請讞五十餘事，定著於令。是後人俗和平，屢有嘉瑞。寵，王莽時掛冠去，祭用反家祖臘之，陳咸之曾孫也。世習法律，皆務寬詳。

　　時詔議貢舉大鴻腫韋彪上議曰：「國以簡賢為務，賢以孝行為首，是求忠臣必於孝於之門。夫忠孝之人，持心近厚，鍛鍊之夫，持心近薄。士宜以才行為先，不可純任閥閱。然其要歸在於選二千石，二千石賢，則貢舉皆得其人矣。」帝常戒俗吏矯怖，詔曰：「夫俗吏矯飾，外貌似是而非，朕甚厭之。安靜之吏，悃愊無華，日計不足，月計有餘。如襄城令劉方，事吏民同聲謂之不煩，雖未有他異，斯亦殆近之矣。間敕二千石，各尚寬明。夫以苛為察，以刻為明，以輕為德，以重為威，四者或興，則下有怨心。其勉思舊令，稱朕意焉。」帝嘗詔諸儒會白虎觀，講議五經同異。又賜諸懷妊者胎養谷，人千斛，復其夫算一歲，著以為令。詔告盧江太守、東平相，賜鄭均、毛義谷各十斛，常以八月長吏存問，賜羊酒，以顯異行。鄭均，字仲虞，少好黃老書。已為縣吏，頗受禮遺。均數諫止，不聽，即脫身為傭，歲餘得錢帛，歸以與兄曰：「物盡可復得，為吏坐臧，終身捐棄。」兄感其言，遂為廉潔。均好義篤實，養寡嫂孤兒，恩禮敦至，常稱疾家廷，不應州郡辟召。建初六年，公車特徽，再遷尚書，數納忠言，帝敬重之。後以病乞骸骨，拜議郎告歸。元和二年，帝東巡，過任城，乃幸均舍，敕賜尚書祿以終其身。時人號為「白衣尚書」。毛義，盧江人，前為安邑令。初，張奉慕義名，往謁，適檄召義為令，義捧檄而入，喜動顏色，奉心賤之。後義母死，徵辟皆不至。奉乃歎曰：「賢者固不可測，往者之喜，乃為親屈也。」
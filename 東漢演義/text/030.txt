
			　　匈奴之分南北，自建武二十四年十二月始。初，呼韓邪單于死，諸子以次立，至單于輿，驕踞自比冒頓，數寇邊。光武方平諸夏，未遑外事。九年，遣吳漢擊之，經歲無功，而匈奴轉盛，鈔暴日增，北邊無復寧歲。單于弟右谷蠡王伊屠知牙師，以次當為左賢王。左賢王即是單于儲副，當為單于者也。單于輿欲傳其子，遂殺知牙師。知牙師者，王昭君之子也。烏珠留單于之子比怒曰：「以兄弟言之，右谷蠡王次當立，以子言之，我前單于長子，我當立。何得誅弟自立其子？」遂內懷猜懼，庭會稀闊。單于疑之。失輿以比為右薁鞬日逐王，部領南邊及烏桓，至是乃遣兩骨都侯，監領比所部兵。比不得立，益憤恨，密遣人奉漢以匈奴地圖。二十三年，詣西河太守，求內屬。兩骨都侯覺之，因白單于。比懼，遂斂所主南邊八郡，眾四五萬人，待兩骨都侯還，欲殺之。骨都侯且到，知其謀，皆輕騎亡去，以告單于。單于發萬騎擊之，見比眾盛，不敢進而還。二十四年春，八部大人共議，立比為呼韓邪單于，以其大父嘗依漢得安，故欲襲其號。乃款五原塞，願永為藩蔽，扦御北虜。帝用中郎將耿國議，乃許之。其冬，比自立為呼韓邪單于。

　　二十五年春，南單于遣其弟左賢王莫，將萬餘人擊北單于弟薁鞬，左賢王，生獲之，北單于震怖，卻地千餘里。南單于復遣使詣闕貢獻，求使者監護，遣侍子修舊約。詔南單于入居邊內地，遣中郎將段彬，副校尉王鬱，將兵西河，護衛之。單于亦列置諸部玉，助漢扦戎，為郡縣偵邏耳目。北單于惶恐，頗還所掠漢民。

　　二十七年，北匈奴遣使詣武威，求和親。帝詔公卿廷議，不決。時顯宗為太子，言曰：「南單于新附，北虜懼於見伐，故傾耳而聽，爭欲歸義耳。今未能出兵。而反交通北虜，臣恐南單于將有二心，北虜降者，且不復來矣。」帝然之，告武威太守，勿受其使。明年，復遣使詣闕貢馬及裘，更乞和親，並請音樂。又求率西域諸國胡客，與俱獻見。帝下三府議酬答之宜。司徒掾班彪奏曰：「北匈奴見南單于來附，懼謀其國耳。今既未獲助南，亦不宜絕北。」因擬答辭並上曰：

　　單于不忘漢恩，追念先祖舊約，欲修和親，以輔身安國，計議甚高，為單于嘉之。往者匈奴數有乖亂，呼韓、郅支自相仇隙，並蒙孝宣皇帝垂恩救護，故各遣侍子，稱藩保塞。其後郡支忿戾，自絕皇澤，而呼韓親附，忠孝彌著，及漢滅郅支，遂保國傳嗣，子孫相繼。今南單于攜眾向南，款塞歸命，自以呼韓嫡長，次第當立，而侵奪失職，猜疑相背，數請兵將，歸埽北庭。策謀紛壇，無所不至。惟念斯言丁可獨聽，又以北單于比年貢獻，欲修和親，故拒而未許，將以成單子忠孝之義。漢秉威信，總率萬國，日月所照，皆為臣妾，殊俗百蠻，義無親疏，服順者褒賞，逆者誅罰，善惡之效，呼韓、郅支是也。今單于欲修和親，款誠已達，何嫌而欲率西域諸國，俱來獻見。西域國屬匈奴與屬漢何異？單于數連兵亂，國內虛耗，貢物裁以通禮，何必獻馬裘。今齎雜繪五百疋，弓鞬■丸一，矢四發，遣遺單于。又賜獻馬左骨都候、右谷蠡王，雜繒各四百匹，斬馬劍各一。單于前言，先帝時所賜呼韓邪竽瑟空侯皆敗，願復裁賜。念單于國尚未安，方厲武節，以戰攻為務，竽瑟之用，不如良弓利劍，故未以貪。朕下愛小物，於單于便宜所欲，遣驛以聞。

　　自後邊界相安。

　　至明帝永平五年，北匈奴寇五原及雲中，南單于擊走之。自此數寇鈔邊郡，焚燒城邑，殺掠甚眾，河西城門晝閉。顯宗患之，十五年冬，乃使諸將共議北征之策。耿秉以為當先擊白山，得伊吾，破車師，通使烏孫諸國，以斷其右臂。伊吾亦有匈奴南呼衍一部，為此復為折其左角，然後匈奴可擊也。上善其言。議者或以為今兵出白山，匈奴必並兵相助，又當分其東以離其眾。上從之。遂以耿秉為駙馬都尉，以騎都尉秦彭副之，以竇固為奉車都尉，耿忠副之，皆置從事司馬，出屯涼州。十六年二月，乃大發緣邊兵，遣諸將四道出塞。祭彤與度遼將軍吳棠將河東、西河、羌胡及南單于兵萬一千騎，出高閉塞。竇固、耿忠率酒泉、敦煌、張掖甲卒及盧水羌胡萬二千騎，出酒泉塞。耿秉秦彭率武威、隴西、天水募士及羌胡萬騎出張掖、居延塞。騎都尉來苗、護烏桓校尉文穆將太原、雁門、代郡、上谷、漁陽、右北平、定襄郡兵及烏桓、鮮卑萬一千騎，出平城塞。

　　且說竇固、耿忠軍至天山，擊呼衍王，斬首千餘級，呼衍王走，假司馬卒起，復邀到，勇不可當，虜遂大敗。迫至蒲類海，取伊吾盧地，遂置宜禾都尉，留吏士屯田伊吾盧城，而使班超與從事郭恂使西域。耿秉、秦彭擊匈林王，絕幕六百餘里。來苗、文穆至匈河水上，虜皆奔走，不戰而還。祭彤、吳棠與南單于左賢王信出高闕，期至涿邪山。左賢王信有嫌於彤，出塞九百餘里有小山，信乃妄言以為涿邪山。彤到，不見虜，遂還。時諸將惟竇固有功，加位特進。彤、棠坐逗遛畏懦，不至涿邪山，免為庶人下獄。

　　彤建武中，為遼東太守，威聲暢於北方，西自武威，東盡玄菟及樂浪胡夷皆來內附，野無風塵，悉罷緣邊屯兵。十二年，顯宗徵為太僕。彤在遼東三十幾年，衣無兼副，帝嘉其功，又美彤清約，拜日賜錢百萬，馬三匹，衣被刀劍，下至居室什物，大小無不悉備。帝每見彤，常歎息以為可屬以重任，及坐法下獄，隨赦之。而彤性沉毅內重，自恨見詐無功，出獄數日，嘔血死。臨終謂其子曰：「吾蒙國厚恩，奉使不稱，微績不立，身死誠慚義不可以無功受賞，死後，汝悉簿上所得賜物，身自詣兵屯，效死前行，以副吾心。」既卒，其子逢上疏，具陳遺言。帝雅信重彤，方更任用，聞之大驚，召逢問疾狀，嗟歎者良久。後烏桓、鮮卑追思彤無已，每次朝賀京師，常過塚拜謁，仰天號泣乃去。遼東吏人為立祠，四時奉祭焉，彤葬後，子參遂詣竇固從軍，擊車師有功，稍遷遼東太守，此是後話。

　　且說班超字仲升，扶風平陵人，徐令彪之少子也。為人有志，不修細節。然內孝謹，居家常執勤苦，不恥勞辱。有口辯，而涉獵書傳。兄固，字孟堅，九歲能文，及長，遂博貫載籍，九流百家之書，無不窮究。以父彪所續前史未詳，乃潛精研思，欲就其業。既而有人上書，告固私改作國史者，有詔下郡，收固係京兆獄，盡取其家書。超恐固為郡所覈考，不能自明，乃馳詣闕上書，得召見，超具言固所著述意，而郡亦上其書。顯宗甚奇之，召固詣校書部，除蘭臺令史，使終成前書。固後積思二十餘年，至建初中乃成。即今所謂《前漢書》也。初，固被召詣校書郎，超與母隨至洛陽，家貧，常為官傭書以供養，久勞苦。嘗投筆歎曰：「大丈夫無他志略，猶當效傅介子、張竅立功異域，以取封侯，安能久事筆研間乎？」左右皆笑之，超曰：「小子安知壯士志哉！」後有相者，謂當封侯萬里之外，超問其狀，相者指曰：「生燕頜虎頸，飛而食肉，此萬里侯相也。」久之，顯宗問固：「卿弟安在？」固對：「為官寫書，受值以養老母。」帝乃除超為蘭臺令史，後坐事免官。及竇固出擊匈奴，以超為假司馬，將兵別擊伊吾，戰於蒲類海，多斬首虜而還。固以為能，逐復遣同郭恂俱使西域雲。

　　超到西域鄯善國，鄯善王廣奉超禮敬甚備，後忽更疏懈。超謂其官屬曰：「寧覺廣禮意薄乎？」官屬曰：「胡人不能常久耳。」超曰：「此必有北虜使來，狐疑未知聽從故也。明者睹未萌，況已著耶？」乃召恃胡，詐之曰：「匈奴使來數日，今安在乎？」侍胡惶恐曰：「到已三日，去此三十里。」超乃閉侍胡，悉會其吏士三十六人，與共飲，酒酣，因激怒之曰：「卿曹與我俱在絕域，今虜使到裁數日，而王廣禮敬即廢。如今鄯善收吾屬送匈奴，骸骨長為豺狼食矣。力之奈何？」官屬皆曰：「今在危亡之地，死生從司馬。」超曰：「不入虎穴，不得虎子。當今之計，獨有因夜以火攻虜，使彼不知我多少，必大震怖，可殄盡也。滅此虜，則鄯善破膽，功成事立矣。」眾曰：「當與從事議之。」超怒曰：「吉凶決於今日，從事文俗吏，聞此必恐而謀泄。死無所名，非壯士也。」眾曰：「善！」初夜，超遂將吏士往奔虜營。會天大風，令十人持鼓藏虜舍後，約曰見火然，皆當鳴鼓大呼。餘人悉持兵弩夾門而伏。超乃順風縱火，前後鼓噪。虜眾驚亂，超手格殺三人，吏兵斬其使及從士三十餘級，餘眾百許人悉燒死。明日乃還，告郭恂，恂大驚，既而色動。超知其意，舉手曰：「掾雖不行，班超何心獨擅之乎？」恂乃悅，超於是召鄯善王廣，以虜使首示之，一國震怖。超告以漢威德，自今以後，勿復與北虜通。廣叩頭，願屬漢無二心，遂納子為質。還白竇固，固大喜，具上超功效，並求更選使使西域。帝曰：「吏如班超，何故不遣，而更選乎？今以超為軍司馬，令遂前功，復使於窴。」固欲益其兵，超曰：「願將本所從二十六人足矣。於窴國大而遠，今將數百人，無益於強，如有不虞，多益為累耳。」

　　是時於窴王廣德，新攻破莎車國，遂雄張南道，而匈奴使監護其國。超既至，廣德札意甚疏，且其俗信巫，巫言：「神怒何故欲向漢？漢使有馬，急求取以祠我。」廣德乃遣國相私來比就超請馬。超知其狀，報許之，而令巫自來取馬。有頃巫至，超即斬其首，收私來比，鞭答數百，以巫首送廣德，因責讓之。廣德先聞超在鄯善，誅滅虜使，大惶恐，即殺匈奴使者而降。超重賜其王以下，因鎮撫焉。於是諸國遣子入侍。西域與漢絕六十五載，至是乃復通焉。

　　卻說伊吾、車師為西域之門戶，故漢常與匈奴爭車師、伊吾以制西域。既屬漢，匈奴益窘，遂大人寇雲中，烽火不絕。雲中太守廉范，立傳吏士出拒。故事虜人過五千，當移文傍郡。吏乃請傳檄求救，范不聽，自率士卒拒之。虜眾盛而范兵不敵，會日暮，范令軍士各交縛兩炬，三頭爇火，手持一端。虜遙望營中火光星列，謂漢兵救至，大驚，待旦將退。范乃令軍中蓐食，晨往赴之，斬首數百級。虜自相轔藉，死者千餘人。北匈奴由此不敢復向雲中。

　　十七年冬，乃遣竇固率耿秉、劉張出敦煌崑崙塞，以擊西域，取車師。伊吾北通車師千二百里，自車師前王庭，傍南山北陂河西行，至莎車，為南道，隨北山陂河行，至疏勒，為北道。南道西逾蔥嶺，則出大月氏、安息諸國，北道西逾蔥嶺，則出大宛、康居、奄蔡、焉耆諸國。班超知漢必出白山擊車師，遂從間道北至疏勒。疏勒東北為龜茲，龜茲王建，為匈奴所立，倚恃匈奴，據有北道，攻殺疏勒王，自立其臣兜題為疏勒國王。超至疏勒，去兜題所居槃台城九十里，逆遣吏田慮先往降之。敕慮曰：「兜題本非疏勒種，國人心不用命。若不即降，便可執之。」慮既到，兜題見慮輕弱，殊無降意。慮因其無備，遂前劫縛兜題。左右出其不意，皆驚懼奔走。慮馳報超，超即赴之，悉召疏勒將吏，說以龜茲無道之狀，因立其故王兄子忠為王。國人大悅。忠及官屬，皆請殺兜題，超欲示漢威信，不聽，遂釋而遺之。疏勒由是與龜茲結怨。

　　竇固等合兵萬四千騎。十一月，擊破白山虜於蒲類海上。遂進擊車師。車師北與匈奴接，有前後部，車師前王即後王之子也，其廷相去五百餘里。固以後王道遠，山谷深，士卒寒苦，欲攻前王。耿秉以為先赴後王，則前王自服。固計未決，秉奮身而起曰：「請行前。」乃上馬引兵北入。眾兵不得已，遂並進，縱兵抄掠，斬首數千級。後王安得震怖，從數百騎出迎秉。而固司馬蘇安欲全功歸固，即馳謂安得曰：「漢貴將獨有奉車都尉，天子姊婿，爵為通侯，當先降之。」安得乃還，更令其諸將迎秉。秉大怒，被甲上馬，麾其精騎，徑造固壁，言曰：「車師王降，訖今不至，請往果其首。」固大驚曰：「且止！將敗事。」秉厲聲曰：「受降如受敵。」遂馳赴之。安得惶恐。走讓門，脫帽趨抱馬足降。秉以詣固。其前王亦歸命，遂定車師。固奏復置西域都護及戊己校尉，以陳睦為都護，耿恭為戊校尉，屯後王都金蒲城，關寵為己校尉，屯前王部柳中城。屯各置數百人。
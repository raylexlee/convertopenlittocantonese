
			　　卻說南方諸國，雖自秦時分置郡縣，然言語各異，禮教未通。及光武中興，錫光為交址，任延守九真，於是教其耕稼，制為冠履，始知姻娶，漸習禮義，故慕化來獻者不絕。及建武十六年，交址女子徵側及其妹徵貳造反，大亂南邊。徵側者，麓泠縣雒將之女也，嫁為朱鳶人詩索妻。姊妹皆精通武藝，勇力超群，遂恃勇霸害一方。太守蘇定以法繩之，側忿不受制，故反。於是九真、日南、合浦蠻夷皆應之，遂自立為王，寇略嶺外六十餘城。交址刺史及諸太守，僅得自守。光武乃詔長沙、合浦、交址具車船，修道橋，通障溪，儲糧穀。至十八年四月，乃拜馬援為伏波將軍，以扶樂侯劉隆為副，督樓船將軍段志等討之。於是發長沙、桂陽、零陵、蒼梧兵萬餘人，隨山刊道千餘里，至浪泊大戰，賊敗，斬首數千級，降者萬親人。援追徵側等，連敗之，乃奔入禁溪穴中，援守之。時段志病卒，劉隆等追散餘賊。明年正月，穴中食盡，徵側、徵貳出戰，援悉斬之，傳首洛陽。帝封援新息侯，食邑三千戶。

　　援乃擊牛釃酒，勞饗軍士，從容謂官屬曰：「吾從弟少游常哀吾慷慨多大志，曰：『士生一世，取衣食裁足，乘下澤車，御款段馬，為郡掾吏，守墳墓，鄉里稱善人，斯可矣。致求盈餘，但自苦耳。』當吾在浪泊、西裡間，虜未滅之時，下潦上霧，毒氣重蒸，仰視飛鳶，跕跕墮水中，臥念少游平生時語，何可得也。今賴士大夫之力，被蒙大恩，猥先諸君紆佩金紫，且喜且慚。」吏士皆歡呼稱頌。援將樓船二千餘艘，戰士二萬餘人，擊九真餘黨都羊等，自無功至居風，斬獲五千餘人，嶺南悉平。援所過輒為郡縣治城郭，穿渠灌溉，以利其民。又與越人申明舊制，以約束之，自後駱越皆奉行馬將軍故事。

　　二十年秋，振旅還至京師。故人多迎勞之，平陵人孟冀亦於坐賀。冀，名下士，授因謂之曰：「吾望子有善言，反同眾人耶！昔伏波將軍路博德開置七郡，裁封數百戶。今我微勞，猥饗大縣，功薄賞厚，何以能長久乎？先生何以相濟？」冀曰：「愚不及也。」援曰：「方今匈奴、烏桓尚擾北邊，欲自請擊之。男兒要當死於邊野，以馬革裹屍還葬耳，何能臥床上在兒女子手中那？」冀曰：「諒為烈士，當如此矣。」還京月餘，會匈奴、烏桓寇扶風，援請行復出，屯襄國。

　　後武威將軍劉尚擊武陵、五溪蠻夷，深入軍沒，援因復請行，時年六十二。帝憫其老，未許之。援自請曰：「臣尚能披甲上馬。」帝令試之，援據鞍顧眄，以示可用。帝笑曰：「矍鑠哉！是翁也。」遂率中郎將馬武、耿舒、劉延、孫永等，將四萬餘人徵五溪。援夜與送者決別，謂友人社愔曰：「吾受厚恩，年迫餘日索，常恐不得死國事，今獲所願，甘心瞑目，但畏權要子弟等，或在左右，或與從事，殊難得調。介介獨惡是耳。」明年春，軍至臨鄉，遇賊攻縣，援迎擊，破之。寇被逼饑困欲降，會援病卒，謁者宋均入虜受降，為置吏司，群蠻遂平。

　　初軍次下雋，有兩道可入，從壺頭則路近而水險，從充則涂夷而運遠，帝初以為疑。及軍至，耿舒欲從充道，援以為棄日費糧，不如進壺頭，扼其咽喉，充賊自破。以事上之，沼從援策。遂進營壺頭。賊乘高守隘，水疾，船不得上。會暑甚，士卒多疫死，援亦中病，乃穿岸為室，以避炎氣。賊每升險鼓噪，援輒曳足以觀之，乃作歌曰：

　　滔滔武溪一河深，鳥飛不渡，獸不敢臨，嗟哉！武溪多毒淫。

　　慷慨悲歌，左右聞之，莫不為之流涕，咸願捨死殺賊焉。

　　時耿舒與兄弇書曰：

　　前舒上書，當先擊充，糧雖難運，而兵馬得用，軍人數萬，爭欲先奮。今壺頭竟不得進，大眾怫鬱行死，誠可痛惜。前到臨鄉，賊無故自致，若夜擊之，即可殄滅。伏波類西域賈胡，到一處輒止，以是失利。今果疾疫，皆如舒言。

　　弇得書，奏之。帝乃使虎賁中郎將梁鬆，乘驛責問，因代監援軍。會援病卒，而寇亦平。鬆，梁統子，尚舞陰公主。先是援嘗有疾，鬆來候之，獨拜床下，援不答拜。鬆去，請子問曰：「梁伯孫帝婿，貴重朝廷，公卿以下莫不憚之，大人奈何獨不為禮。」援曰：「我乃鬆父友也，雖貴，何得失禮以輕其父乎？」鬆由是恨之。至是遂奏陷援。帝大怒，追收援新息侯印緩。又援在交恥，嘗餌薏苡仁，以能輕身勝瘴氣。而南方薏苡實大，援欲以為種，軍還，乃載之一車。時人以為南土珍寶，權貴皆望之。援時方有寵，故莫以聞。及卒後，有上書譖之者，以為前所載還，皆明珠文犀。馬武與侯昱皆上章言其狀，帝益怒。授妻孥惶懼，不敢以喪還舊塋，裁買城西數畝地，槁葬而已。賓客故人，莫敢弔會。援兄子嚴與援妻子，草索相連，詣闕請罪。帝乃梁鬆書以示之，方知所坐，上書訴冤，前後六上，辭甚哀切，然後得葬。

　　有前云陽令朱勃詣闕上書曰：

　　臣聞玉德聖政，不忘人之功，彩其一美，不求備於眾。故高祖赦蒯通，而以王禮葬田橫，大臣曠然，咸不自疑。夫大將在外，讒言在內，微過輒記，大功不計，誠為國之所慎也。故章邯畏口而奔楚，燕將據聊而不下，豈其甘心末規哉，悼巧言之傷類也。竊見故伏波將軍新息侯馬援，拔自西州，欽慕聖義，間關險難；觸冒萬死，孤立群貴之間，傍無一言之佐，馳深淵，入虎口，豈顧計哉！寧自知當要七郡之使，做封侯之福耶？八年，車駕西討隗囂，國計狐疑，眾營未集，援建宜進之策，卒破西州。及吳漢下隴，惟狄道為國堅守，士民饑困，寄命漏刻。援奉詔西使，鎮慰邊眾，乃招集豪傑，曉誘羌戎，謀如湧泉，勢如轉規，遂救倒懸之急，存幾亡之城。兵全師進，師進輒克，銖鋤先零，緣入山谷，猛怒力戰，飛矢貫脛。又出征交址，士多障氣，援與妻子生訣，無悔吝之心，遂斬滅徵側，克平一州。間復南討，立陷臨鄉，師已有業，未竟而死，吏士雖疫，援不獨存。夫戰或以久而立功，或以速而致敗，深入未必為得，不進未必為非。人情豈樂久屯絕地不生歸哉！惟援得事朝廷二十二年，北出塞漠，南渡江海，觸冒害氣，僵死軍事，名滅爵絕，國土不傳。海內不知其過，眾庶未聞其毀，卒遇三夫之言，橫被誣罔之讒。家屬杜門，葬不歸墓，怨隙並興，宗親怖栗。死者不能自列，生者莫為之訟。臣竊傷之。夫明主於用賞，約於用刑。高祖賞與陳平金四萬斤，以間楚軍，不問出入所為，豈復疑以錢穀間哉！夫操孔父之忠，而不能自免於讒，此鄒陽之所悲也。《詩》云：「取彼讒人，投畀豺虎、豺虎不食，投畀有北，有北不受，投畀有昊。」此言欲令上天而平其惡。惟陛下留思豎儒之言，無使功臣懷恨黃泉。臣聞《春秋》之義，罪以功除，聖王之祀，臣有五義。若援，所謂以死勤事者也。願下公卿平援功罪，宜絕宜續，以厭海內之望。臣年已六十，常伏田裡，竊感欒布哭彭越之義，冒陳悲憤，戰慄闕庭。

　　書奏，報歸田裡。至肅宗皇帝即位，乃追念之，下詔曰：

　　故云陽個朱勃，建武中以伏波將軍爵土不傳，上書陳狀，不顧罪戾，懷旌善之志，有烈士之風。《詩》云：「無言不讎，無德不報。」其以縣見谷二千斗，賜勃子若孫，勿令遠詣闕謝。

　　《東觀漢記》曰：「援長七尺五寸，色理髮膚眉目容貌如畫。」閒於進對，尤善述前世行事。每言及三輔長者，下至閣裡少年，皆可觀聽。自皇太子諸王侍，聞者莫不屬耳忘倦。又善兵策，光武嘗言：『伏波論兵，與我意合。』每有所謀，未嘗不用。援有四子三女，卒後，梁鬆、竇固等譖之，家益失勢，數為權貴所侵侮。兄子嚴，不勝憂憤，白藺夫人，絕竇氏婚，求進女掖庭。書上，選援幼女入太子宮。顯宗即位，立為後，即明德皇后也。這都是後話。亦昌黎所謂得牽連書者也。

　　且說光武初起宛時，娶於陰氏。明年春，擊王郎至真定，又納郭后。及即位，令侍中博俊至新封迎陰後與胡陽、寧平公主諸宮人至洛陽。二后俱封為貴人。是年郭貴人生子彊。三年，群臣請立後，帝以陰後雅性寬仁，欲立之。後以郭氏有子，固辭不肯當，遂立郭氏為皇后，以子彊為皇太子。其後郭后寵稍衰，數懷怨懟。十七年十月，遂廢為中山王太后，立貴夫人陰氏為皇后。進後中子有翊公輔為中山王，以常山郡益中山國。其餘九國公，皆歸舊封，進爵為王。時太子侍講郅惲言於帝曰：「臣聞夫婦之好，父不能得之於子。況臣能得之於君乎？是臣所不敢言。雖然，願陛下念其可否之計，無今天下有議社稷而已。」帝曰：「惲善恕已量主，知我必不有所左右而輕天下也。」

　　郭后弟況，小心謹慎，帝善之。年始十六，拜黃門侍郎，封綿蠻侯。以後弟貴重，賓客輻湊。況謙恭下士，頗得聲譽。十四年，遷城門校尉，至是復徙封大國，為湯安侯。後遷大鴻臚。帝數幸其第，賞賜豐盛，京師號況家為「金穴」雲。

　　陰後兄識，弟興，皆有名望。識初從伯升起兵，有功，更始封為陰德侯，行大將軍事。建武元年，隨貴人至，以為騎都尉，更封陰鄉侯。隨徵，以軍功增封，識叩頭讓曰：「天下初定，將帥有功者眾，臣托屬掖庭，仍加爵邑，不可以示天下。」帝甚美之，以為關都尉，鎮函谷。十五年，定封原鹿侯。興為人有膂力，建武二年，為黃門侍郎，守期間僕射，典將武騎，從征伐，平定郡國，甚見親信。興與同郡張宗，上谷鮮千裒，不相好，知其有用，猶稱所長而薦達之。友人張汜、杜禽與興厚善，以為華而少實，但私之以財，終不為言。是以世稱其忠平。九年遷侍中，賜爵關內侯。帝後召興欲封之，置印緩於前，興固讓曰：「臣未有先登陷陣之功，而一家數人，並蒙爵土，令天下觖望，誠為盈溢。臣蒙陛下、貴人恩澤至厚，富貴已極，不可復加。至誠不願。」帝嘉之，不奪其志。貴人問其故，興曰：「貴人不讀書耶？『亢龍有悔』，夫外戚家，苦不知謙退，嫁女砍配侯王，取婦眄睨公主，愚心實不安也。富貴有極，人當知足，誇奢益為觀聽所譏耳。」貴人感其言，深自降悒，卒不為宗親求位。

　　帝舅壽張侯樊宏，為人謙柔畏慎，不求苟進。常戒其子曰：「富貴盈溢，未有能終者。吾非不喜榮勢也，天道惡滿而好謙，前世貴戚皆明戒也。保已全身，豈不樂哉。」宏所上便宜及言得失，輒手自書寫，毀削草本。公朝訪逮，不敢眾對。宗族染其化，未嘗犯法。帝甚重之。及後病困，車駕臨視，留宿，問其所欲言，宏頓首自陳：「無功享食大國，誠恐子孫不能保全厚恩，令臣魂神慚負黃泉。願還壽張，食小鄉亭。」帝悲傷其言，而竟不許。二十七年卒。子倏嗣，謹約有父風焉。

　　卻說光武皇帝十一子，郭皇后生東海王彊，沛王輔，濟南王康，阜陵王延，中山王焉，許美人生楚王英，光烈皇后生顯宗，東平王蒼，廣陵王荊，臨淮公衡，瑯邪王京。衡未及進爵為王而薨，無子，國除。彊為皇太子，郭后廢，彊常戚戚不自安，數因左右及諸王陳其懇誠，願備藩國。光武不忍，遲回者數歲。至十九年，乃立東海王陽為皇太子，改名莊。而以彊為東海王。帝以彊廢下以過，去就有禮，故優以大封，兼食魯郡，合二十九縣，賜虎賁旄頭，宮殿鍾■之懸，擬於乘輿。二十年，徙封輔為沛王，郭后為沛太后。

　　是時朝野肅清，只有匈奴鮮卑猶時入塞，殺略吏人，朝廷以為憂。而中興諸大將，已老死略盡，高密侯鄧禹，膠東侯賈復，固始侯李通，好疇侯，揚虛侯馬武，朗陵侯臧宮皆以特進奉朝請。全椒侯馬成先為中山太守，以徵武陵蠻無功，上太守印緩，就國。王霸以識邊事，在上谷二十餘年。祭遵從弟祭彤，初以遵故，拜為黃門侍郎，及遵死無子，帝傷之，乃以彤為偃師長，令近遵墳墓，四時奉祠之。彤有權略，視事五歲，縣無盜賊，課為第一，遷襄賁令。時襄責盜賊，白日公行。彤至，誅破奸猾，殄其支黨，數年政清。帝以為能當匈奴、鮮卑，及赤山、烏桓連和強盛，數入塞，帝憂之，乃拜彤為遼東太守。彤有勇力，能貫三百斤弓，虜每犯塞，常為士卒鋒，數破走之。二十一年秋，鮮卑萬騎寇遼東，彤率數千入迎擊之，自被甲陷陣上，大奔，死者過半，遂窮追出塞。自後鮮卑震怖，不敢復窺塞。彤以三虜連和，卒為邊害，二十五年，乃招呼鮮卑，示以財利。其太都護偏何，遣使奉獻，願得歸化。彤慰納賞賜。於是滿離、高句驪之屬，不駱驛款塞，上貂裘好馬，帝輒倍其賞賜。其後偏何邑落諸豪並歸義，願自效。彤曰：「審欲立功，當歸擊匈奴，斬送頭首，乃信耳。」偏何等皆仰天指心曰：「必自效，即擊匈奴，持頭詣郡。」其後歲歲相攻，輒送首級受賞。自是匈奴衰弱，邊無寇警，鮮卑、烏桓並入朝貢。

　　卻說大司馬吳漢自平蜀後，十五年，同馬成北擊匈奴。自後帝念漢功勞，不復令其征伐。漢在朝廷斤斤謹質，形於體貌。初漢出征，妻子嘗買田業。漢還責之曰：「軍師在外，吏士不足，何忍多買田宅乎！」遂盡以分與昆弟外家。又性強毅，每出師，朝受命，夕即引道，初無辦嚴之日。帝深重之。嘗歎曰：「吳公治軍，差強人意。」十八年，蜀郡守將史歆反於成都，而宕渠、朐■等處，各起兵應之。帝以史歆昔為岑彭護軍，曉習兵事，乃復遣漢率劉尚及太中大夫臧宮將兵討之。漢至，誅歆平之。二十年，漢病篤，車駕親臨。及薨，有司奏議以武為諡，詔特賜諡曰忠侯。發北軍五校、輕車、介士送葬，如大將軍霍光故事。漢以質簡而強力，故光武始終倚愛之。

　　昔賢有雲：「仁義不足以相懷，則智者以有餘為疑，而樸者以不足取信。」觀漢高之任平、勃，猶賢於光武之怒馬伏波矣。嗟乎！志士之就功名，固願馬革裹屍，英主之憑喜怒，獨不念及生平，且固必不移，西域賈胡一語，雲陽令六百餘言，不足以解之，誠足悼痛！此周黨所以短布單衣，子陵張目熟視，其曠懷遠覽，豈虛博情高之譽哉！語雖如此，然光武待功臣，較之高帝，不啻天淵。其推誠眷愛，有如父子家人，厭塞眾心。又每能回容，有其小失，而有功輒增邑賞，不任以吏職。故皆保其福祿，終無誅譴者。嘗與諸功臣宴語，從容言曰：「諸卿不遭際會，自度爵祿何所至乎？」高密侯禹先對曰：「臣少嘗學問，可郡文學博士。」帝曰：「何言之謙乎，卿鄧氏子志行修整，何為不掾功曹？」餘各以次對，至馬武曰：「臣以武勇，可守尉，旨盜賊。」帝笑曰：「且勿為盜賊，自致亭長斯可矣。」君臣相得甚歡如此。

　　上幸章陵故里，置酒作樂。時宗室諸母因酣悅，相與語曰：「文叔少時謹信，與不人款曲，唯直柔耳。今乃能如此。」上大笑曰：「吾治天下，亦欲以柔道行之。」乃悉為舂陵宗室起祠堂。時有五鳳凰見於潁川之郟縣。《東觀漢記》曰：「鳳高八尺，毛五彩，群鳥並從，行列蓋地數傾，停一十七日」雲。十九年，南巡狩，進幸南頓縣。舍置酒會，賜吏人，詔復田租一歲。父老前叩頭言：「皇考居此日久，願加厚恩，賜復十年。」帝曰：「天下重器，常恐不任，日復一日，安敢遠期十歲乎？」吏人又言：「陛下實惜之，何言謙也？」帝大笑，復增一歲。二十六年，作壽陵。詔所制地不過二三頃，無為山陵，陂他裁令流水而已。使迭興之後，與丘隴同體。

　　上東巡，群臣請封禪，詔曰：「即位三十年，百姓怨氣滿腹，吾誰欺，欺天乎？何事污七十二代之編錄。」於是群臣不敢復言。後讀《河圖會昌符》云：「赤劉之九，會命岱宗。」遂禪泰山，宣佈圖讖於天下。上以《赤伏符》即位，信用讖文，多以決定嫌疑。桓譚上疏，極言讖之非經，上大怒曰：「桓譚非聖無法，將下斬之。」譚叩頭流血，良久乃得解。先是上與鄭興議郊祀事，上欲斷以讖，興對曰：「臣不為讖也。」上怒曰：「卿不為讖，非之耶？」興曰：「臣於書有所未學，而無所非也。」上意乃解。

　　時禁綱尚疏，諸王皆在京師，競修名譽，爭禮四方賓客。壽光侯劉鯉，更始幼子也，得倖於沛王輔。鯉怨劉盆子害其父，因輔結客，報殺盆子之兄故式侯恭。詔收案法抵死。輔坐係詔獄，三日，乃得出。時沛太后郭氏已薨，於是詔郡縣捕王侯賓客，更相牽引，坐死者數千人。有呂種者，前為馬援行軍司馬，臨誅歎曰：「馬將軍誠神人也。」先是援嘗謂種曰：「自今以往，海內當安耳，但憂國家諸子並壯，而舊防未立。若多通賓客，則大獄起矣。卿曹戒慎之。」至是果應其言雲。始詔東海王彊，沛王輔、楚王英，濟南王康、淮陽王延，皆就國。

　　上乃大會百官，詔求太子傅。郡臣承望上意，皆言太子舅陰識可任。博士張佚正色曰：「今陛下立太子，為陰氏乎？為天下乎？為天下，宜用天下之賢才。」帝稱善，曰：「欲置傅者，以傅太子也。今博士不難正朕，況太子乎？」即拜佚為太子太傅，以博士桓榮為少傅。榮字春卿，沛郡龍亢人也。少學長安，事九江朱普。貧窶無資，常客庸以自給十五年，精力不倦。至王莽篡位，乃歸。會朱普卒，榮奔喪九江，負土成墳。莽敗，天下亂，榮抱其經書與弟子逃匿山谷，雖常饑困，而講論不輟。後復客授江、淮間。建武十九年，始辟大司徒府。顯宗始立為皇太子，選求明經，擢榮弟子豫章何湯為虎賁中郎將，以《尚書》授太子。光武問湯本師為誰，湯對曰：「事沛國桓榮。」帝即召榮，令說《尚書》。帝稱善，曰：「得生幾晚。」因拜為博士。車駕嘗幸太學，會諸博士論難於前，榮辯明經義，每以禮讓相，不以辭長勝人，儒者莫之及。至是為少傅，賜以輜車、乘馬。榮大會諸生，陳其車馬印綬，曰：「今日所蒙，稽古之力也，可不勉哉！」三十年，拜為太常。初榮未達，與族人桓元卿同饑厄，而榮講誦不息。元卿嗤曰：「但自苦氣力，何時復施用乎？」榮笑不應。及為太常，元卿來候，因歎曰：「我農家子，豈意學之為利乃若是哉！」後顯宗即位，尊以師禮，封關內侯。年八十餘卒，帝親自變服臨喪送葬。子鬱襲爵，官至太常，教授肅宗、和帝。其門人楊震、朱寵皆位至三公焉。鬱子普傳爵至曾孫。鬱中子焉，能世其家學。孫鸞。曾孫典、彬、嚴。彬少與蔡邑齊名。桓氏之學，代作帝師，與西漢伏生世為名儒，同其顯盛。敦崇聖學，足可宗也。

　　帝既厭兵事，偃武修文，武臣亦多敦儒學。膠東侯賈復，少習《尚書》，後復治《易經》，關門養威重。高密侯鄧禹，欲遠名勢，不修產利，有子十三人，各使守一藝。禹內文明，篤行淳備，事母至孝，其修整閨門，教養子孫，皆可為係世法。帝並重之。

　　是時四裔賓服，西域則役屬匈奴、而匈奴斂稅重刻，諸國皆不堪命。二十一年，車師、前王、鄯善、焉耆等十八國，俱道遣子入侍，獻其珍寶。及得見，皆流涕稽首，願得都護。上以天下初定，未遑外事，皆還其侍子，厚遣之。後莎車王賢，自負兵強，欲並兼西域，諸國憂恐，復上書，願復遣子入侍，更請都護。天子不許，報曰：「今使者大兵未能得出，如諸國力不從心，東西南北自在也。」於是車師、鄯善、復附匈奴，而莎車王賢益橫。會匈奴饑役，自相分爭，帝以問朗陵侯臧宮，宮曰：「匈奴貪利無信，窮則稽首，安則侵盜。個人畜疫死，旱蝗赤地，萬里死命懸在陛下。願得五千騎以立功。」帝笑曰：「常勝之家，難以慮敵。吾方自思之。」宮後復與揚虛侯馬武上書，請喻告高句驪、烏桓、鮮卑攻其左，發河西四郡、天水、隴西擊其右，以為萬世刻石之功。詔報曰：「《黃石公記》曰：『務廣地者荒，務廣德者強，有其有者安，貪人有者殘。殘滅之政，雖成必敗。』今國無善政，災變不息，百姓驚惶，人不自保，而復欲遠邊外乎？孔子曰：『吾恐季孫之憂不在顓臾』。且北狄尚強，而屯田警備，傳聞之事，恒多失實。誠能舉天下之半，以滅大寇，豈非至願？苟非其時，不如息人。」自是諸將莫敢復言兵事。三十一年，北匈奴遣使奉獻。

　　明年，改元中元元年，大赦天下。是歲初起明堂、靈台、辟雍及北郊兆域。使司空告祠高廟曰：

　　高皇帝與群臣約，非劉氏不王。呂太后賊害三趙，專王呂氏。賴社稷之靈，祿、產伏誅。天命幾墮，危朝更安。呂太后不宜配食高廟，同祧至尊。薄太后母德慈仁，孝文皇帝賢明臨國，子孫賴福，延祚至今。

　　其上薄太后尊號曰高皇后，配食地祗。遷呂太后廟主於國，四時上祭。是夏，京師醴泉湧出，飲之者固疾皆愈，惟眇蹇者不瘳。又有赤草生於水崖，郡國頻上甘露。群臣奏言：「嘉瑞顯慶，宜令太史撰集，以傳來世。」帝自謙無德，不納。

			　　卻說隗囂雄據隴西，更始二年遣使徵囂及崔、義等。囂初起兵，本欲以應漢，聞召將行，軍師方望以為更始未可知，固止之，囂不聽，望以書辭謝而去。囂等遂至長安，更始以為右將軍。方望初見更始政亂，知其必敗，辭囂去，乃於長安求得前孺子劉嬰，將至臨涇。三年正月，立為天子，聚黨數千人，望為丞相。更始遣李鬆與蘇茂等擊破，皆斬之。

　　方望弟方陽，以更始殺其兄，聞赤眉至華陰，乃往說樊崇曰：「更始荒亂，政令不行，故使將軍得至於此。今將軍擁百萬之眾，西向帝城而無稱號，名為群賊，不可以久。不如立宗室，挾義征伐。以此號令，誰敢不服？」赤眉以為然。時有齊巫狂言城陽景王大怒，曰：「當為縣官，何故為賊！」有笑巫者，輒病。軍中驚異，乃相與議曰：「今迫近長安，而鬼神如此，當求劉氏共尊立之。」乃求得劉盆子，立以為帝，自號建世元年。盆子太山式人，城陽景王章之後也。先赤眉過式，掠得之，時年十五，被發徒跣，敝衣赭汗，見眾拜，恐畏欲啼，嘗走從牧兒游，崇雖起勇力，而為眾所宗，然不知書數。徐宣故縣獄吏，能通《易經》。遂共推宣為丞相，崇御史大夫，逢安左大司馬，謝祿右大司馬，自楊音以下皆為列卿。於是長驅而進。三月，更始遣李鬆會同朱鮪拒於蓩鄉。鬆等大敗，棄軍走，死者三萬餘人。

　　先是鄧禹圍安邑，數月未能下。更始大將軍樊參將數萬人，度大陽欲擊禹。禹遣諸將迎擊於解南，大破之，斬參首。於是王匡、成丹、劉均等合軍十餘萬，復共擊禹。禹軍大敗，驍騎將軍樊崇戰死。會日暮罷戰，軍師韓歆及諸將見兵勢已摧，皆勸禹夜去，禹不聽。明日癸亥，匡等以六甲窮日，不出，禹因得理兵勒眾。明旦，匡悉軍出攻禹，禹令軍中無得妄動，既至營下，因傳發諸將鼓而並進，大破之。匡等皆棄軍亡走，禹率輕騎急追，生擒劉均及河東太守楊寶、持節中郎將弭彊，皆斬之。收得節六，印綬五百，兵器不可勝數。遂定河東。承制拜李文為河東太守，悉更置屬縣令長以鎮撫之。

　　王匡、張印為禹所破，還奔長安。印與諸將議曰：「赤眉近在鄭、華陰之間，旦暮且至。今獨有長安，見滅不久，不如勒兵掠城中以自宮，轉攻所在，東歸南陽，收宛王等兵。事若不集，復入湖池為盜耳。」申屠建、廖湛等皆以為然，共入說更始。更始怒不應莫敢復言。及赤眉立劉盆子，更始使王匡、陳牧、成丹、趙萌屯新豐，李鬆軍掫，以拒之，張印、廖湛、胡殷、申屠建等與御史大夫隗囂合謀，共劫更始以成前計。侍中劉能卿知其謀以告，更始托病不出，召張印等皆入，將悉誅之。惟隗囂不至。更始孤疑，使印等四人且侍於外訪廬。印與殷湛疑有變，遂突出，獨申屠建在，更始斬之。印與湛殷，遂勒兵掠東西市。昏時，燒門入，戰於宮中，更始大敗。明旦，將妻子車騎百餘，東奔新豐。更始復疑王匡、陳牧、成丹與張印等同謀，乃並召入，牧、丹先至，即斬之。王匡懼，將兵入長安，與張印等合。更始乃與李鬆、趙萌還長安，共攻匡、印於城內，連戰月餘，匡等敗走。更始徙居長信官。

　　卻說隗囂見赤眉入關，三輔擾亂，流聞光武即位河北，囂即說更始歸政於光武叔父，國三老劉良。更始不聽。諸將欲劫更始東歸，囂與通謀，事發覺，更始召諸將及囂，囂稱疾不入，勒兵自守，更始既斬申屠建，復使執金吾鄧曄，將兵圍囂。囂閉門拒守，至昏時，遂潰圍與數十騎，夜斬平城門關，亡歸天水。復招聚其眾，據故地，自稱西州大將軍。囂素謙恭愛士，傾身引接，為布衣交。以長安谷恭為掌野大夫，平陵范逡為師友，趙秉、蘇衡、鄭興為祭酒，申屠剛、杜林為持書，楊廣、王遵、周宗及平襄人行巡、阿陽人王捷、長陵人王元為大將軍，杜陵、金丹之屬為賓客，由此名震西州，聞於山東。

　　再說光武聞鄧禹平定河東，大喜，遣使持節，拜禹為大司徒。策曰：制詔前將軍禹：深執忠孝，與朕謀謨帷幄，決勝千里，孔子曰：「自吾有回，門人日親。」斬將破軍，平定山西，功效尤著。百姓不親，五品不訓，汝作司徒，敬敷五教，五教在寬。今遣奉車都尉，授印綬，封為酇侯，食邑萬戶。敬之哉。

　　鄧禹時年二十四，才學為中興二十八將之冠，故首封及之。越數日，以野王令王梁大司空，以吳漢為大司馬，景丹為驃騎大將軍，耿弇為建成大將軍，蓋延為虎牙大將軍，朱祐為建義大將軍，杜茂為大將軍。時宗室劉茂，自號厭新將軍，率眾降，封為中山王。七月己亥，駕幸懷，遣耿弇率強弩將軍陳俊，軍五社津，備榮陽以東；使吳漢率朱祐及廷尉岑彭、執金吾賈復、揚化將軍堅鐔等十一將軍圍朱鮪於洛陽。鄧禹亦自汾陰河入夏陽。更始中郎將左輔都尉公乘歙引其眾十萬，與左馮翊兵其拒禹於衙，禹破走之。而赤眉遂入長安。

　　先是赤眉至高陵，王匡等迎降之，遂共連兵而進。李鬆出戰，敗，死者二千餘人，赤眉生得鬆。時鬆弟汛為城門校尉，赤眉使使謂之曰：「開城門，活汝兄。」汛即開門。九月，赤眉入城，更始單騎走，從廚城門出。初侍中劉恭以赤眉立其弟盆子，自係詔獄，聞更始敗，乃出，步從至高陵。赤眉下書曰：「聖公降者，封長沙王。過二十日，勿受。」更始遣劉恭請降，赤眉使其將謝祿往受之。十月，更始遂隨祿肉袒謂長樂官，上璽緩於盆子。赤眉欲殺之，劉恭為請不能得，急拔劍欲自刎，樊崇等遽共救止之，乃赦更始。劉恭復為固請，得封長沙王。三輔苦赤盾暴虐，皆憐更始。而張印等以為慮，與謝祿謀，遂縊殺之於郊下。初光武聞赤眉入長安，更始破敗，棄城逃走，妻子裸袒，流冗道路，甚愍之。急下詔封更始為淮陽王，吏人敢有賊害者，罪同大逆。至是乃詔大司徒鄧禹及時進兵討之，而令收葬更始於霸陵。

　　卻說三輔連遭覆敗，赤眉所過殘賊，百姓不知所歸。聞禹乘勝獨克，而師行有紀，皆望風相攜負以迎軍，降者日以千數，眾號百萬。禹所止輒停車住節，以勞來之，父老童稚，垂發戴白，滿其車下，莫不感悅，於是名震關西。帝嘉之，數賜書褒美。諸豪傑皆勸禹徑攻長安，禹曰：「不然！今吾從雖多，能戰者少，前無可仰之積，後無轉饋之資。赤眉新拔長安，財富充實，鋒銳未可當也。夫盜賊群居，無終日之計，財穀雖多，變故萬端，寧能堅守耶？上郡、北地、安定三郡，土廣人稀，饒谷多畜，吾且休兵北道，就糧養土，以觀其弊，乃可圖也。」於是引軍北至栒邑。禹所到，擊破赤眉別將諸營保，郡邑皆開門歸附焉。

　　且說光武所遣攻洛陽十一將軍，乃是吳漢、王梁、朱祐、萬修、賈復、劉植、堅譚、侯進、馮異、祭遵、岑彭、王霸，而賈復作先鋒，先度河。白虎公陳僑恰引兵迎來，僑曰：「殺不死的鹽吏，何不知足也！」復答曰：」汝既聞我威名，便當卸甲歸降，何敢逆時以抗天兵？大抵亦迷於進退者耳。無多言，請飲吾刃。」舉矛便刺，十數回合，陳僑抵敵不住，大敗而走，大軍盡渡。朱鮪等逆戰，連破之，遂圍洛陽。賈復先王莽未為縣椽，嘗迎鹽於河東，後大戰青犢於射犬。又北與五校戰於真定，雖大破賊，而身受重傷，光武大驚曰：「我所以不令賈復別將者，為其輕敵也！果然失吾名將。聞其婦有孕，生女耶，我子娶之，生男子，我婦嫁之，不令其憂妻子也。」復病尋愈，追及光武於薊。故陳僑云云。

　　漢十一將軍圍洛陽，朱鮪等堅守，數月不下。帝以岑彭嘗為鮪校尉，令岑彭往說之。彭至城下見鮪，相勞苦歡語如平生。彭因曰：「彭往者得執鞭侍從，蒙薦舉拔擢，常思有以報恩。今赤眉已得長安，更始為三王所反，皇帝平定燕、趙，盡有幽、冀之地，百姓歸心，賢俊雲集，親率大兵來攻洛陽。天下之事，逝其去矣。公雖嬰城固守，將何待乎？」鮪曰：「吾非不知之。昔大司徒被害時，鮪與其謀，又諫更始無遣蕭王北伐，誠自知罪深耳。」彭還，具言於帝。帝曰：「夫建大事者，不忌小怨，鮪今若降，官爵可保，況誅罰乎？河水在此，吾不食言。」彭復往告鮪，鮪從城上下索曰：「必信，君然可乘此上。」彭趨索欲上，鮪見其誠，即許降。後五日，鮪將輕騎詣彭，顧敕諸部將曰：「堅守待我，我若不還，諸將徑將大兵上轅，歸郾王。」乃面縛，與彭俱詣河陽行在所。帝即解其縛，召見之，復令彭夜送鮪歸城。鮪深感，明旦悉其眾出降。帝拜鮪為平狄將軍，封扶溝侯。鮪淮陽人，後為少府，秩二千石，傳封累代雲。

　　十月，車駕入洛陽，幸南宮卻非殿，遂定都焉。訪求卓茂為太傅。茂字子康，宛人也。元帝時學乾長安，事博士江生，習《詩》《禮》及曆算，究極師法，稱為通儒。性寬仁恭愛，鄉黨故舊，雖行能與茂不同，而皆愛慕欣欣焉。嘗為密縣令，勞心諄諄，視民如子，吏人親愛而不忍欺之，教化大行，道不拾遺。平帝時天下大蝗，河南二十餘縣，皆被其災，獨不入密縣界。及王莽居攝，以病免歸。更始立，以茂為侍中祭酒，從至長安，知更始政亂，以年老乞骸骨歸。光武初即，先訪求之。茂時年七十餘矣，詣河陽謁見，以為太傅，封褒德侯。初，茂與同縣孔休、陳留蔡勛、安眾劉宣、林國龔勝、上黨鮑宣六人同志，不仕王莽，並名重當時。劉宣字子高，安眾侯崇之從弟。知王莽當篡，乃變姓名，隱避林藪，至是乃出。光武以宣襲封安眾侯，擢龔勝子賜為上谷太守，求休、勛子孫，賜谷以旌顯之。又徵瑯邪伏湛，拜為尚書，使典定舊制。

　　時檀鄉賊聚眾數十萬，縱橫趙、魏間。建武二年春，大司馬吳漢率大司徒王梁，建義大將軍朱祐，大將軍杜茂，執金吾賈復，揚化將軍堅譚，偏將軍王霸，騎都尉劉隆、馬武、陰識共擊之於鄴東漳水上，大破之，降青十餘萬人。漢復率諸將擊鄴西山賊黎伯卿等，及河內、修武，悉破諸屯聚。

　　於是大封功臣，吳漢為廣平侯，朱祐堵陽侯，景丹櫟陽侯，杜茂苦陘侯，劉隆亢父侯，傅俊昆陽侯，堅鐔強侯，馬武山都侯，馮異陽夏侯，岑彭先已封歸德侯，賈復已封冠軍侯，至是益封穰、朝陽二縣，蓋延更封安平侯，陳俊是時攻匡城縣賊，下四縣，更封新處侯，臧宮封成安侯，耿弇更封好畤侯，食好畤、美陽二縣，王霸為富波侯，祭遵拜徵虜將軍，封穎陽侯，任光阿陵侯，李忠中水侯，萬修更封槐裡侯，邳彤先已更封靈壽侯，劉植更為昌城侯，耿純高陽侯。

　　力子都者，東海人也，莽未起兵鄉里，鈔擊徐、兗界，眾有六七萬。更始立，遣使降，拜子都徐州牧。光武狼貝奔信都時，任光嘗假稱劉公將城頭子路、力子都兵百萬眾，從東方來擊諸反虜。城頭子路，姓爰名曾，字子路，起兵盧城頭，故號為城頭子路，寇掠河、濟間，眾至二十餘萬，亦降更始雲。力子都為其部曲所殺，餘黨相聚，與諸賊會於檀鄉，因號為檀鄉。檀鄉渠帥董次仲始起茬平，遂渡河人魏郡清河，與五校合。

　　初吳漢率眾擊槽鄉，有詔軍事一屬大司馬，而大司空王梁，輒發野王兵。帝以其不奉詔敕，令止於所在縣，而梁復以便宜進軍。帝以梁前後違命，大怒，遣尚書宗廣，持節即軍中斬梁。廣不忍，乃檻車送京師。既至，赦之。光武於功臣嚴而不峻，恩而不溺，惟始終保全，賢於高祖遠矣。其功臣食邑大國四縣，餘各有差，下詔曰：

　　人情得足，苦於放縱，快須臾之欲，忘慎罰之義。惟諸將業遠功大，誠欲傳於無窮，宜如臨深淵，如履薄水，戰戰慄栗，日慎一日。其顯效未酬，名籍未立者，大鴻臚趣上，朕將差而錄之。

　　博士丁恭議曰：「古帝王封諸侯，不過百里，故利以建侯，取法於雷，強幹弱枝，所以為治也。今封諸侯四縣，不合法制。」帝曰：「古之亡國，皆以無道，未嘗聞功臣地多而滅亡者。」乃遣謁者，即授印緩。策曰：

　　在上下驕，高而不危，制節謹度，滿而不溢，敬之戒之，傳璽子孫，長為漢戒。先是檀鄉、五樓賊，入繁陽、內黃，又魏郡大姓，數反覆，而更始將卓京謀欲相率反鄴城。帝以銚期為魏郡太守，行大將軍事。期發郡兵擊卓京，破之，京亡入山，追斬其將校數十人，獲京妻子。進擊繁陽、內黃，復斬數百級，郡界清平。盜賊督李熊，鄴中之豪，而熊弟陸，謀欲反城迎檀鄉。或以告期，不應，告者至三四，期乃召問熊。熊叩頭首服，願與老母俱就死。期曰：「為吏儻不若為賊樂者，可歸與老母往就陸也。」使吏送出城。熊行，求得陸，與同詣鄴城西門。陸不勝感愧，自殺以謝期。期嗟歎，以禮葬之，而還熊故職。於是郡中服其威信。
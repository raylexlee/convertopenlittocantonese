
			　　卻說帝素強無疾病，時楚王梁王來朝，明旦當辭去，又欲拜孔光為丞相，已刻侯印書贊。昏夜平善入宮，次日晨早，忽聞宮中大亂。皇太后急自進宮，只見帝挺臥帳中，已不能言，陰精湧出不止，頃刻氣絕。太后立詔大司馬王莽，究問發病狀。趙昭儀已自殺矣。

　　帝無嗣，早已立定定陶共王之子為太子，於是即位，即哀帝，以孔光為丞相，罷大司馬王莽就第。帝欲收攬威柄，而很愎不明，初以師丹為大司嗎，又策免大司空何武，遣就國，而以丹為大司空，以傅喜為大司馬。後以共皇立廟京師事，下議，獨師丹以為不可，不合上意，以細事下廷尉，劾丹大不敬，免為庶人，復賜爵關內侯。又以朱博為丞相。孔光忤傅太后指，免為庶人。師丹亦免為庶人。大臣黜陟無定，又下尚書僕射鄭崇獄，免司隸孫寶為庶人。

　　時侍中董賢，性和柔便佞少上三歲，美麗無雙，得倖於上，貴震朝廷，常與上臥起。妻得通引籍殿中，女弟為昭儀，父恭為少府。詔將作大匠，為賢起大第於北闕下，窮極技巧。又為賢起塚塋於義陵旁，周垣數里。於是鄭崇極諫，上責崇曰：「君自門庭如市，何以欲禁切主上？」崇對曰：「臣門如市，臣心如水。」上怒，下崇獄。司隸孫寶上書曰：「崇獄覆治，榜掠將死，卒無一辭，道路稱冤。疑昌與崇內有纖芥，浸潤相陷，請治昌以解眾心。」蓋尚書令趙昌諛旨，奏崇與宗族通來往，疑有奸三。於是詔曰：「司隸主附下罔上，國之賊也，免為庶人。」而崇死獄中。

　　封董賢為高安侯，孫寵為方陽侯，息夫躬為宜陵侯。諫大夫鮑宣復上書諫曰：

　　竊見孝成皇帝時，外親特權，獨亂天下，奢泰無度，窮困百姓，是以日食且十，彗星四起，危亡之徵，陛下所親見也。今奈何反覆劇於前乎？朝臣無有大儒骨鯁之士，論議通古今，憂國如饑渴者。敦外親小童，倖臣董賢等在省戶下。陛下欲與此共承天地，安海內，甚難！官爵非陛下之官爵，乃天下之官爵也。陛下官非其人，而望天悅民服，豈不難哉！孫寵、息夫躬奸人之雄，惑世尤劇，宜以時罷退。及外親幼童，未通經術者，皆宜令體，就外傅。急徵傅喜，使領外親；何武、師丹、孔光、彭宣，龔勝可大委任。陛下尚容無功德者甚眾，曾不能忍武等邪？治天下者、當用天下之心為心，不得自專快意而已也。

　　上覽奏不喜，以宣名儒，優容之。

　　明年，復益封董賢二千戶。時王嘉為丞相，乃封還詔書，諫曰：「爵祿、土地，天之有也。王者代天爵人，不宜濫授。董賢佞幸之臣，陛下傾爵位以貴之，單貨財以富之，損至尊以寵之，流聞四方，皆同怨疾。」云云。上大怒，召嘉詣尚書，以他事責問。孔光等遂奏嘉迷國罔上，不道，詔召丞相詣廷尉詔獄。嘉喟然仰天歎曰：「幸得充備宰相，不有進賢退不肖，以是負國，死有餘責。」遂不食，嘔血而死。

　　以孔光為丞相。上故令賢私過孔光家。光聞賢來，知上欲尊寵董賢，乃警戒衣冠出門以待，望見賢車，乃垂手卻入，賢至中門，光入閣，既下車，乃趨出拜謁。迎送恭謹，不敢用賓主鈞敵之禮。上喜，立拜光兩兄子為諫大夫常侍。

　　賢由是權與人主侔矣。上方珍寶，盡歸董氏。嘗共上晝寢，左右白事，上欲起，而賢偏籍上袖，恐驚賢寐，乃斷袖而起，其寵愛如此。後置酒麒麟殿，上從容視賢，笑曰：「吾欲法堯禪舜，何如？」中常侍丁閎進曰：「陛下承宗廟，當傳子孫於無窮，統業至重，天子無戲言。」上默然。左右遣閎出，閎遂上書曰：「昔文帝幸鄧通，不過中大夫，武帝幸韓嫣，賞賜而已，皆不在大位。今賢無功封侯，列備鼎足，喧嘩道路，不當天心。」上下從，亦不罪之。元壽二年五月，以董賢為大司馬，孔光為大司徒，彭宣為大司空。六月，帝崩，時年二十五歲。在位六年。

　　太皇太后聞帝崩，立即駕往未央宮，收取璽綬。召大司馬賢，問以喪事調度，賢憂懼不能對。太后曰：「新都侯莽，前奉送先帝大行，曉習故事，吾令莽佐君。」賢頓首曰：「宰甚。」太后遣使者馳召莽。莽至，以太后指，使尚書劾董賢，不親醫藥，禁止不得入宮殿。賢免冠徒跳詣闕，莽又以太后有詔，即闕下冊收賢印綬，罷歸第。賢歸、與妻即日皆自殺。家人惶恐，夜葬之。莽疑其詐死，發其棺至獄診視，因埋於獄中。籍沒其家財，得四十二萬萬。父恭與家屬徙合浦。後人有詩歎曰：

　　雲陽舍人貌自工，年才二十為三公。

　　法堯禪舜尚不惜，何況斷褒枕席中。

　　孝武當年稱好色，思患預防殺鉤弋。

　　嬖一幸豎忘祖宗，欲綿漢祚何由得，
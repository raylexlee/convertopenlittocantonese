
			　　隗囂字季孟，天水成紀人也，少仕州郡，劉歆引用為士。莽地皇三年，遣囂等齎詔曉諭天下，囂見莽將敗，乃亡歸鄉里。囂季父崔，素豪俠，能得眾，聞更始立而莽兵連敗，於是乃與兄義及上邦人楊廣、冀人周宗，謀起兵應漢。囂止之曰：「兵，凶事也。宗族何辜！」崔不聽，遂聚眾數千人，攻平襄，殺莽鎮戎大尹。而崔、廣以為舉事宜立主，以一眾心，咸以囂素有名，好經書，遂共推為上將軍。囂辭讓不得已，曰：「諸父眾賢，不量小子，必能用囂言者，乃敢從命。」眾皆曰：「諾。」

　　囂既立，乃遣使聘請平陵人方望，以為軍師。望至，說囂曰：「足下欲承天順人，輔漢而起。今立者乃在南陽，王莽尚據長安，雖欲以漢為名，其實無所受命，將何以見信於眾乎？宜急立高廟，稱臣奉祠，所謂神道設教，求助人神者也。且禮有損益，質文無常，削地開兆，茅茨土階，以致其肅敬。雖未備物，神明其舍諸？」囂從其言，遂立廟邑東，祀高祖、太宗、世宗，囂等皆稱臣，史奉壁而告。祝畢，有司穿坎於庭，牽馬操刀，奉盤錯鍉，割牲而盟曰：

　　凡我同盟，三十一將，十有六姓，允承天道，興輔劉宗。如懷奸慮，神明殛之，高祖、文皇、武皇，俾墜厥命，厥宗受兵，族類滅亡。

　　有司奉血鍉進，護軍舉手揖諸將軍曰：「鍉不濡血，歃不入口，是欺神明也，厥罰如盟，」既而薶血加書，一如古禮。事畢，移檄告郡國曰：

　　漢復元年七月已西朔已已，上將軍隴囂、白虎將軍隗崔、左將軍隗義、右將軍楊廣、明威將軍王遵、雲旗將軍周宗等告州牧、部監、郡卒正、連率、大尹、尹、尉隊大夫、屬正、屬今：故新都候王莽，慢侮天地，悖道逆理，鴆殺孝平皇帝，篡奪其位。矯托天命，偽作符書，欺惑人庶，震怒上帝。反戾飾文，以為祥瑞，戲弄神祗，歌頌禍殃。楚越之竹不足以書其惡，天下昭然所共聞見。今略舉大端，以喻吏民。蓋天為父，地為母，禍福之應，各以事降。莽明知而冥昧觸冒，不顧大忌，詭亂天術，援引史傳。昔秦始皇毀壞諡法，以一二世欲至萬世，而莽下三萬六千歲之歷，言身當盡此度，循亡秦之軌，推無窮之數，是其逆天之大罪也，分裂郡國，斷絕地絡，田為王田，賣買不得，規錮山澤，奪民本業，造起九廟，窮極土作。發塚河東，攻劫丘壟，此其逆地之大罪也。尊任殘賊，信用奸佞，誅戮忠正，覆按口語，赤車奔馳，法冠晨夜，冤係無辜，妄族眾庶。行炮恪之刑，除順時之法，灌以醇醯，裂以五毒。政今日變，官名月易，貨幣歲改，吏民昏亂，不知所從，商旅窮窘，號泣市道，設為六管，增重賦斂，刻剝百姓，厚自奉養，苞苴流行，財入公輔，上下貪賄，莫相檢考。民坐挾銅炭，沒入鍾官，徒隸殷積，數十萬人，工匠饑死，長安皆臭。既亂諸夏，狂心益悖，北攻強胡，南擾勁越，西侵羌戎，東摘貊。使四境之外，並入為害，緣邊之郡，江海之瀕，滌地無類。故攻戰之所敗，苛法之所陷，饑饉之所夭，疾反之所及，以萬萬計。其死者則露屍不掩，生者則奔亡流散，幼孤婦女，流離係虜。此其逆人之大罪也。是故上帝哀矜，降罰於莽，妻子顛殞，還自誅刈，大臣反據，亡形已成。太司馬董忠，國師劉歆，衛將軍王涉，皆結謀內潰；司命孔仁，納言嚴尤，秩宗陳茂，舉眾外降。今山東之兵，二百餘萬，已平齊楚，下蜀漢，定宛洛，據敖倉，守函谷，威命四布，宣風中嶽，興滅繼絕，封定萬國，遵高祖之舊制，修孝文之道德。有不從命，武軍平之。馳使四夷，復其爵號，然後還師振旅，橐弓臥鼓，申命百姓，名安其所，庶無負子之責。

　　右檄數莽罪惡，萬於桀紂，且無虛辭雲。囂乃勒兵十萬，擊殺雍州牧陳慶。將攻安定。安定大尹王向，莽從弟平阿侯譚之子也，威風能行其邦內，屬縣皆無叛者，囂乃移書於向，喻以天命，反覆誨示，終不從。於是進兵虜之，以徇百姓，然後行戮，安定悉降，聞長安中亦起兵誅莽，囂遂分遣請將，徇隴西、武都、金城、武威、張掖、酒泉、敦煌。

　　且說伯升攻宛，數月不能下。城中食盡，百姓環告岑彭，彭不得外郡之息耗，思死守徒殃百姓，乃出降漢。諸將恨極，咸欲誅之，伯升在曰：「彭守宛城，職也，降以救百姓，義也，今舉大事，當表義士，不如封之，以勸其後。」遂請於更始，封為歸德侯。更始遂入都之。先，平林從攻新野，新野宰潘臨威信素著，能得眾，攻之不能下。宰登城言曰：「母恃力，但得司徒劉公一信，則自願下耳。」及伯升軍至，即開城門降。

　　伯升五月拔宛，六月，光武破王莽王邑，兄弟威名益甚。由是更始群臣不自安，遂共謀誅伯升，乃大會諸將，以成其計。更始取伯升寶劍視之，繡衣御史申屠建隨獻玉決，令早決也，更始竟不能發。及罷會，伯升勇樊宏謂伯升曰：「昔鴻門之會，范增舉決以示項羽。今建此意，得無不善乎？」伯升笑而不應。初，李軼諂事更始貴將，光武深疑之，常以戒伯升曰：「此人不可與信，須防之。」又不聽。伯升部將宗人劉稷，數陷陣潰圍，勇冠三軍。時將兵擊魯陽，聞更始立，怒曰：「本起兵圖大事者，伯升兄弟也。今更始何為者耶？」更始聞而心忌之，以稷為抗威將軍，稷不肯拜。更始乃與諸將陳兵數千人收稷，將誅之，伯升固爭，李軼、朱鮪因勸更始並執伯升，即日遇害。有二子，建武二年，立長子章為太原王，興為魯王。十五年，追諡伯升為齊武王。此是後話。

　　光武既納陰後，因復引兵循下穎陽，乃略父城。父城人馮異，字公孫，好讀書，通《左氏春秋》《孫子兵法》，時以郡掾監五縣。漢兵起，與父城長苗萌共守城。光武攻之不下，屯兵巾車鄉。異間出微行視屬縣，為漢兵所執。時異從兄孝及同郡丁、呂晏並從光武，因共薦異，得召見。異曰：「異一夫之用，不足為強弱。有老母在城中，願歸據五城，以效功報德。」光武大喜。異歸，謂苗萌曰：「今諸將皆壯士屈起，多暴橫；獨有劉將軍所到不虜掠。觀其言語舉止，非庸人也，可以歸身。」苗萌曰：「死生同命，敬從子計。」

　　會傳伯升為更始所害，光武大驚，隨笑曰：「吾嘗謂伯升性剛，不可涉世，果遂至此。君臣之間，豈同草莽，可自任其天性耶？」語畢，無悲容。諸將大怒曰：「更始何人哉！惟知伏草莽中，擄掠人財物，劫人婦女者耳。微將軍兄弟，猶在綠林叢藪中，不為嚴公所誅戮，亦云幸矣，何有今日！劉司徒以國賊未滅，謙退未遑，聽彼侈然而稱帝，不知感愧，反敢嫉賢妒功。至此無知賊子，將置將軍於何地？彼朱鮪者，賊性未除，李軼尤諂佞反覆小人，不盡寸斲之，不足以舒人意。請助將軍擒此數賊，不須昆陽城下半功也。」光武大怒曰：「更始既立，則名分所在，誰敢顧私？報復相尋，天下安有寧日？若輩敢造反，請先試吾頭。」嚇得眾人低頭不語而退。

　　少間，臧宮請私見，宮入，見光武捶胸飲泣，半晌哽咽不能言。宮再三弔慰，乃曰：「今事未成，兩兄俱喪。秀幼孤，何以獨生哉！」宮曰：「死者不能復生，讒賊終當自敗。方今王莽未敗，誠恐自攻有誤，賊人未有不大笑也。」宮曰：「然則請宛將如何？」曰：「以釋其猜忌耳。」宮曰：「設若變，思慮之。」光武曰：「得君翁等相隨，雖百萬軍何懼。況吾以兵往，子但秘之勿泄。」遂起行。

　　先潁陽縣吏祭遵往進見，光武愛其容儀，署為門下史。遵字弟孫，穎陽人。少好經書，家富給，而遵恭儉，喪母，負土起墳，嘗為部吏所侵，結客殺之。初縣中以其柔也，既而皆憚焉。時馬成已調寧郟令，王霸以父年老，念之，還休鄉里，從行者只臧宮、傅俊、任光、丁、呂宴、祭遵、馮孝、銚期等十餘人，銚期字次況，潁川郟人也，長八尺二寸，容貌絕異，矜嚴有威。父猛為桂陽太守，卒，期服喪三年，鄉里稱之。光武聞期志義，召署賊曹掾。既至，宛城司徒官屬朱祐等迎弔光武，光武難交私語，深引過而已，不自伐昆陽之功，又不敢為伯升服喪，飲食言笑如平常。更始以是自慚，拜光武為破虜大將軍，封武信侯。

　　更始乃遣定國上公王匡攻洛陽，西屏大將軍申屠建，丞相司直李鬆攻武關，三輔震動。

　　是時海內豪傑聞漢破莽兵百萬於昆陽，翕然響應，皆殺其牧守，自稱將軍，用漢年號，以待詔命。旬月之間，遍於天下。莽大怖恐，拜將軍九人，皆以虎為號，號曰九虎，將北軍精兵數萬人東出，而納其妻子於宮中，以為質。時省中黃金萬斤者為一匱，尚有六十匱，黃門、鈞盾、臧府、中尚方處處各有數匱，長樂御府、中御府及都內、平準帑藏錢帛珠王財物甚眾，莽殊愛惜之，賜九虎人四千錢。眾重怨，無鬥意。九虎至華陰，遇於匡領數千人攔住挑戰，破其一部。鄧曄卻將二萬餘人從閿鄉南出棗街，又北抄九虎後擊之。六虎敗走，內二人詣闕歸死，莽殺之，四人遂逃亡。其三虎收散卒保京師倉。

　　漢兵至，鄧曄開武關迎之，李鬆遂將二千餘人至湖，與曄等共攻京師倉，未下。曄乃以宏農掾王憲為校尉，將數百人北度渭，入左馮翊界，降城略地。李鬆遣偏將軍韓臣等徑西至新豐，與莽波水將軍戰，波水敗走，韓臣等追奔，遂至長門宮。王憲北至頻陽，所過迎降大姓，櫟陽申碭，下邦王大，皆率眾隨憲。縣嚴春，茂陵董喜，藍田王孟，槐裡汝臣，盩厔王扶，陽陵嚴本，杜陵屠門少之屬，眾皆數千人，假號稱漢將。

　　時李鬆、鄧曄以為京師小小倉尚未能下，何況長安城，當須更始帝大兵到。即引軍至華陰，造攻城具以待。而長安旁兵四會城下，聞天水隗氏兵方到，皆爭欲先入城，貪立大功囟掠之利。莽遣使者分赦城中請獄囚徒，皆授兵器，殺豬飲其血，與誓曰：「有不為新室者，社鬼記之。」史湛將領，度渭橋，皆走散。諶空還。眾兵發掘莽妻子父祖塚，燒其棺槨及九廟、明堂、辟雍，火照城中。或謂莽曰：「城中卒，東方人，不可信。」莽更發越騎士為衛，門置六百人，各一校尉。

　　十月戊申朔，兵從宣平城門人，民間所謂都門也。張邯巡行城門，逢兵見殺，王邑、王林、■惲等，分將兵距擊北闕下。漢兵貪獲莽得封，力戰者，七百餘人。會日暮，官府邸第盡奔亡。

　　二日己酉，城中少年朱弟、張魚等，恐見囟掠，趨呼相和，燒作室門，斧敬法闊，大呼曰：「反虜王莽，何不出降。」火及掖庭承明，黃皇室主所居也，室主焚死。莽避火宣室前殿，火輒隨之，宮人婦女啼呼曰：「當奈何。」時莽紺袀服，帶璽韍，持虞帝匕首，天文郎按拭於前，日時加某，莽旋席隨斗柄而坐曰：「天生德於予，漢兵其如予何？」莽時不食，少氣困極矣。

　　三日庚戌，晨旦，群臣抉掖莽，自前殿南下椒除，西出白虎門，就車之漸台，欲阻池水。猶抱持符命、威鬥，公卿大夫、侍中、黃門郎從官尚千餘人隨之。王邑晝夜戰，疲極，士死傷略盡，馳入宮，輾轉至漸台守莽。軍眾入殿中，呼曰：「反虜王莽安在？」有美人出房曰：「在漸台。」眾兵追至，圍數百重。台上亦備弓弩，稍稍夭盡，無以復納，則短兵接戰，王邑■惲等戰死，莽入室。下時，眾兵上台，王揖、趙博、苗沂、唐尊、王盛、王參等皆死台上。商人杜吳殺莽，取其緩，校尉東海公賓就，故大行治禮，識天子綬，因問吳綬主所在，曰：「室中西北販間。」就趨往斬其首，軍人分裂莽身，支節肌骨，數十人臠切分之。公賓就持莽首詣王憲。憲自稱漢大將軍，城中兵數十萬屬焉。止宿東官，妻莽後宮，乘其車服。

　　六日癸丑，李鬆、鄧曄入長安，趙萌、申屠建亦至。以王憲得璽綬不輒上，多挾宮女，建天子鼓旗，收斬之。傳莽首詣宛，更始懸其首於市，百姓共擲擊之，或切食其舌。

　　是月，拔洛陽，生縛王匡、哀章，至，皆斬之。先嚴尤、陳茂降劉望，望以嚴尤為大司馬，陳茂為丞相。十月，遣奮威大將軍劉信擊殺望，並誅嚴尤、陳茂。岑彭從朱鮪擊揚州，格殺李聖，孔仁將其眾降。天下悉歸漢矣。更始將都洛陽，以光武行司隸校尉，使前整修宮府，於是置僚屬，作文移，從事司察，一如舊章。更始定都，遂以劉賜為丞相。

　　卻說申屠建嘗事崔發學《詩》，建入長安，發投降見建，猶時時稱說符命，建恐惑眾，送發詣丞相府。劉賜問曰：「汝莽所封說符侯也，新井、石午等事，果天告帝符，抑亦人為之？」發不語，賜曰：「汝以善解說符命取封侯，今不直對，先斷汝舌。」左右擒倒，毀其齒，發急曰：「大抵皆取富貴者所為耳！一時附和，實繁有徒，人皆為之，吾敢不為耶？」賜曰：「然則莽起九廟時，莽與汝富貴已極，汝與張邯何復諛之，以為宜崇其制度，令萬世後無以復加，糜有用之財，死無辜之眾，徒竭肌髓，無益名，亦樂為之，又何意也？世間諸佞小人，侮聖人之言，為斯文之玷，若谷永、張禹、楊雄、孔光之徒，生用不榮，死猶遺臭，今劉歆、哀章、張邯等，已就誅戮，死將及汝，鬼如有靈，為問永、禹、雄、光等曰：『寵祿幾時，富貴安在？』雖漢室當衰，故有妖孽，然汝與數輩，皆號為儒者，死或有靈，亦知愧悔否？」發大哭，叩頭乞命。賜曰：「天地之大，何難容汝？但汝素有虛名，為德之賊，不斬汝，恐小人得生，又將逞其故態，搖唇鼓舌，以惑天下，且令人謂讒佞竟無慘報，殊不足以示後世也。」遂拖赴市曹行戮。史諶、王延、王林、趙閎亦降而見殺。

　　初，諸假號兵人人望封侯。申屠建既斬王憲，又揚言三輔人大黠，共殺其主，於是吏民惶恐，皆哄去屬縣屯聚，建等不能下。乃傳送乘輿服御，又遣中黃與從官，奉迎遷都。二年二月，更始自洛陽而西。時三輔吏士東迎更始，見諸將過，皆冠幘而服婦人衣，諸於繡裾，莫不笑之。時有知者，以為服之不中，身之災也，恐禍及，奔入邊郡避之。及見司隸僚屬，皆歡喜不自勝，老吏或垂涕曰：不圖今日復見漢官威儀。」由是識者皆屬心焉。更始到長安，下詔大赦，非王莽子，他皆除其罪。故王氏宗族得全，三輔悉平。
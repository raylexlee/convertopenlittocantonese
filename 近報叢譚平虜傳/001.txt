

    
	
		
			序
			　　予坐南都燕子磯上，閱邸報，奴囚越遼犯薊，連陷數城，抱杞憂甚矣。凡遇客聞自燕來者，輒促膝問之，言與報同，第民間之義士烈女，報人視為細故不錄。然予聞之，更實獲我心焉。忠孝節義兼之矣，而安得無錄？今奴賊已遁，海晏可俟，因紀邸報中事之關係者，與海內共欣。逢見上之仁明智勇，間就燕客叢譚，詳為紀錄，以見天下民間亦有此之忠孝節義而已。傳成，或曰：「風聞得真假參半乎？」予曰：「苟有補於人心世道者，即微訛何妨？有壞於人心世道者，雖真亦置。所願者內有濟川之舟楫，外有細柳之旌旗。衣垂神甸，雲擁萬國，冠裳氣奪鬼方，風搖兩階乾羽而已。」　　　茲集出，使閱者亦識虜酋之無能，可制梃以撻之也。固名曰《近報叢譚平虜傳》，近報者，邸報；叢譚者，傳聞語也。　　吟嘯主人書於燕子磯上


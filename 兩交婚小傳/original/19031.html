<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>兩交婚小傳 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　同此大冶賦姿，獨津津於一二人、三四人，而謂之佳，謂之美，則鬚眉而外，當必有秀骨妍肌，出幽閣之類，拔香閨之萃者也。故笑實堪憎，顰尤可喜，為人所欣慕耳。雖然，此猶佳美於耳目，而銷一時之魂者。至於竊天地之私，釀詩書成性命，乞鬼神之巧，鏤錦繡作心腸，感時吐彤管之雋詞，觸景飛香奩之警句，此又益肌骨之榮光，而逗在中之佳美者也。故遠山之眉，有時罷筆，而白頭之句，無今古而傷心。以此知色之為色必借才之為才，而後佳美刺入人心，不可磨滅也。不然，則蛾眉螓首，世不乏人，而一朝黃土，寂寂寥寥，所謂佳美者安在哉！故深心慧性人，悟色衰愛弛，病稍減客，即蒙帳中之被，而不令人主見。若詠雪回文，任白骨銷沉，而香名愈烈，則此中之所重，不昭然有在乎！故誇張其色，往往附會英才，以高聲價。孰知色可誇張，面才難附會。何也？紅顏巳逝，即妄稱落雁沉魚，亦有信之者，無可質也。至若才在詩文，或膾炙而流涎，或噦心而欲嘔，其情立見，誰能掩之？始知性情之芳香，齒牙之靈慧，出之幽而幽，出之秀而秀，種自天生，不容偽也。彼輕視佳美者，以為一借閨妝，便足傾城傾國，遂莫須造事。烏有生人；欲以嫫姆而捉西子之刀，不幾令寒酸之攢眉，竟付作傴僂之捧腹資耶！不獨牙酸齒冷，且令對鏡之花，照潭之月，一例坐於疑團，烏乎可也。雖然無傷也，花縱未開，必不類草；月雖不滿，亦異於星，安可因魚目取譏，而遂令照乘之珠，不輝輝於天下哉！況自古才難，何容秘美。故於《平山冷燕》四才子之外，復拈甘辛《兩交婚》為四才子之續。雖地異人殊，事非一致，時分代別，情屬兩端，然東西岱華，霞靄遙聯，南北女牛，杼犁相望。雖非有意扳援，而實未嘗不無心映藉也。若二書懦雅風流，後先占勝；詩詞情性，分別出奇，實有謂之佳，謂之美，逗才色於大冶之外，而前不容湮，後不可沒，又安得不顧盼而嘖嘖稱其為相續也哉！若婚何以交，交何以兩，則佳美之才角相柯斧之。讀之自見，茲不復贅。<br />
　　天花藏主人題於素政堂<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>雲海爭奇記·兵書峽 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　僕自客歲，以病家居，杜門卻掃，經卷藥爐，自安禪悅。匪惟無心世事，即筆墨生涯亦擬拋棄。顧以《新北京》、《天風》兩報主者，均為多年朋友。拙著《蜀山》、《青城》兩小說，同未完卷，欲罷不能，延至今邇。僕既病且懶，初意此二報而外，不復肆為筆孽，再有寫作矣。上月《實報》主人以某君之介，囑撰小說，以疥欄尾。辭不獲允，迄未報命。頃又一再敦迫，詞意殷勤，若欲必得。勉草斯篇，用圖塞責。竊思武俠小說久成濫筋，僕更倫荒，何當俊賞？明知巴里之言，難為《實報》增重，第幼隨宦轍，性適嬉遊，長更旅食四方，頻年流轉，足跡所經，實半國內。茲者志事弗應，意復慵散，未了中年，幾類枯僧。獨於山水癖嗜，結習難忘，登臨莫遂，猶存遐想。每當風雨晦明，煙晨月夕，輒復坐溫舊夢，神往竟日，以是道裏山川，時縈胸臆，每借小說，寄其幽情。雖筆致庸凡，學殖未逮，不足以狀丘壑林泉煙雲變態之奇；然景因實踐，記類寫真，篇中道裏山川之所由涉，風土人情之所由履，其視此為臥遊之資乎？<br />
　　江南為吾國文物富庶之邦，而兩浙山水之秀麗，又復由於東南諸省江山毓秀，人才輩出，岩壑幽樓，盡多奇士。惟以此輩英男俠女，大都遁跡林泉，遊神物外，襟懷淡泊，性慕沖虛。即有任俠尚義之行，亦多是我行我素，不喜世知。鄉里老儒，標榜性理之學，偶涉奇跡，便認為怪力亂神之言，於所不語，志怪談鬼之人大都坎凜終身。我何人斯，敢犯時忌！偶有聞見，往往掩耳疾走，若將浼焉，匪惟不敢言，且亦不敢聞，筆之於書更無論矣。其身受者，又多無告窮黎、寡識編氓。以故敢言者不能傳，能傳者不敢言，豪情勝事只在民間，終不達于士大夫之耳目。文人筆記間有載列，亦以忌避孔多，語焉弗盡。冠帶之人尚且謂其非情，譬之寓言，甚或目為邪說，多所垢病。歲年淹沒，於是乎其傳者寡矣。<br />
　　作者漫遊四方，喜聞異事，登臨之頃，每就山僧野道、村老逸民，促坐清談，詢以所知，而于遊俠跡事尤多嚮往，廿年塵跡，聞見殊多，是有記焉。<br />
<br />
　　　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
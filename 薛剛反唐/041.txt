

    
	
		
			第四十一回　　獻漢陽國泰接駕　備吐番承業回朝
			　　再說漢陽守將姓殷，名國泰，乃是殷開山之後，善用雙戟，力敵萬人。手下有兩員偏將，乃是賈清、柳德，十分雄勇。他三人名雖主將下僚，實勝同胞，皆心存忠義，痛恨武氏，久欲叛周復唐，恨未有主。今一聞馬周保太子李旦兵臨城下，心中大喜，即同賈清、柳德商議道：「二位賢弟，今馬周兵臨城下，聞他保正宮王后之子李旦，復興唐基，你意如何？」二人齊道：「我想當初太宗親冒矢石，得有天下，不料今日被淫賊武氏傾覆，實為可恨。況我等皆世受唐家爵祿，豈可背主忘恩！依弟愚見，大哥明日傾兵出城，會一會馬周，如果真是保的小主李旦，即便迎請入城，共扶小主，以誅淫賊！」國泰聞言大喜。
　　次日，國泰同賈清、柳德領兵三千出城，直抵唐營。馬周聞報，即領王欽、曹彪上馬出營，來至陣前。國泰大呼道：「來者莫非馬元帥麼？」馬周道：「然也。我聞將軍乃開山公之孫，世代簪纓，忠良舊臣，足下又英雄素著，勇冠三軍，為何屈膝婦人，頓忘舊主？今本帥奉正宮王后之子李旦，恢復江山，將軍若肯歸保皇唐小主，自當加職，就是令先祖，亦必含笑於九泉。」國泰聽了此言，道：「末將豈肯歸服武氏，每欲起兵，恨未有主。今既有小主降臨，末將焉敢不遵。」馬周大喜道：「既如此，請速回城，整備鸞輿，恭迎小主便了。」國泰應諾，領兵進城去了。
　　馬周回營，速差王欽回山接駕。太子聞知大喜，即同王欽下山，來至營中。馬周奏知其事，說「殷國泰忠心報主，千歲可重封官職，以安其心。今日初次出兵，不費張弓一矢，得此漢陽城池，足見中興吉兆矣。」太子大喜。忽見軍士來報，說「殷將軍統領多人，備輿迎接聖駕入城。」太子進同馬周眾將一齊出營。只見殷國泰同賈清、柳德俯伏在地，太子上前扶起，安撫一番，遂入城。進了帥府，升了公座，殷國泰率領賈清、柳德並眾將，上前朝見，又獻上漢陽輿圖版籍並軍糧馬冊，太子大喜，就封殷國泰為歸命侯，賈清、柳德為瞟騎將軍。三人謝恩，大排筵席，相議要攻取臨江。
　　那臨江城總兵李信聞報，心中大驚，連忙草下本章，差官連夜上長安，啟奏武后。武后看了本章大怒，即下旨封李承業為興周滅李大元帥，領兵十萬，刻日興兵，下漢陽捉拿妖人李旦，剿滅逆賊馬周。李承業領旨，即點精兵十萬，帶了八個兒子，出了長安，直奔漢陽而來。不日到了臨江，李信迎接入城，備酒與承業接風。次日，李承業同八子並李信大小眾將，領兵殺奔漢陽而來。
　　探馬報知馬周，馬周即點起兵馬，出城列陣，以待周兵。不多時，李承業兵馬亦到，即排開陣勢。兩軍主帥齊出陣前，承業大喝道：「逆賊馬周，今日天兵到此，還不納降，更待何時！」馬周大罵道：「叛國奸臣，你世受恩爵，不想忠於王室，反助淫賊武氏篡位殺良，你今總死，亦有何面目見先帝於九泉之下乎？當日英王若聽吾言，豈中你之奸計！今日又敢大膽前來，拿住之時，碎屍萬段，方消吾恨！」承業大怒，問：「何人出馬，以擒此賊？」李克麟拍馬掄刀而出，曹彪飛馬挺槍，接住相殺，戰了十餘合，被曹彪刺落馬下。承業見他五子身亡，勃然大怒，拍馬舉刀，竟奔曹彪。王欽便來助戰，李信一馬迎住，李克龍、李克虎、李克彪、李克豹、李克風五馬齊出，馬周、殷國泰、李奇三馬飛出。兩下金鼓齊鳴，喊聲大振，馬周大逞威風，一槍刺翻李克虎，王欽一刀斬了李克鳳，漢兵一湧殺上，李承業與李信大敗，退走二十里方住。馬周鳴金，收軍入城。
　　李承業折了三子，納悶在營，與李信計議，要調各處人馬，以打漢陽。忽有則天皇帝旨到，說吐番國王造反，召李承業火速回朝計議。李承業道：「吐番人寇，為患不小。即須回京，奏上天子，與吐番連和，然後再舉兵下漢陽。」遂將兵將交與李信，退兵臨江城，休與交戰，遂起身回京而去。欲知後事，且看下回分解。


　　


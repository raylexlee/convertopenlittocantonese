<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>奉天靖難記 - 第二卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二卷</font></h4>
			　　十一月丁卯朔。庚午，師回至孤山，訊知李景隆軍鄭村壩。我游騎至白河，歸言：「河水流澌，兵不可渡。」又聞李景隆列陣於白河西。是日，大雪初霽，上默禱曰：「天若助吾，河冰即合。」是夜起營，次，報至曰：「河冰已合。」於是麾師畢渡。諸將進賀曰：「昔光武中興漢室，滹沱河冰合。今殿下翦除奸雄，以安社稷，亦復如是，天之相助，同符千載。」上曰：「命之興廢，豈人所知，惟聽於天爾。」時李景隆遣都督陳暉領騎萬餘來哨，錯道不相值。暉探知大軍渡河，從後追躡，眾渡白河，上率精騎逆擊之，斬首無算。暉餘眾奔渡白河，冰忽解，溺死者其眾，獲馬二千餘匹，暉僅以身免。諜報賊眾多躡履，凍僵者十七八，手不能執兵，擊之即敗。上曰：「違犯天時，自斃其眾，吾不勞力而勝之。」乃率大軍列陣而進，遙見賊軍歡動，上曰：「賊亂而囂，可以擊也。」以精騎先進，連破其七營，大軍繼之，與賊交戰，自午之酉，上張騎兵左右衝擊，賊眾大敗。追亡逐北，斬首數萬級，降者數萬，即散遣之。日向昏黑，遂收軍回營。時寒甚，都指揮火真斂舊鞍焚於上前，有甲士數人來附火，衛士呵止之，上曰：「此皆壯士，聽來勿止，饑寒切身，最難忍者，吾擁重裘尚猶覺寒，吾恨不悉令其附火，而忍呵叱之乎？」聞者咸曰：「仁人之言也。」是夜，李景隆拔眾南遁，盡棄其輜重，獲馬三萬餘匹。諸將請追之，上曰：「降者尚釋之，彼既遁，猶釋降者。況天氣沍寒，饑凍而死者必眾，宜抑止鋒銳，以全其生。」諸將遂止。<br />
　　先是，李景隆恐上回，日夜戒嚴，植戟立雪中，苦不得休息，凍死及墮指者甚眾，故臨陣，戰輒敗。時賊圍九門者不知李景隆已遁，猶守不退。癸酉，上率兵攻之，破其四營，殺死甚眾，其餘望風遁奔，所獲兵資器仗不可勝計。諸將稽首謝曰：「臣等前請先破李景隆，然後攻取大寧，而睿算神謀，制勝料敵，無一不酬，何其神也。」上曰：「此適中爾，無足喜也。卿等所言，皆萬全之策，我未用卿等言者，以其有可乘之機故爾。此不可為常，後毋難言。」<br />
　　乙未，上還城，休息士馬。上書於朝曰：<br />
　　蓋聞天下之至尊至大者，君與親也，故臣之於君，子之於父，必當盡其禮者，蓋不忘其大本大恩也。故臣之於君則盡其忠，子之於父則盡其孝，為臣而不忠於君，為子而不孝於親者，是忘大本大恩也，此豈人類也歟？若然，則君親之大本大恩，（「本」原作「之」，據明朱當眄國朝典故本改。）為臣子者不可以不報，君親之讎，又豈可不報乎？禮曰：「君父之讎，不共戴天，兄弟之讎不反兵。」今我太祖高皇帝子也，君親之讎，可不報乎？但念父皇存日，因春秋高，故每歲召諸王或一度或兩度入朝，父皇謂眾王曰：「吾之所以每歲喚爾諸子或一度或兩度來見者何也？我年老，慮病有不測，弗能見爾輩也，豈不知爾輩往來匍匐之勞勩？」父皇康健之日尚如此，矧既病久，焉得不來召我諸子見也。不知父皇果何病也，亦不知服何藥而不瘳，以至於大故也。禮曰：「君有疾飲藥，臣先嘗之，親有疾飲藥，子先嘗之。」今忝為父皇親子，分封於燕，去京三千里之遠，每歲朝覲，馬行不過七日，父皇既病久，如何不令人來報，俾得一見父皇，知何病，用何藥，盡人子之禮也。焉有父病而不令子知者？焉有為子而不知父病者？天下豈有無父子之國也邪？無父子之禮者，則非人之類也。況父皇閏五月初十日未時崩，寅時即殮，不知何為如此之速也。禮曰：「三日而殮，俟其復生。」今不一日而殮，禮乎？古今天下，自天子至於庶人，焉有父死而不報子知者？焉有父死而子不得奔喪者也？及踰一月，方詔親王及天下知之，如此則我親子與庶民同也。又不知父皇梓宮何以七日而葬，不知何為如此之速也？禮曰：「天子七月而葬。」今七日即葬，禮乎？今見詔內言「燕庶人父子」，豈葬父皇以庶人之禮耶？可為哀痛！未幾，即拆毀宮殿，掘地五尺，明有詔云：「太祖高皇帝開基創業，平定天下，用心三十年，綱紀法度，布畫大定，猶如起造巨室，與人居處，苟為官者，不修政事，不守法度，如拆毀室盧，欲求安處，焉有是理？」旨哉言乎，今奸臣首將宮殿拆毀，與所言大相違背，使天下之人遵法，亦難矣哉！孔子曰：「父在觀其志，父歿觀其行，三年無政於父之道，可謂孝矣。」我父皇存日，嘗與諸王曰：「我為天子，蓋造宮殿，不過欲壯觀天下，萬邦來朝，使其觀瞻，知中國天子之尊嚴也。然此勞軍民之力，費用錢糧，豈易爾耶？蓋此宮殿，極為堅緻，使後世子孫不須更造，以勞軍民。」今拆毀祖業，禮乎？非禮乎？父皇賓天，不得奔喪，欲自詣京，復恐外人不知者謂有他志，故吞聲忍氣，不敢出言，痛裂肝肺，淚從中墮。不意奸邪小人，交搆為惡，巧言欺惑，變亂祖法，豈不知皇明祖訓．御制序云：「凡我子孫，欽承朕命，毋作聰明，亂我已成之法，一字不可改易，非但不負朕垂訓之意，而天地祖宗亦將孚佑於無窮矣。嗚呼，其敬戒之哉！」伏自父皇賓天，聞齊泰等奏定禮儀，凡朝幾筵，揖而不拜，及小祥節屇，祭不親與。差百戶林玉、鄧庸等奏事，輒被囚繫，箠楚鍛鍊，令誣王造反，雲擅自操練軍士，造作軍器，必有他圖。齊泰等明知皇明祖訓．兵衛內二條：「凡王教練軍士，一月十次，或七八次、五六次，若臨事有警，或王有閒暇，則遍數不拘。」又云：「凡王入朝，其隨侍文武官員，馬步旗軍，不拘數目，若王恐供給繁重，斟酌從行者，聽。其軍士儀衛，旗幟甲仗，務要鮮明整肅，以壯臣民之觀。」（原無「臣」字，據明天一閣抄本補。）想惟太祖高皇帝以諸子出守藩屏，使其常歲操練軍馬，造作軍器，惟欲防邊禦寇，以保社稷，隆基業於萬世，豈有他哉？其奸臣齊泰等不遵祖法，恣行姦宄，操威福予奪之權，天下之人，但知有彼，不復知有朝廷也。七月以來，詐令惡少宋忠、謝貴等來見屠戮，為保性命，（原無「保」字，據明天一閣抄本補。）不得已而動兵，宋忠、謝貴俱已就擒，已具本奏聞，拱候裁決，到今不蒙示諭。齊泰等又矯詔令長與侯耿炳文等領軍駐雄縣、真定，來攻北平。重為保性命之故，不得已而又動兵，敗炳文所領軍馬，生擒駙馬李堅、都督潘忠、甯忠、顧成、都指揮劉遂、指揮楊鬆等。奸臣齊泰揭榜毀罵，並指斥太祖高皇帝，如此大逆不道，其罪當何如哉？十月六日，又矯詔令曹國公李景隆等總兵領天下軍馬來攻北平。躬率精銳，盡殺敗之，李景隆夜遁而去。若此所為，奸臣齊泰等必欲殺我父皇子孫，壞我父皇基業，意在蕩滅無餘，將以圖天下也。此等逆賊，義不與之共戴天，不報此讎，縱死不已。今昧死上奏，伏望愍念父皇太祖高皇帝起布衣，奮萬死不顧一生，艱難創業。分封諸子，未及期年，誅滅殆盡。俯賜仁慈，留我父皇一二親子，以奉祖宗香火，至幸至幸。不然，必欲見殺，則我數十萬之眾，皆必死之人，諺云：「一人拚命，千夫莫當。」縱有數百萬之眾，亦無如之何矣。願體上帝好生之心，勿驅無罪之人死於白刃之下，恩莫大也。儻聽愚言，速去左右奸邪之人，下寬容之詔，以全宗親，則社稷永安，生民永賴。若必不去，是不共戴天之讎，終必報也。不報此讎，是不為孝子，是忘大本大恩也，伏請裁決。<br />
　　書至，不報。<br />
　　丁丑，大犒師。上諭之曰：「自舉義以來，荷天地眷佑，皇考在天之靈，以保予躬。亦爾有眾用命，同心一德，故獲累勝。然常勝之家，難以慮敵。夫常勝則氣盈，氣盈則志驕，志驕則墮慢生，墮慢生，敗機乘之矣。昔周公勝敵而愈懼，故周祚益昌，古語云『懼在於畏小』，予不患眾不能勝，但患不能懼爾。彼以天下之力敵我一隅，屢遭挫衄，將必益兵以求一決，戰兢惕勵，懲艾前失。我之常勝，必生慢忽，以慢忽而對兢惕，鮮有不敗，須持謹以待之。」眾咸頓首聽命。<br />
　　戊寅，釋遣守皇陵卒。先是，俘降者眾，即散遣之，有願留者聽。至是知有守皇陵卒，上惻然曰：「幼衝不思祖宗陵寢為重，守卒以調而來，天下士馬固多，豈少此數人？」乃召至前，與之資糧，遣歸守皇陵。<br />
　　黃子澄等知景隆敗，匿而不言。允炆問黃子澄曰：「比聞軍中不利，如何？」黃子澄曰：「聞已勝，但天寒，士卒不堪，暫回德州，待來春更進。」黃子澄遣人密語李景隆，（原無「遣人」二字，據明天一閣抄本補。）令隱其敗軍之由，李景隆如其指，報不以實。由是內外蒙蔽，政益亂矣。李景隆蓋黃子澄舉以將兵，故所言無不聽也。<br />
　　按：李景隆再以數十萬眾大敗，南兵至此，事勢不可為矣。子澄乃托言天寒，又密語李景隆，令隱其敗軍之由，是建文之亡非他，由黃子澄之薦景隆誤之也，景隆真一趙括。文皇方幸其來，而子澄乃中敵人之所幸，烏在其為謀國，雖子澄之誤，亦天也。天將有所成，則必有所誤，天將以成我文皇之大業也。天之所造，雖智者失其謀，勇者失其力，而況子澄、景隆之流乎？是又建文之不終，文皇之靖難，皆天也，非人所能為也。<br />
　　甲申，大賚將士，上諭諸將曰：「賞罰者，公天下之道也。賞當人心則眾勸，罰當人心則眾懲，善為政者不以賞私親，不以罰私怨，故衡石至公，天下取其平；冰鑑至明，天下取其照。今將士戮力，以平大難，報我皇考之恩，戰陣城守，殫忠竭誠，守必堅完，戰必克捷，論功陞賞，以酬其勞。然予耳目所及，豈能週知？必爾諸將，從公核報，（「核」原作「劾」，據明朱當眄國朝典故本改。）不狥私情，不虧公義，有功無功，不令倒置，務合至公，以愜輿情。爵賞失當，人心嗟怨，何以服眾？其有功多為所匿蔽，賞不足以償勞者，其明以告予，勿退有後言。」將士聞之皆悅。<br />
　　己丑，燕山右護衛指揮使譚淵、指揮僉事陳賢、致仕指揮僉事高實、申用、富峪衛指揮僉事景福、會州衛指揮使謝芳、陳旭、指揮僉事端亮、營州左護衛指揮同知錢武、濟陽衛指揮僉事郭義、燕山中護衛指揮同知陳珪、燕山前衛指揮同知李清、燕山左衛指揮使徐祥俱以功陞北平都司都指揮僉事。周成、袁成、張睦被彼奸臣讒害，貶逐落職，上念其皆太祖功臣，咸復其職。<br />
　　甲午，上諭於眾曰：「惟我皇考太祖高皇帝奉天明命，統一華夷，聖澤誕敷，霑被萬國，天下咸和，熙熙皥皥，道同邃古，德並唐虞，漢唐開國之君，豈能企及。肇造洪基，相承萬世，長子立為皇太子，餘子皆列土封王，藩屏邦家，同享富貴。不幸皇太子蚤薨，秦王、晉王相繼薨逝。比我皇考賓天，太孫嗣位，年幼昏惑，奸臣齊泰、黃子澄在側用事，憸邪讒慝，交搆禍機，廢棄典章，瀆亂人紀，謀害親王，撼搖宗社。諸王守分，無隙可乘，加以大罪，削除其國，傷絕倫理，行道咨嗟。忍心無厭，復操刃向予，前後興師，動踰百萬。賴天地皇考相佑予躬，臣下一心，戮力效死，遂能以寡敵眾，所向摧折。予每克捷，（原無「予」字，據明朱當眄國朝典故本補。）益重憂畏，思天下蒼生皆皇考赤子，姦惡驅之以冒白刃，彼何罪焉？故生者釋之，死者收瘞，而幼衝曾不思孤人之子，寡人之妻，有傷和氣，則召災沴。比者，災及府庫，京師地震，山崩水溢，大風雨雹，損屋拔樹，飛煌蔽天，赤地千里，天心警戒，可謂至矣。此皆信任姦邪，變更成憲，戕害骨肉，毒痛生靈之咎徵，終不省悟，卒為所蒙蔽。嗟乎！我皇考封建諸子，鞏固基業，安如磐石，奸臣用計，必欲屠滅，以快其所欲。設謀不臧，鬼神攸鑒，宗社有靈，終殄惡類，使朝廷之綱紀復振，皇考之典章復明，我得以保守身家，永為邊翰，斯誠所幸願。告於有眾，體予至懷。」<br />
　　十二月丁酉朔。上語左右曰：「遼東雖遠隔山海，常擾永平，（「平」原作「昌」，據明朱當眄國朝典故本改。）吳高雖怯，其行事差密，楊文麤而無謀，我一計去吳高，則楊文不足慮矣。用兵之道，伐謀為上，此計得行，則坐制一方，無復東顧之憂矣。」乃遣人以書諭二人，易其函，與楊文書達於吳高，甚毀辱之，與吳高書達於楊文，極稱其美，於是二人皆以聞。（「聞」原作「問」，據明朱當眄國朝典故本改。）已而，允炆果疑吳高，削其爵，左遷於廣西，楊文獨守遼東。由是人心疑貳，進退兩端，不敢數出矣。<br />
　　丙午，召募忠義智勇之士從徵。諜報李景隆在德州，調各處軍馬，期以明年大舉。上諭諸將曰：「李九江集眾德州，將謀以來春大舉，我欲誘之，以敝其眾，（「敝」原作「蔽」，據明天一閣抄本改。）兵法所謂佚而勞之，安而動之者也。今率師徵大同，必然告急，督李景隆出援，大同苦寒之地，南卒脆弱不堪，使賊疲於奔命，則凍餒逃散者必多。善戰者，因其勢而利導之，（「導」原作「道」，據明天一閣抄本改。）此兵法所謂不戰而屈人之兵者也。」諸將曰：「善。」乙卯，師徵大同。庚申，至廣昌，守將湯勝等舉城降。<br />
　　三十三年正月丙寅朔，上至蔚州，城守不下。指揮李誠號曰「沖天李」者，匿水溝中，搜得之。上見而釋之，李誠願獻城自效，遂遣歸，誠謀覺，被收下獄。不見其至，諸將欲攻城，上曰：「觀其守備，韭旬日不能拔，兵鈍威挫，難以得志，以計恐之，則人心自解，兵法所謂城有所不攻是也。」其城外舊築臺，起樓其上，駕飛橋跨接於城，橋毀而臺存，我軍以為蔽。乃下令每軍各具布囊，以雪土實其中，自上推下，欲積高與城齊，乘之而入。堆疊將成，以霹靂車飛石震裂其城，城中恐懼，守將王忠、李遠等舉城而降。（「守將王忠李遠等舉城而降」，原無「城」字，據明朱當眄國朝典故本補。）遂禁侵擾，城中肅然，一毫無犯。二月丙申朔。丁酉，陞蔚洲衛降將指揮同知王忠、張遠、李遠等為北平都司都指揮僉事，選其精銳，仍令王忠等領之。與大軍進攻大同，遣人送其家屬回北平。<br />
　　丁未，韃靼國公趙脫列乾、司徒趙灰鄰帖木兒、司徒劉哈喇帖木兒自沙漠率眾來歸，俱賜以爵賞。癸丑，胡寇欲來抄邊，上以書諭韃靼可汗坤帖木兒，（「上以書諭韃靼可汗坤帖木兒」，「上以書」三字原缺，「兒」字原無，皆據明朱當眄國朝典故本補。）並諭瓦刺王蜢哥帖木兒等，曉以禍福。及我師攻大同，李景隆果來援，引軍出紫荊關。上率師由居庸關而回，李景隆軍凍餒死者甚眾，墮指者什二三，委棄鎧仗於道，不可勝計。<br />
　　癸未，上遣書諭李景隆曰：<br />
　　近總旗魏再興來，得汝二月十三日書，披觀至再，辭意苟且率略，不見誠實之情，度此非出汝之心口也。何則？汝之祖為孝，父為孝，汝出於孝子之家，豈肯妄誕若此？必奸臣假汝之言以貽我。我與汝以家而論，分居長，以朝廷而論，爵為親王，俱不當相待如此。況我父皇太祖高皇帝存日，汝來啟本，今敻不同，以此知為奸臣代言，行離間骨肉之術也。汝謂為保全骨肉之事，汝向被奸臣齊泰所舞弄，矯詔使令汝總兵到汴梁，害我弟周王。舊冬，又被齊泰等矯詔佩徵虜大將軍印，總領天下軍馬，來北平圍九門，又來屠我。思汝出孝子之家，知身全骨肉之道，以汝孝子之心，必不如此，所謂家國不幸，宗親叛離者，莫不由小人以致之，汝豈不知？我太祖高皇帝提三尺劍起布衣，化家為國，為華夷大一統天下蒼生之主，已三十餘年。我太祖高皇帝賓天，群臣以次孫即位。無何，不幸奸臣齊泰等以未戮之殘黨，謬叨宰輔，欺我幼衝，恣行不道，惟懷屠滅親王之心，故大興兵革。我以汝為太祖高皇帝骨肉之戚，又為國家元勳，社稷之臣，汝宜諷諫誅戮佞臣，以安社稷。汝不能據理裁處，乃復紛紜。<br />
　　前布政張昺、都指揮謝貴、長史葛誠，同謀不軌，迫於求生，已行捕獲，嘗具本申奏，請旨裁決，動經數月，不見明降，然此奸臣，罪理不容。又云：「尚書齊泰、太卿黃子澄已屏竄遐荒，天理昭明，於斯見矣。」若以我太祖公法論之，必使其首足異處，夷其九族，今屏去遐荒，想不出千里，必召而回，為幕中之賓矣。此外示除滅小人，內實不然，誠為可笑。所謂「造禍嗜殺，聖賢所戒」，今日造禍嗜殺，果誰為邪？我因保性命，不得已興兵，除殘去暴，體天地好生之心。汝云：「近年以來，欽蒙太祖高皇帝聖訓諄諄，今猶在耳。」吁，皇明祖訓乃不欽遵，若諄諄在耳，必不如此。又云：「觀此時事，不得不言。」祖訓不守，尚何說焉？又云：「骨肉有傷，大亂之道，欲含小怒，以全大義。」汝孝子之子，亦出此言。齊泰等大逆不道，豈一言可盡？我父皇遘疾，不令諸子知之，及升遐不報，毋令奔喪，（「毋令奔喪」，原無「毋」字，據明天一閣抄本補。）不一日而斂，七日即葬，葬禮未具，即拆毀宮殿，掘地五尺，至今不省父皇太祖高皇帝得何疾而至於大故也。況又殺我太祖高皇帝子孫，壞我太祖高皇帝基業，將謀不軌，以圖天下也。為太祖高皇帝復讐，豈是小怒哉？非獨我怒，乃天人之所共怒者也。汝謂以全宗親骨肉之大義，又可笑矣。昔我周王弟被奸臣誣害，言「大義滅親」，與今所說大相違背，海涵春育之仁，無乃遲暮。去年凡三次具本奏陳，並無回示，料為奸臣蒙蔽，使下情不能上達，亦莫如之何也。（「亦莫如之何也」，「莫」原作「末」，據明朱當眄國朝典故本改。）今錄稿付汝，幸細觀之，汝若不思我太祖高皇帝親親之心，欲膠固奸臣，再總天下軍馬列陣來戰，太祖高皇帝之讐，有死之心，無生之樂，此怨不雪，雖瞑目不已。然汝祖至孝，父至孝，汝又割股救父，又為大孝，豈有孝子而殺孝子哉？今汝為社稷安危之主，當思我父皇太祖高皇帝創業艱難，社稷是太祖高皇帝之社稷，子孫是太祖高皇帝之子孫，不必多論，今略複數事於後，汝宜審焉。<br />
　　所言「聖訓諄諄，今猶在耳」。我母后孝慈高皇后疾革之際，父皇曰：「爾有何身後之屬乎？」母后曰：「上位與吾起布衣，上位為天子，吾為皇后，亦足矣，尚何屬焉？」父皇問至於再，母后乃曰：「吾不起此疾矣，祇生有子，上位當教育，姑待之爾，餘無可言。」汝為至親，雖多聞聖訓，猶恐汝不知我母后聖心，孜孜於嗣續萬世之計，則汝之老母所知。（「則」原作「知」，「所」原作「則」，皆據明天一閣抄本改。）我母后孝慈高皇后仁孝明哲，聖慈柔裕，布衣起家，艱難萬狀，生我諸子，撫字教育，兢兢日惕，欲為嗣續萬世之計。今妄加周王以罪，破其家，滅其國，我念長兄皇太子已崩逝，秦、晉二王兄相繼而歿，所存者惟我一人，尚不能容，又欲誅滅，甚可畏也。為罪周王，言「大義滅親」。今二十五弟病不與藥，死即焚之，拾其遺骸，以投於江。父皇賓天，骨肉未冷，即將周、齊、湘、代、岷五王破家滅國，國公至親，豈不痛哉！韭痛五王，乃痛太祖高皇帝也。今又來滅我，其可乎？<br />
　　且云：「周王不遵成訓，狂作妄為。」今奸臣改制創置，更易法度，北平改為燕北，為能遵成訓乎。但加人罪，不省己愆，果欺天乎？欺人乎？今累調軍馬，夷滅諸王，騷動百姓，不能聊生，萬一奸人乘隙而動，盜賊蠭起於中原，焉得不有傾危之憂也？且云：「周王乃為禍首。」不省從者為誰，使諸藩王孰不畏懼？謂「皇明祖訓雖有重罪則廢為庶人之條，（「皇明祖訓雖有重罪則廢為庶人之條」，原無「罪」字，據明天一閣抄本補。）此言常犯，非論不軌」，不知何謂常犯？何謂不軌？妄改祖訓。欲傅致人罪，使藩屏眾王，孰不戰慄？祖訓云：「凡朝廷遣使至王國，或在王前，或在王左右部屬處，言語非禮，故觸王怒者，決非天子，必是朝中奸臣使之離間親親，王當十分含怒，不可輒殺，拘禁在國，鞫問真情，使人密報天子，天子詢其實，奸臣及使俱斬之。」今奸臣差人到周府，故出非言，反加誣枉，乃不詢輒加之罪，如此不守祖訓，使藩王無所措手足，焉得不怖且畏乎？然周王既受誣枉，處人倫之道，理當寬恕。祖訓云：「親王有過到京，以在京諸皇親及內官陪留十日，（「官」原作「外」，據明朱當眄國朝典故本改。）其十日之間，王見天子，然後發放。」周王到京，奸臣壅蔽，不得一見天子，暮至朝發，使其情無所達，以祖訓而待親王之禮，果安在哉？間嘗與布政張昺、長史葛誠言祖法，昺、誠雲；「齊泰等言，皇明祖訓不會說話，只是用新法便。」所以我於新法不敢少犯，惟日惴惴守分而已。奸臣之輕蔑祖訓至如此。<br />
　　祖訓云：「罷丞相，設五府、六部、都察院、通政司、大理寺等衙門，分理天下庶務，彼此頡頏，不敢相壓，事皆朝廷總之，所以穩當。以後子孫做皇帝時，並不許立丞相，有奏請設立者，文武群臣即時劾奏，將犯人凌遲，全家處死。」今雖不立丞相，卻將六部官增崇極品，掌天下軍馬錢糧，總攬庶務，雖不立一丞相，反有六丞相也。天下之人，但知有尚書齊泰等，不知有朝廷，如此變亂祖法，恐一旦社稷落奸臣之手，貽笑於萬世。朝廷如此失政，國公以太祖高皇帝「聖訓諄諄，今猶在耳」，其可不憂懼者哉！奸臣齊泰等假以誣親王造反為由，實圖天下社稷之計耳，汝總天下之兵來圍北平，我親率軍馬與汝交戰，汝即大敗，潰散之軍奔走逃命者，下令禁勿追襲。因念將士皆父皇共成功業之人，欲報之無由，寧忍襲殺之，投降將士，不計數萬，盡行釋遣。天地神明，鑒我之心，人心最靈，豈有不知者？周王被誣，發配煙瘴之域，父子異處，至於懷抱嬰兒，多歿於疾癘，豈不過於殺戮？如此殘滅太祖高皇帝子孫，可哀可痛。<br />
　　汝文書來，為求息兵，子豈實情？隨發陳暉等領軍馬來寇邊境，殺害良民，虜掠子女，又運軍器，發卒築城，如此豈可信乎？然數戰後，軍馬消耗，近聞以老弱備數征戰，徒驅此輩於白刃之下，誠可愍也。謝貴、張昺等吐露情實，謂齊泰等憤恨當太祖高皇帝時位居下僚，不得柄用，且慄慄度日，朝不保夕。今少主不親政事，正其得志之秋，祇慮諸王藩屏，未得大縱，遂同心協謀，以滅諸王，方得永享富貴。謂諸王惟我難圖，欲先去其難，餘王易爾。密用小勘合調天下軍馬，不用大將軍印，恐見驚動，先欲起覺。令昺為北平布政，悉奪太祖高皇帝所與果園田地護衛官，及人匠等戶，盡為散遣，故觸我怒，我皆不問。又遣謝貴為北平都指揮，都督宋忠來北平，以操練軍馬為由，共謀圖我，宋忠以無大將軍印信文書，擅調各都司人馬。黃子澄對謝貴等言曰：「先得燕王，便與王做。」（原無「做」字，據明朱當眄國朝典故本補。）以此人自爭功，擾亂北平。我賴太祖高皇帝在天之靈，冥相默佑，先發其機，遂擒貴、昺，繼抵懷來，一戰而擒宋忠，方得暫全喘息。且宋忠優人之子，輕薄狡黠，無足道者，奸臣用此惡少，誅滅親王，以無大將軍印信文書，便調各都司人馬。且如汝父岐陽靖王，國家至親，太祖高皇帝委任總兵，必佩大將軍印信，豈無大將軍印信文書，輒來見殺？奸惡如此，詭謀詐計，以殺我太祖高皇帝子孫，欲圖天下，報朝不保暮之憾，我輩親王焉得不懼？思所以保全父母之遺體。汝為大孝，國家至親，慨念人生世間，不滿百歲，死生俄頃，儻汝一旦盪終天年，有何面目見我父皇太祖高皇帝也。姑以汝之心自度之，為父皇之讐如此，為孝子者可不報乎？因爾書來，不得不答，再不宜調弄筆舌，但恐兵釁不解，寇盜竊發，朝廷安危未可保也。所欲言者甚多，難以枚舉，忽遽間略此，汝宜詳之。<br />
　　乙丑，上遣漢王、趙王祭陣亡將士，厚恤其家。上曰：「天下將士從皇考南征北伐，宣力效勞，以定天下。邇者奸臣驅其戰鬬，敗死於鋒鏑之下，不可勝計，深可哀憫。令收其骨葬之，毋致暴露。」乃命指揮耿孝等往鄭村壩各戰場收骸骨十餘萬，瘞於北山之原，封樹其墓，禁人樵牧，有發掘者治死罪，仍遣官致祭。上親製文勒石以紀其事，曰：<br />
　　嗚呼，昔我太祖高皇帝起布衣，提三尺劍掃除禍亂，平定天下，爾諸將士俱從南征北伐，略地攻城，櫛風沐雨，宣力效勞，共成我國家大業，眷念功勳，無由褒答。茲者奸臣濁亂朝綱，同謀不軌，圖傾基業，覆滅諸王。調弄將士，披堅執銳，列陣成行，以兵向我。故不得已，親率精兵，與爾等交陣。我之將士，思念太祖高皇帝恩養厚德，忘生取死，心無怖懼，忠誠感通，神明昭鑒，雖眾寡不侔，行見摧敗。尚念諸將士斃於矢石鋒刃水火之中，其疇之讎，何罪而至此哉？緣其不慧，為奸所惑，驅之於死地，可哀也夫！已命僧修薦，因此資冥福，拔昏墊之途，趨往生之路。復念爾等骸骨暴露，棄於山野，雨淋日灸，顧視弗忍，乃命收拾瘞於北山之原，封以厚土，樹以佳木，俾永久而不壞也。故用勒諸玄石，立於墓側，並繫之以銘：<br />
　　生物芸芸，必資於後。天下亭毒，曷克厥止。惟聖則之，遇物無私。一視同仁，子育春滋。（「子育春滋」，「滋」原作「溢」，據明朱當眄國朝典故本改。）哀彼之傷，若己之疾。無罪驅死，巨蠹之賊。緬惟古禮，埋胔以時。不俾暴露，仁政之施。嗚呼爾眾，國之忠良，奸臣肆毒，甚於虎狼。死於戰陣，曾不爾戚。我心孔傷，怛焉爾惕。（「怛焉爾惕」，「怛」原作「恒」，據明天一閣抄本改。）念爾骸骨，棄於山野。日灸雨淋，我豈忍也。拾而聚之，窀穸於斯。魄其安矣，魄其妥矣。維石崟崟，勒銘山阿。維卜萬世，其永不磨。上大蒐，閱士馬，官有為奸臣所責黜者，盡復其職。<br />
　　四月丙申朔，李景隆軍德州，郭英、吳傑等軍真定，漸移近北。李景隆驕恣日甚，各處軍將爭獻賂遺，蚤晚進見皆叩頭，（原無「皆」字，據明朱當眄國朝典故補。）稱之曰「殿下」，由是陰蓄異志。允炆賜以斧鉞旗旌，得專殺戮，閹竪齎渡江，忽大風雨，擊碎其舟，斧絨旗旄皆沉於水，有識者以為天意警之也。允炆不止，復以賜之，景隆受之益肆驕橫。<br />
　　丁丑，上召諸將議出兵迎敵。庚子，祭告出師。辛丑，大軍營於城南。壬寅，移營武清，遣諜者趨德州、真定，（「者」原作「音」，據明朱當眄國朝典故本改。）覘賊動靜。癸丑，諜報李景隆軍過河間，前鋒已至白溝河，郭英等軍過保定，期於白溝河合勢同進，我師駐固安。乙卯，上諭諸將曰：「李九江志大而無謀，自專而忌眾，郭英老邁退縮，平安剛愎自用，（「安」原作「生」，據明天一閣抄本改。）胡觀驕縱不知，吳傑懦而無斷，數子皆匹夫，其來無能為也，惟恃其眾爾。然眾豈可恃也，人眾易亂，擊前則後不知，擊左則右不應，前後不相救，左右不相應，徒多無益也。況賊將帥不專而政令非一，紀律縱弛而分數不明，往者鄭村壩之戰，眾非不多，兵甲非不堅利，一逐即敗，如風行草偃耳。其摧頹披靡，失志喪氣，至今神號魄奪。夫將者三軍之司命也，將志衰則三軍之勇不奮，而敗跡形矣，其甲兵雖多，糧餉雖富，適足為吾之資耳。爾等但秣馬厲兵，聽吾指麾，舉之如拾地芥，兵法所謂『敵雖眾，可使無鬥』，又曰『識眾寡之用者勝』，吾策之審矣。第患爾等過殺，當謹以為戒。」是日，大軍渡白馬河，駐營於蘇家橋。是夜大雨，平地水深三尺，及上臥榻，加交牀於榻，坐以至旦。兵端有火光，如毬擊燁燁相上下，金鐵錚錚作聲，弓弦皆鳴，將士皆奮欲戰。<br />
　　乙丑，上祭告天地，有神爵五色飛駐旗竿之首，祭畢，由西北而去。諸將來言，上曰：「此神靈告我所向也，必有大捷。」遂率大軍由西北循河而進，先令百騎於白溝河東，震砲以疑賊心。日午，大軍渡河，果遇賊將都督平安伏騎兵萬餘於河側，上曰：「平安竪子，往從我出師塞北，頻見吾用兵，故敢為前鋒，用兵機變，神妙難測，吾今日破之，要使其心膽俱喪，不知所生。」上先以百餘騎薄其陣，鋒將交即回，引賊陣動，賊陣亂，大軍即進，上率數十萬突出其後，夾擊之，賊大敗，斬五千餘級，生擒都指揮何清，獲馬三千餘匹。時李景隆、胡觀、郭英、吳傑等合軍六十萬，號百萬，列陣以待。我師進薄其陣，賊陣微動，（原無「陣」字，據明朱當眄國朝典故本補。）上以數十騎馳入其陣，將士奮躍而從，賊人馬辟易，我軍乘之，斬首無算。時已昏黑，彼此莫辨，轉戰不已。賊發火器，時復閃爍有光，見其明甲，即擊殺之。賊藏火器於地，俗所謂之一窠蜂、揣馬丹者，發無不中，射人馬皆穿，但耳邊有聲，如蜂鳴歘而過，我軍俱無所傷。時夜深，各收軍還營，上親殿後，從者惟三騎，迷營所在，上下馬視河水流以辦東西，知營在上流，遂渡河，漸增至七騎。是夜，營於白溝河北，令軍士秣馬蓐食，候旦早渡。時有胡騎三百來降，上就令其宿衛，我胡騎指揮省吉命其解甲釋兵而休，（原無「胡騎」二字，據明朱當眄國朝典故本補。）既而盡殺之。黎明，上失胡騎所在，問省吉，省吉曰：「吾恐其乘夜生變，故倉卒不及請命，已殺之矣。」上大怒曰：「彼既來降，當誠心受之，豈可縱殺。借疑其不誠，必盡殺其眾然後已，且人眾又豈能盡殺？昔李廣殺降，終不封侯，爾之功名，（原無「名」字，據明朱當眄國朝典故本補。）由此不顯矣！」<br />
　　庚申，大將渡河，賊軍橫亙數十餘里，上列陣以當之，開合數四，賊疑不敢進。上諭諸將曰：「昨日之戰，我觀賊如兒戲耳，今賊雖眾，不過日中，保為破之。」眾皆踴躍爭進。後軍房寬先與賊鋒交戰，不利，上率精騎赴之，所向皆靡，斬賊驍將翟能父子，殺其精銳萬餘人。先是，戒中軍張玉、左軍朱能等，必先摧賊鋒，繼以馬步齊進。乃令都指揮丘福等以萬餘騎衝其中堅，不動。上以精騎數十突入賊軍左腋，殺傷甚眾，賊勢披靡，莫敢攖鋒。漢王率都指揮張玉、朱能、丘福等馬步齊進，人自為戰，勇氣百倍。遙見我陣後塵起，上曰：「此賊來趨我後也。」乃以七騎馳逆之，果遇賊二萬，遂與戰，連擊死數人，輒勒馬回，相去數十步而止。須臾，復馳入賊陣，擊死數十人，且進且退，如是者百餘合，殺傷甚眾。左右謂曰：「賊眾我寡，難與交持，且就大軍併力擊之。」上曰：「此賊奇兵，精銳盡在此，故吾獨當之，以沮其勢，使諸將得以致力於賊眾。若我就大軍，彼以合力，形勢相懸，數倍我眾，殆難破矣！」於是復進戰不已，賊眾飛矢如注。上乘馬凡三易，三被創，所射矢三服皆盡，乃奮起進，以劍左右擊之，劍鋒缺折不堪擊，籍鞘引退。賊漸來逼，限以二堤，上見賊盡馳馬，越堤逆之，佯以鞭招後，賊疑有伏，不敢追踰堤，止於堤傍。適漢王率精騎千餘至，上曰：「諸將正鏖戰，爾何故來？」漢王曰：「吾聞至尊以數騎當賊眾，故來。」上曰：「吾戰疲矣，（「吾戰疲矣」，原無「矣」字，據明天一閣抄本補。）爾進擊賊。」漢王率眾接戰，彼此相持。上曰：「吾不進，賊不速破。」乃以勁騎繞出賊後，突入馳擊，賊勢少動，已而遂敗，棄戈而走。須臾，賊大陣亦敗，敗北之聲如雷，遂追擊至其營。會旋風起，折其大將旗幟、賊眾大亂，我軍乘風縱火，燔其營，煙燄漲天。郭英等潰而西，李景隆潰而南，委棄輜重器械，馬牛孳畜，不可勝計，所賜斧鉞旗旄皆得之。斬首十餘萬級，溺死者稱是。追至雄縣月漾橋，殺溺蹂躪死者複數萬（「殺溺蹂躪死者複數萬」，原無「復」字，據明朱當眄國朝典故本補。）橫屍百餘里，降者十餘萬，悉放遣之。李景隆單騎走德州。<br />
　　五月己丑朔。辛未，李景隆聞大軍拔德州，與眾宵遁。癸酉，命都督陳亨、都指揮張信入德州，籍吏民，收府庫，獲糧儲百餘萬。山東軍民以牛酒迎謁軍門，（「山東軍民以牛酒迎謁軍門」，「門」原作「民」，據明天一閣抄本改。）絡繹不絕，上不受，慰勞而遣之。禁軍士勿侵掠。李景隆奔濟南。<br />
　　丙子，上謂諸將曰：「李景隆在濟南，收集敗亡，今乘勝追襲之，勢必瓦解。」丁丑，留都指揮陳旭守德州，大軍起營。丁卯，至禹城北二十五里駐營，日晡起行，倍道而進，詰旦至濟南。李景隆眾尚十餘萬，倉卒佈陣未定，上以精騎赴之，左右控上馬，止勿進，上曰：「迅雷之下，不及掩耳，擊殺賊，不得不急，苟緩之，賊陣定，我人少，恐難破。」遂進擊，賊復大敗，斬首萬餘級，獲馬萬七千餘匹。李景隆單騎遁，餘眾悉降，盡發遣之。濟南城守不下，上命諸將攻之。　辛巳，塞水以灌其城。壬午，召募忠義勇敢之士，應募者甚眾。<br />
　　六月甲午朔，奸臣聞李景隆屢敗，濟南危困，皆震栗喪氣，計無所出，乃謀遣尚寶司李得成來講和，以緩我師。七月甲午朔，上遣李得成歸，諭之曰：「自古聽讒，離間骨肉，鮮不覆敗。我為王，下天子一等，富貴已極，尚何求哉？讒人交搆，積毀銷骨，加我大罪，以兵見屠，有死無生，所以禦難者，誠欲假息須臾，冀有迴旋之日，今爾來，實副所望。夫明主之治天下，不忘於所尊，不弛其所親，勤於遠略而忘於小故，是以九族睦而天下平也。今移禍福，在反掌耳，誅奸讒以謝祖宗，去新政以復成憲，釋諸王以歸舊封，罷天下之兵，毋得窘逼，我得仍守舊封，屏翰北土，（「屏翰北土」，「北」原作「此」，據明朱當眄國朝典故本改。）則天下孰不樂朝廷之能保全宗親慕德而向義也，何苦必於見害耶？」得成歸言，奸惡怒而囚之。癸未，上遣書諭太子曰：<br />
　　諜報賊將平安領眾二十萬營於單家橋，欲移營御河，截我糧船。又遣善水者五千渡河，合勢以攻德州。然德州尚餘糧數十萬，但恐眾寡不敵。我新附義勇軍挈家歸北者，不絕於道，慮為賊所邀。我料賊新破膽，彼氣索，必不敢出，然不可無備。汝可令第三弟將萬餘人，初出營於彰義門，次日移營在盧溝橋西，三日至良鄉，若與大軍合勢，使賊知之，必生狐疑，不敢輕進。四五日間，令其移軍復回，賊必再覘我動靜，往返之間，已逾旬日，則我糧船及新軍已過直沽矣。此兵法所謂「我不欲戰，敵不得與我戰」者，乖其所之也。<br />
　　太子如上所言，已而平安果不敢出。（「已而」原作「已已」，據明天一閣抄本改。）<br />
　　甲申，陞燕山右衛指揮使朱崇、燕山右衛指揮同知張武為北平都指揮僉事。<br />
　　八月癸巳朔。　戊申，撤濟南之圍，班師回還北平。嚴禁侵掠，軍行無一毫敢犯。<br />
　　九月壬戌朔。　先是承天門災，占者以為天示警戒，欲勸允炆息兵。方孝孺獨言：「承天門災，應在諸侯滅之象。」聞者切齒。方孝孺乃建議改承天門為臯門，端門為應門，午門為端門，謹身殿為正心殿，自是益無所畏憚矣。<br />
　　按：自古人君繼體守成，莫大於法祖，故詩、書所稱不曰「繩其祖武」，則曰「鑑於先王成憲」，曰「毋作聰明，亂我舊章」，聖謨洋洋夷。考建文數年間，官制舊章，變更殆盡，只此已大不是矣。祖訓．序「曰：「凡我子孫，欽承朕命，無作聰明亂我已成之法，一字不可更易，非但不負朕垂法之意，而天地祖宗亦得孚佑於無窮矣。」建文親承祖訓，陵土未乾，奈何悉取而紛更之？將何以致神明之孚佑？是故亂其紀綱，乃底滅亡，建文只此一事，已足以致亡矣。且改易門名，豈應天變之急務？豈濟時艱之良謨？無益成敗之算，而祇自速戾招尤，徒使靖難之師得以為詞耳。方正學一代稱賢，不能救正其君之失，反從而附和之，愚故著論，以附於春秋責備賢者之義。<br />
　　乙丑，師還至北平。辛未，陞守永平都指揮僉事郭亮為北平都司指揮同知。壬申，上以諸將從徵有功，俱陞其職，都督僉事陳亨陞後軍都督府都督同知。都指揮同知張信、房寬陞北平都司都指揮僉事。都指揮僉事張玉、丘福、朱能、徐忠、李彬、陳文、譚淵、何壽、鄭亨、朱榮、李濬、陳旭、孟善、景福、端亮、李遠、張安、劉才、徐理、沈旺、張遠、徐祥、趙彝、徐諒俱陞北平都司都指揮同知。濟南衛指揮陸榮、濟陽衛指揮使紀清、燕山中護衛指揮使火真、指揮僉事王友、王聰俱陞北平都指揮僉事。其餘將校皆陞一級。陣亡將士，遣官祭之，並天下將士為奸臣驅迫而死於戰陣者。丙子，都督僉事顧成陞後軍都督府都督同知。辛巳，遣北平府知府唐靖祭雄縣山川及白溝河之神。<br />
　　十月壬辰朔。　己亥，後軍都督陳亨卒。上親為文，遣儀賓袁容祭之。丙午，下令徵遼東，將士聞之頗不樂。　丁未，大軍起行，至通州，張玉、朱能間請曰：「今密邇賊境，出師遠徵，況遼地蚤寒，士卒難堪，此行恐非利也。」上乃語之曰：「今賊將吳傑、平安守定州，盛容守德州，徐凱、陶銘築滄州，欲為掎角之勢。德州城壁堅牢，賊眾所聚。定州修築已定，城守麤備，滄州土城，隤圯日久，天寒地凍，雨雪泥淖，修之未易便葺。我乘其未備，出其不意，倍道以攻之，賊有土崩之勢。今佯言往徵遼東，不為南伐之意，以怠其心。因其懈怠，偃旗卷甲，由間道直擣城下，破之必矣。失今不取，他日城守完備，難於為力。且機事貴密，故難與議，惟爾知之。」玉與能叩頭稱善。<br />
　　庚戌，駐營夏店。（「駐營夏店」，原作「下營駐店？」，據明天一閣抄本改。）壬子，密令都指揮徐理、陳旭等駕船先往直沽，造浮橋濟師。丙辰，移師復回通州，循河而南，眾咸疑曰：「今往徵東而回師南行，何也？」上紿之曰：「夜有白氣二道，自東北指西南，（「自東北指西南」，「自」原作「至」，據明天一閣抄本改。）占書云『執本者勝』，今惟利南伐，而不利於東征，天象顯示，不可違也。」賊將徐凱等諜知我師往徵遼東，（「賊將徐凱等諜知我師往徵遼東」，「諜」原作「謀」，據明天一閣抄本改。）果不為備，遣軍往榆林伐木，晝夜督工修城。<br />
　　戊午，大軍過直沽，上語諸將曰：「彼所備者，惟青縣、長蘆，今塼垛兒、灶兒坡數程無水，彼不為備，趨此可徑至城下。」是夜二更起程，一晝夜行三百里，城內兩發哨騎，（原無「內」字，據明天一閣抄本補。）皆不相遇。明日黎明，至鹽倉，逢賊哨騎數百，盡殺之。食時奄至滄州，賊猶不知，督軍士築城運土，及大軍至城下纔覺，亟命分守築城，眾皆股慄，無暇擐甲，我軍北面急攻之。上麾諸將由城東北攀薄而登，逾時，遂拔其城。先遣人斷其歸路，生擒主帥都督徐凱、程暹，都指揮俞珙、趙滸、胡榮，李英、張傑並指揮、千百戶百餘人，（原無「百」字，據明朱當眄國朝典故本補。）斬首萬餘級，獲馬九千，餘眾悉降。以令旨咸遣之，（原無「之」字，據明天一閣抄本補。）尚餘三千餘人，日已向暮，以來日遣之。（「遣之」二字原在下句「黎明」二字後，據明朱當眄國朝典故本改。）黎明，令丙侍給旨，悉為譚淵所殺。上聞，亟召淵，責之曰：「爾雖善戰，功則有之，然擅殺降者，過亦豈掩？一人之身，豈足以償三千人性命？我每臨陣，痛戒爾輩勿殺，他將皆遵令，惟爾好殺不止，爾必不免。」淵曰：「此皆各處精選壯士，今放回，明當復來殺我，盡力以獲之，復縱歸以資敵，為害不已，故臣計不如坑之。」上曰：「如爾所言，凡與我為敵者，必盡殺乃已，爾之不仁如是。」淵慚悚而退。上置酒飲徐凱等而遣之，凱等稽首曰：「臣等荷太祖皇帝生育深恩，享有爵祿，今為奸臣所促逼，干犯非義，罪莫大焉。賴陛下天地之仁，不加之斧鉞，曲全其生，所謂生死而骨肉之也。今殿下誅奸臣以安宗社，臣等雖駑，願效死以報，尚何所歸哉？」上曰：「誠如是，從爾等所願也。」皆仍其官，遣回北平。<br />
　　十一月辛酉朔。甲子，先是大軍破滄州，所得輜重器械及降將徐凱等，移直沽之船至長蘆，載回北平。上慮德州賊眾，或來要之，乃率大軍自長蘆渡河，循而南，至景州，掠德州而過，遣人於城下招之，盛庸堅壁不敢出。（原無「庸」字，據明朱當眄國朝典故本補。）時大軍皆過，上獨以數十騎殿後，賊覘知之，遣騎百餘來襲我後，上回兵擊之，殺死者百餘人，生擒千戶蘇瓛，餘悉降。壬申，駐軍臨清，上語諸將曰：「盛庸聚眾於德州，仰食御河糧運，堅壁不敢出戰，今若鈔其糧餉，彼必乏食，不得已而出，必虛聲以為躡我後，其實欲向南就食。爾覘伺其出師，回師擊之，蔑不破矣。」甲戌，移軍館陶，遣輕騎哨至大名，盡得其糧船，取其糧餉，焚其舟。大軍自館陶渡河至冠縣，過莘縣，上東阿，抵東平，以誘賊軍。十二月辛卯朔。甲午，駐營汶上，遊騎至濟寧。（「寧」原作「南」，據明天一閣抄本改。）上聞盛庸引軍離德州，遣遊騎往覘之。丁丑，獲盛庸運糧百戶二人，詢知盛庸營東昌，其先鋒孫霖以軍五千營滑口，上命都指揮朱榮、劉江、內官狗兒率精騎三千夜襲破其營，殺數千人，獲馬三千匹，生擒都指揮唐禮等四人，孫霖等僅以身免。<br />
　　乙卯，我師至東昌，盛庸背城而陣，上語諸將曰：「盛庸糧乏而出，今東昌素無畜積，彼必決死一戰，須以計破之。賊欲速戰，我則不戰，賊不欲戰，我則擾之。我領精騎繞出賊後，觀其厚薄虛實，因其可擊，我就擊之。爾等望其軍動，即鼓譟而進，賊腹背受敵，內必自亂，可以收功。若不可擊，我掠賊營而回，以駭賊心，爾等慎毋恃累勝之威，有玩愒之心，必當彌謹。」諸將皆唯唯。上歷觀其陣，曰：「吾已得破之之術矣，在前傍與後空虛。」賊持重不欲戰，上以精騎擊其左翼，繞出賊陣，復回衝其中，賊圍上數重，上觀西南稍薄，遂擊破賊陣而出，殺傷甚眾。一勇士馬傷不能出，上復殺入賊陣，拔勇士而出。時我軍不待上擊賊後即踴躍曰：「見賊不殺，復何待乎？」乃進。先薄其陣，為賊火器所乘而退，張玉突入賊陣，與賊大戰，連擊殺數十人，玉被傷而歿。上猶不知，進戰不已，賊敗退。（「賊」原作「戰」，據明朱當眄國朝典故本改。）時已昏黑，就陣執賊卒訊之，知我步軍已退，遂收軍回營。<br />
　　丙辰，回軍，令步軍輜重先行，上以百餘騎殿後，賊五千餘騎來追，上控轡徐行，俟賊先鋒出，賊挑戰，上發矢射之，應弦而斃。賊退而復進，有先出陣者，即射殪之，賊懼不敢復進，遂斂退。丁巳，師至館陶。賊將盛庸勒兵真定，賊帥勒兵四出，以要我歸師。賊間獲我軍士，即披面抉目，刳其心腹，慘酷殊甚。我軍士見之憤恨，懷必死之志，故每臨陣，人自為戰。<br />
<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
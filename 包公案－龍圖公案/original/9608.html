<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>包公案－龍圖公案 - 第十則　接跡渡</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十則</br>　　接跡渡</font></h4>
			　　話說徐隆乃劍州人，家甚貧窘，父喪母存，日食不給。有弟徐清，傭工供母。其母見隆不能任力，終日閒遊，時常罵詈，隆覺羞顏。一日，奮然相約知己馮仁，同往雲南生意，一去十數餘年，大獲其利，滿載而歸。歸至本地接跡渡頭，天色將晚，只見昔年渡子張杰將船撐接，兩人笑容拱手，張杰問道：「隆官你去多年不歸，想大利。」徐隆步行負銀力倦，微微答道：「錢雖積些，所得不多。」遂將雨傘、包袱丟人船艙，響聲頗重。張知其從雲南遠歸，其包袱內必是有銀，陡起梟心，將隆一篙打落水中淹死，天晚無人看見。<br />
　　杰將包袱密藏歸家，一時富貴，漸漸買田創屋。杰有子名曰張尤，年登七歲，單請一師詁訓，其師時常對杰稱譽道：「令郎善詩善對。」杰不深信，至端陽日請先生慶賞佳節。飲至中間，杰道：「承先生常譽小兒能為對句，今乃端陽佳節，莫若將此佳節為題以試小兒何如？」先生道：「令郎天資雋雅，聯句何難。」隨口占一聯與之對道：「黃絲係粽，汨羅江上吊忠魂。」張尤沉思半晌，不能答對。杰甚不悅，先生亦覺無顏。<br />
　　張尤亦羞顏無地，假意廁房出恭，那冤魂就變作一老人在廁房之旁，向張尤道：「你今日為何不悅？」張尤答道：「我被父親叫先生在席上出對考我，甚是難對，故此不悅。」冤魂問道：「對句如何？」尤道：「黃絲係粽，汨羅江上吊忠魂。」冤魂笑道：「此對不難。我為你對之。」尤道：「這等極好。」冤魂對道：「紫竹挑包，接跡渡頭謀遠客。」尤甚歡喜，慌忙奔入席間稟告先生道：「先生所出之對，我今對得。」先生不勝歡悅：「你既對得，可速說來。」答道：「紫竹挑包，接跡渡頭謀遠客。」其父駭然失色。先生道：「對雖對得，不見甚美。」<br />
　　其父道：「此對必是你請人對的，好好直說出來，免受鞭笞。」<br />
　　其子受逼不過，將其老人代對的事說出。其父問：「這老人今還在廁房否？」尤道：「不知。」杰慌忙奔看不見，心中自疑，此必是渡頭謀死冤魂出現，駭得膽戰心驚，胡言亂語，悉以謀死徐隆的事直告先生，不覺被堂姪張奔竊聽。奔為昔年與杰爭占有仇，次日遂具狀出首。董侯准其狀詞。即差精兵五名密拿張杰赴台拘問。張杰拿至台下，面無人色，手足無措。董侯知其謀害是實，將杰三拷六問。張杰受刑不過，將謀害徐隆事情一一供招，將杰枷鎖人監。次日申明上司，上司包公調問填命，家業盡追入官，妻子逃走不究。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>包公案－龍圖公案 - 第十三則　偷鞋</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十三則</br>　　偷鞋</font></h4>
			　　話說江州城東水寧寺有一和尚，俗姓吳名員城，其性風騷。<br />
　　因為檀越張德化娶南鄉韓應宿之女蘭英為妻，多年無子心切，懇請求嗣續後，每遇三元聖誕，建設醮祠；凡朔望之日專請員城在家裡誦經。員城見蘭英貌美，欲心常動，意圖淫奸。晚轉寺中，心生一計。次日，遇德化往外，假討齋糧為由來至張家，賄托婢女小梅，求韓氏睡鞋一雙，小梅悄然竊出與之。員城得鞋，喜不自勝，回到寺中，每日捧著鞋沉吟無奈。適次日張檀越來寺議設醮事，員城故將睡鞋一隻丟在寺門，德化拾起，心甚驚疑。既與員城話畢，歸家大怒，狠究睡鞋，遂將韓氏逐回母家，經官休退。員城聞知計就，潛計逃回西鄉太平原，改姓名為馮仁，蓄髮二年。值應宿將蘭英改嫁，仁買求鄰居汪欽，逕往韓宅求姻。宿與欽素交好，遂允其姻。令擇吉過聘，刻期畢姻。欽回覆馮仁，即納彩親迎，逕成婚配。<br />
　　倏忽韶光掣電，時光正值中秋佳節，月色騰輝，樂聲鼎沸。<br />
　　夫婦對飲於亭，兩情交暢，馮仁樂飲沉醉，攜妻而笑道：「昔非小梅之功，安有今日之樂。」韓氏心疑，詢其故，仁將前情一一說出。韓氏聽了，敢怒而不敢言。身雖遭仁計襲，心恨馮仁刻骨。酒罷仁睡，時至三更，自縊而亡。次日，韓應宿聞知，正欲赴縣伸冤告狀，適遇包公出巡江州，應宿便寫狀呈告。呈為滅節殺命事：痛女蘭英嫁婿張德化為妻，久調琴瑟，無愧唱隨。禍遭惡僧吳員城即今更名馮仁者，窺女艾色，買婢竊鞋，陷女私情，致婿堅持七出之條；念女實無一生之路，特原其素抱貞節，又見其事無實據，姑自狐疑，權為收養。豈惡蓄髮改名，托鄰求配。身實不知，誤遭奸計。忽於昨夜威逼身亡，而冤不白，上祈秉三尺之威嚴，天網不漏，惡必萬斬始甘心。哀哀上告。<br />
　　那時馮仁亦捏虛情抵訴，包公即將兩人收監。其夜，坐在後堂，忽然一陣黑風侵入。包公道：「是何怨氣？」既而有一女子跪在堂下，包公問道：「你是何處人氏？有什冤屈？直對我說。」那女子即將前情訴說一遍，忽然不見。次日，包公坐堂，差張龍、薛霸去獄中取出韓、馮二人審問，即將馮仁捆打，追究睡鞋之事。馮仁心驚色變，俯首無詞，只得直招。包公將馮仁家產入官，判斷馮仁抵命。自此韓氏之冤得伸，遠近快之。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
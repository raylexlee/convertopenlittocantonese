

    
	
		
			寇連材
			　　寇連材，直隸昌平州人也。年十五以奄入宮，事西後，為梳頭房太監，甚見親愛。舉凡西太后室內會計，皆使掌之。少長，見西太后所行者，多淫縱事。屢次幾諫。西太后以其少而賤，不以為意，惟呵斥之而已，亦不加罪。已而為奏事處太監。
　　一年餘，復為西太后會計房太監。乙未十月，西太后杖瑾、珍二妃，蓄志廢立，日逼德宗為樗蒱戲。又給鴉片煙具，勸德宗吸之。而別令太監李蓮英，及內務府人員，在處廷肆其謠言，稱德宗之失德，以為廢立地步。又將大興土木，修圓明園以縱娛樂。連材大憂之。日夕眉皺，如醉如癡。諸內侍以為病狂。
　　丙申二月初十日晨起，西太后方垂帳臥，連材則流涕長跪榻前，西太后揭帳叱問何故，連材哭曰：「國危至此，老佛爺即不為祖宗天下計，獨不自為計乎？何忍更縱遊樂，生內變也！」西太后以為狂，叱之去。連材乃請假五日，歸訣其父母兄弟，出其所記宮中事一冊，授之弟。還宮，則分所蓄與小璫。至十五日乃上一折，凡十條：一、請太后勿攬政權，歸政皇上；二、請勿修圓明園，以幽皇上；其餘數條，言者不甚了了。大率皆人之不敢開口言者。最奇者，末一條，言皇上今尚無子嗣，請擇天下之賢者，立為皇太子，效堯舜之事。其言雖不經，然皆自其心中忠誠所發，蓋不顧死生利害而言之者也。書既上，西太后震怒，召而責之曰：「汝之折，汝所自為乎？抑受人指使乎？」連材曰：「奴才所自為也。」西太后背命誦其詞一遍，無甚舛。西太后曰：「本朝成例：內侍有言事者斬，汝知之乎？」連材曰：「知之。奴才若懼死，則不上折也。」於是命囚之於內務府慎刑司。十七日移交刑部，命處斬。越日，遂有驅逐文廷式出都之事。連材不甚識字，所上折中之字體，多錯誤訛奪雲。同時有王四者，亦西太后梳頭房太監，以附德宗發往軍台。又有聞古廷者，德宗之內侍，本為貢士，雅好文學，甚忠於德宗，為西太后所忌，發往寧古塔，旋殺之。丙申二月，御史楊崇伊劾文廷式疏中，謂廷式私通內侍，聯為兄弟，即此人也。崇伊蓋誤以聞為文雲。


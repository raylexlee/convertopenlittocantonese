

    
	
		
			瑞澂
			　　瑞澂，字萃儒，激成鄂變之首禍也。當光緒丙午、丁未間，尚為九江關道。逾年，擢江蘇布政使，奉旨辦清鄉事宜，靖臣複苻於江浙間。稍有政聲，旋升巡撫。宣統元年十月，署湖廣總督掾，是為瑞澂駐鄂之始。
　　宣統三年春，廣州事作。瑞澂聞長江上游亦遍布革命黨，遂於武昌大戒嚴。已而寂然，識者嗤為庸人自擾。是年夏，乾路國有之政策行，川、粵、湘、鄂四省人皆反抗。政府起用端方，令南下，謀解散團體。端方乃於五月抵鄂，與瑞澂商。
　　時湖北商務總會聞端方納川人李稷勛言，將改鄂境路線，具書並圖說，請瑞澂代奏。瑞澂本與端方不相能，然以其向用方殷，無隙可乘。及得商會書，大喜，思借此以撓端方。遂具疏以聞，非真有愛於鄂人也。迨清旨交郵傳部議奏，盛宣懷故左袒端方。端方亦於此時電述抵鄂種種情狀，而瑞澂傾軋之謀卒不遂。
　　未幾，川事告急，端方與瑞澂商，將率鄂軍西上。瑞澂允之。由是鄂省之軍備一虛。瑞澂恐川省有事，鄂省必受影響，爰彩統制張彪之議，於鄖陽則派李汝魁，施南則派張楚材，率軍防堵邊境。水軍則派湖鶚、湖隼兩兵輪，於宜昌上駛。陸軍則令三十一標統帶曾廣大，督率所部西行。由是武昌之軍備又虛。八月十九之事，亦遂乘機而起。
　　雖然，起事之前，瑞澂未嘗無警覺也。外務部、民政部之密電早達武昌。江漢關得英美兩領事之照會，亦轉呈瑞澂。故瑞澂飭軍警兩界，已加意嚴防。革命黨在武漢之秘密機關亦屢為瑞澂所偵獲，而卒不能保其無事者，蓋由瑞澂令鐵忠給藥彈於旗兵，而新軍獨不與焉。先是，瑞澂搜獲黨籍，見新軍多列名，新軍已人人自危。及不給藥彈，知不免於一死。死等耳，與其死於旗人手，毋寧舉義而死。於是振臂一呼，萬眾齊發，武昌乃以失陷聞。
　　然而瑞澂固坐鎮湖廣全部大臣也。援例，疆臣失守省城，必殉之，否則必誅。瑞澂知其然，乃諉咎於已死之張之洞。電稱湖北兵之不叛者，只有馬步兵各一營，輜重隊一營。此皆故督臣張之洞糜數十年之心力，無量數之國帑，而養成亂黨等語。
　　政府為所蔽，僅褫其職，且令帶罪圖功。仍著暫署鄂督，以觀後效。其計亦巧矣！厥後武昌竟不能復。又懼為革命軍所擒，由漢口而遁於九江，由九江而遁至上海。政府聞之，雖著張人駿派員收取印信，並欲拿解至京，以置之重典，而瑞澂已逃往日本矣。滿大臣不忠於國，末有如瑞澂之甚者也。


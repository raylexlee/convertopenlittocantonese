<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>奴才小史 - 　兆惠</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>兆惠</font></h4>
			　　兆惠，字和甫，姓吳雅氏，滿洲正黃旗人。於乾隆朝，平天山南北路，以勇將稱。其卒也，清廷諡之曰文襄，世皆知之。<br />
　　餘獨著其起家微賤事。<br />
　　蓋兆惠，幼而貧窶者也。生未逾月，父母俱亡，乃育於姑母家。七八歲時，已長大如成人，膂力之強，能敵百夫。偶游市上，見群不逞之徒，攢毆一人。被毆者，竭力呼救不止。四顧旁人，皆袖手。兆惠勃然怒，揮拳奮擊，皆披靡作鳥獸散。<br />
　　方欲追擊，一道人從後掣其肘，即隨之去。至西山深處，一茅庵中，留教拳棍，且口授以兵法。半年，技成，乃始歸，姑母則以為已死也。既而為識者所指引，乃入旗營，就步糧為衛卒。<br />
　　時有來保者，以宰相兼攝步軍統領，見諸卒撥水，不過尋丈間。光惠獨遠及數十丈外。怪之，呼與語，甚戇。命鞭之，則其聲戛戛然，如擊石焉。久之，兆惠乃大呼曰：「性能耐刀鋸耳，不堪鞭箠也。」來保見其狀貌，已奇之。聞其言，益大異。令明日至府面試。<br />
　　屆期，兆惠至來保處。來保曰：「爾能弓矢乎？」曰：「能。」命與弓矢。兆惠乃張弓抽矢，發無不中。復問：「爾能刀石乎？」曰：「能。」命與刀石。則揮刀運石，力大無窮。<br />
　　與談行軍紀律，則侃侃而言，動中竅要，一似熟習孫吳之法者。<br />
　　來保益大喜。次日入朝，見高宗，叩頭賀曰：「臣為國家得一奇士。衛卒兆惠，其人雖微賤，真大將才也。」即日召見，試之。果皆如來保言。立授一等待衛。後徵西域，數建大功。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
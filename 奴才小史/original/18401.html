<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>奴才小史 - 　穆彰阿</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>穆彰阿</font></h4>
			　　穆彰阿，號鶴舫，道光季年，政界中主動力之人也。滿首揆之席，穆彰阿占之。江蘇吳縣潘世恩，為漢首揆，皆直機務。<br />
　　惟世恩資望雖重，而枚卜已在垂暮之年，故軍國大事，悉為穆彰阿一人所主。<br />
　　是時順德羅惇衍、涇陽張芾、雲南何桂清，三人同年登第，入翰林，年皆未弱冠。張、何以穆彰阿炙手可熱，遂如揚雄之依新莽，蔡邕之附董卓。獨羅惇衍絕不與通。散館後，初考試差，三人皆得差。命既下，羅惇衍往謁世恩。世恩問：「見穆中堂否？」曰：「未也。」世恩駭然曰：「子未見穆相，先來見我，殆矣！」羅惇衍少年氣盛，不信其說，亦意不往。次日，忽傳旨：「羅惇衍年紀太輕，未可勝衡文之任，著毋庸前往，另派某去。」人皆知穆彰阿所為也。滿清科舉時代，凡放差而收回成命者。止此。實則張、何之年，皆小於羅，而羅以不慊於穆彰阿之故，遂托此以為詞。穆彰阿之專權恣肆，已可知矣。<br />
　　雖然，此猶小事耳。其斲喪滿清之命脈，而貽海內以未有之辱者，為五口通商約。蓋鴉片之為害於天下後世，無中外皆知之。林則徐為天下後世計，故於焚毀鴉片事，甘為此激烈之手段。宣宗亦念其忠，特以穆彰阿作梗，故林不免於罪，而是事遂一主於和。聞道光二十二年間，大學士王鼎方自東河查勘回，聞和議痛哭，爭不能得，以憂死。其病劇時，召門下士至臥榻前，伏枕流涕，授遺折數千言，力排和議之非，而斥穆彰阿之奸。卒為穆彰阿所泥，不得上。王鼎歿，祁寯藻亦尚力爭，然寯藻在軍機為後進，且漢大臣，不能決事，故穆彰阿愈得志。<br />
　　已而白門和局既定，宣宗退朝後，負手行偏殿上，一日夜未嘗暫息，內侍但聞太息聲。漏下五鼓，宣宗頓足長歎。旋入殿，以硃筆草草書一紙，封緘甚固。時宮門未啟，命內侍持往樞廷，戒之曰：「但與穆彰阿，毋為祁寯藻所知。」蓋即諭議和諸臣於和約畫押之廷寄也。觀此則穆彰阿於是時，必有危言聳論，挾制宣宗，使其不得不從者。自是宣宗忽忽不樂，以至謝天下。<br />
　　迨文宗嗣位數月，頒示騰黃，為林則徐雪冤，而著穆彰阿之罪曰：「大學士穆彰阿保位貪榮，妨賢病國，小忠小信，陰柔以售其奸。偽學偽才，揣摩以逢主意。從前洋務，穆彰阿傾排異己，殊堪痛恨。若一旦置之重法，實有不忍。著從寬革職，永不敘用。」於是主戰主和之功罪是非，千秋論定。而枋政之臣，欲以掩天下後世之耳目，不可得矣。奴才小史　○耆英　耆英，於道光壬寅癸卯甲辰間，倚畀最重之人也。初為廣州將軍，繼任兩江總督，復為兩廣總督，又晉擢大學士。主眷之隆，一時罕匹。然而白門訂約，一任樸鼎查之挾持，無纖悉磋磨之可望。及辦廣州善後事宜，又畏英人如虎。設無粵民義憤，以左右其間，又將任英人入城，致省垣幾為其所踞。至咸豐初，追責其自外生成，畏葸無能，抑民奉敵，罔顧國家之狀，貶為員外郎。<br />
　　迨咸豐八年，大沽事起，惠親王綿愉、宗室尚書端華、大學士彭蘊章等，聯銜奏保其熟悉外情，請棄瑕錄用，以觀後效。<br />
　　文宗召之入見，耆英遂造膝請陳：自稱當時此勢，惟有獨任其難。文宗諈諉者再，密諭其自展謨謀，不必附合桂良，致涉拘泥。蓋於此欲以和為戰也。因賞給侍郎銜，令其馳赴天津。比至，往拜英使，拒而不見。桂良聞之，懼和議因此中阻，乃有奏請召回耆英事。<br />
　　耆英之不禮於英使也，當時但言其與英人有隙。然究其不禮之由，蓋因任兩廣總督時，曾奏告宣宗，謂外人只可計誘，是以用溫言撫慰之。且其中，又有藐視英人語。及耆英抵津門，英法之譯人，以此等奏章予耆英視之。耆英自覺無顏，乃退而思避。甫至通州，朝命適下，著其仍留天津，自行酌辦。耆英不再折回，徑由通州入都矣。<br />
　　既入都，旋以書告僧格林沁，謂某日可抵軍營。時惠親王綿愉，方自僧營歸，途次，接僧格林沁遣弁送耆英書至，閱之，大驚。謂大沽之事，並未辦有端緒，輒敢藉詞卸肩。且未奏特旨，先擅自回京，大違臣節。遂以狀聞。文宗鑒其前後居心，如出一轍，因數其積稔而置之法。天下後世，亦莫不詈其罪之魁，而恨其死之晚也。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
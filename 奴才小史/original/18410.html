<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>奴才小史 - 　端方</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>端方</font></h4>
			　　端方，字午橋，號陶齋，浭陽人。以京官出為霸昌道。光緒戊戌六月開缺，為京師農工商局督理。庚子歲，拳亂作，清帝逃至西安。時岑春暄署陝西巡撫，端方為藩司，與春暄屢有爭端。辛丑回鑾後，以春暄撫山西，端方繼其任為陝撫，旋令署鄂督。<br />
　　端方之在鄂也，日以納賄為事。嘗語人曰：「差可賣，缺不可賣，則朝廷不能察其實而加罪於我。」其設謀之狡如此。<br />
　　凡與外人酬酢，時時演出一種獻媚之態，見者皆指為劇中之曹孟德。蓋其面色本白，而狀態又似之也。故端方在鄂久，而名譽不佳。<br />
　　及量移至江蘇為巡撫，欲市官聲。凡屬吏人謁時，應餽門包，概令和盤托出，改作公用。驟聆之，似廉潔，豈知其別有一術焉。凡不納苞苴者，對之有怒容，或於歸公之門包外，更袖門包一分以進者，見之則有喜色，於是屬吏皆具兩分門包。<br />
　　門包之累累者，何自來乎？皆括江蘇人之脂膏也。<br />
　　已而由蘇撫署江督，不久，即去。既又復持節至。一般學界中人輒喜曰：「陶齋尚書重鎮南洋矣。」此無他，端方知江蘇人多文弱，又矜言新學。彼惟於學堂中撥款若干，以為補助資，則趨之者，已如蟻慕羶，或則略與周旋以施其牢籠之法。<br />
　　而江蘇人已爭誦之。實則所撥者，皆取於漢族之財，而托名為國家也。端方一己之忄堅囊，纖毫未破。未幾，由南洋改任北洋，畿疆坐鎮，暇預從容，日摩挲金石，以度數載光陰，而於國計民生之大，皆視之漠然。值孝欽梓宮奉移，以永安山陵，道涂觀者達數萬。外國駐京公使，咸與於執紼役。端方於此，忽演一奇特事，蓋令人攜攝影器，於沿途及陵寢內拍照，且安然乘輿，橫衝神路，辟易而過也。為李國杰所劾，乃坐以恣意任性，不知大體之罪，遂革職。<br />
　　宣統三年春，盛宣懷創鐵路國有說，陰令御史石長信奏之。<br />
　　清廷用其言，遂欲實行國有政策。湘鄂人拒之堅。政府乃議擇一與湘鄂略有感情者，使之前往，或能融洽。於是那桐、徐世昌兩協理，與郵傳大臣，皆在攝政王前力保端方。端方復起用，得為粵漢、川漢兩路之督辦者，實由於此。<br />
　　顧端方聞命為督辦時，以為實行乾路國有政策，窒礙甚多。<br />
　　蓋商辦之路，一旦遽改官辦，不惟成效難收，抑且易滋民怨，故不欲往。奏請另簡大員以任其事。而廷旨不允。端方乃宴鄂京官於都中。至者為湯化龍、吳祿貞、陳曾壽等十餘人。端方請其為將伯之助，皆不允。不得已乃抵鄂，與川紳喬樹楠、湘紳餘肇康等秘密籌議，以期破團壞體。會湖北政界中之高凌霨、趙彥濱、馮啟鈞輩，亦逢迎端方，謂湘鄂均公舊治，感情夙厚，旌節所至，無不和洽者。端方以諛言日至，漸形恣肆。自謂佈置周密，功可必成，已照會鄂路總理，召集股東，速籌退股辦法矣。　時川督趙爾豐，以壓制太甚，激生民變。政府聞之，急令端方帶兵入川。故端方又啟行。既入川境，趙爾豐事事與之反對，故川事不能明了。迨抵資州，即獲田徵蔡、周善培等來書，謂如到成都，即以兵戎相侍。又聞趙爾豐早預備督練公所為幽禁端方之地。故留住資州半月，不敢前往。僅遣隨員先赴成都，以探虛實。未幾，隨員以電達端方，謂北京失守，兩宮出狩山西。有旨令端方率鄂兵由陝赴晉勤王。端方聞之大哭，而不意其為偽也。當令兵隊預備北上，兵隊之反抗者，遂突入行轅挾端方出，而殺之。尋以其頭顱送至武昌，仍由武昌給還其子。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
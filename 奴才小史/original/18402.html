<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>奴才小史 - 　琦善</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>琦善</font></h4>
			　　琦善性畏葸，善諂媚。道光十八年時，以大學士任直隸總督，名為畿疆坐鎮，實則碌碌無能者也。越二年，英人義律猝至大沽口，以書獻琦善，謂焚毀鴉片之釁，起自林則徐、鄧廷楨二人，向索償不與，反遭其詬逐，故入浙江。遞書與總兵，不受。再遞書與浙撫，又不受，故越浙而至此。琦善信其說，據以奏聞。與英人議和之說，遂肇端於此矣。<br />
　　時天津道陸建瀛，謂英兵尚踞定海，而來此托詞請撫，是據邑以要我也，宜與戰，俟奪其艦，俘其人，俾之還我定海，然後徐議和，方為善策。琦善執不可。旋宴其艦中軍士十餘人，且以溫語慰藉之，謂已乞恩朝廷，將特遣重臣，馳赴廣東，平反焚毀鴉片事。由是義律大喜。<br />
　　未幾，朝命下，即以琦善為欽差，令赴廣東查辦。尋又命為兩廣總督。時蘇撫裕謙，方任兩江總督，聞之，撫髀流涕，歎琦善之庸才誤國。而琦善不知也。既抵粵，先撤虎門防，以媚英人。義律遂乘機先索賠款，繼又要求割香港全島，且趣令速覆。琦善以事關割地，不遽答。義律乃遣人挑戰，琦善欲止之。義律曰：「戰而後商，未為晚也。」而廣州之戰釁又開。<br />
　　當英艦之攻虎門也，先陷口外之大角、沙角兩炮台。靖遠炮艦水師提督關天培，告急於琦善，且請增兵，以固省城門戶。<br />
　　琦善仍執和議，故未之許。天培固請，僅予後二百，令暗渡以助之。不數月，天培卒以戰死聞。<br />
　　是時，琦善雖以義律言入告，然宣宗已簡親臣宿將，使剋期赴粵，一意主戰矣。義律知大軍將至，所請者已不行，故易詞以嘗試琦善。謂繳還兩炮台，並以定海易香港。琦善與之訂期相見，竟許之，一面咨請伊裡布，收定海，釋俘囚。一面復以義律之咨文等，附折上聞。宣宗見之，大怒，斥其甘受欺侮，迷而不返，甘為此遺臭萬年之舉。遂褫其職，沒其產，戍之於軍台。時道光二十一年春也。迨二十二年冬，賞給四等侍衛。<br />
　　為葉爾羌幫辦大臣。逾年三月，又賞三品頂帶，為熱河都統。<br />
　　旋被御史陳慶鏞彈劾，其略曰：「逆人之敢於猖獗，兵丁之敢於逃竄，馴至今日海鳥群飛，鯨魚跋浪，為所欲為，莫敢誰何者，實由琦善於外夷入寇之始，首先示弱，以惰我軍心，助彼敵燄。今海內糜爛，至於此極，即罷斥琦善，終身不齒，猶恐不足饜民心，而作士氣，何況鞶帶再加，脫累囚薰沐之乎？」<br />
　　宣宗亦知刑賞不平，仍黜琦善職，令閉門思過，以彰賞罰之公。<br />
　　厥後起用為四川總督，復以辦理叛番乖方，下獄藉沒。越數年，又起用以三品銜，署河南巡撫。旋革職，賜都統銜，飭督兵攻洪、楊之軍於揚州，不克，卒於軍。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
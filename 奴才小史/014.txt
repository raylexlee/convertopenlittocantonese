

    
	
		
			趙爾豐
			　　趙爾豐者，爾巽之弟，漢軍人也。宣統元年時，尚為駐藏辦事大臣。三年春，乾路國有之政策定，川人起爭之。是時代理川督者為王人文，而爾豐猶未至也。嗣以人文屢袒川人，與政府相持。郵傳大臣盛宣懷惡之，請旨嚴飭。尋以趙爾豐荷任川督。　爾豐之蒞川也，繼人文奏劾盛宣懷之後，民氣異常發展，知其不可壓制，故代川紳具奏。已而盛宣懷假朝旨申斥，鄂督瑞澄、督辦端方，復連電劾之。爾豐進退失據，又變而迎合宣懷。遂於七月十五日，以柬請諸紳會議要事為名，而將蒲殿俊等十人捕入督署。時諸人正於鐵路公司開會，既被詐捕入署，即與抗爭。爾豐大怒，欲殺未能，乃令親軍拘禁之。時諸紳為眾望所歸，既被拘，群情大憤，聲若鼎沸，不約而同，咸往督署請釋。爾豐令親軍開槍逐之，先後斃者四十餘人。眾益憤，圍守督署，以死求釋諸紳。爾豐不允，並以軍隊遍紮各街，勒令各街開市，各街仍寂然。爾豐怒曰：「我不是趙爾豐，卻是張獻忠，若不開市，與我剿兩條街，則自然皆開市。」此趙屠之諡所由來也。
　　及爾豐既激變，反妄報民亂，且執自治商榷書，誣咨議局議長為首要。迨清旨派岑春暄赴川，又不自安。蓋恐春暄一至，事難掩飾。遂鋪張戰功，謂川亂敉平，冀熒惑政府，以止春暄之行。然政府已疑其所奏不實，由攝政王諭軍咨府，派員至川，激查真相。旋由給事中陳田等十二人交章劾之，而爾豐之技乃窮。
　　雖然，此猶武昌起義前事耳。若八月以後，東南各省，既相繼獨立，成都亦踵而行之。在川人之初心，本欲使爾豐入藏，於中途斃之。不意爾豐聞成都之宣告獨立，猶復擁兵自固，陰為鬼蜮。乃由尹昌衡等多方籌劃，一面遣散其死黨，一面勉軍人以大義。至十一月初三日，爾豐姑被殺於成都。其首級則傳示大眾，並宣佈罪狀。聞者快之。


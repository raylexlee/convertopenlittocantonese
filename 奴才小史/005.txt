

    
	
		
			琦善
			　　琦善性畏葸，善諂媚。道光十八年時，以大學士任直隸總督，名為畿疆坐鎮，實則碌碌無能者也。越二年，英人義律猝至大沽口，以書獻琦善，謂焚毀鴉片之釁，起自林則徐、鄧廷楨二人，向索償不與，反遭其詬逐，故入浙江。遞書與總兵，不受。再遞書與浙撫，又不受，故越浙而至此。琦善信其說，據以奏聞。與英人議和之說，遂肇端於此矣。
　　時天津道陸建瀛，謂英兵尚踞定海，而來此托詞請撫，是據邑以要我也，宜與戰，俟奪其艦，俘其人，俾之還我定海，然後徐議和，方為善策。琦善執不可。旋宴其艦中軍士十餘人，且以溫語慰藉之，謂已乞恩朝廷，將特遣重臣，馳赴廣東，平反焚毀鴉片事。由是義律大喜。
　　未幾，朝命下，即以琦善為欽差，令赴廣東查辦。尋又命為兩廣總督。時蘇撫裕謙，方任兩江總督，聞之，撫髀流涕，歎琦善之庸才誤國。而琦善不知也。既抵粵，先撤虎門防，以媚英人。義律遂乘機先索賠款，繼又要求割香港全島，且趣令速覆。琦善以事關割地，不遽答。義律乃遣人挑戰，琦善欲止之。義律曰：「戰而後商，未為晚也。」而廣州之戰釁又開。
　　當英艦之攻虎門也，先陷口外之大角、沙角兩炮台。靖遠炮艦水師提督關天培，告急於琦善，且請增兵，以固省城門戶。
　　琦善仍執和議，故未之許。天培固請，僅予後二百，令暗渡以助之。不數月，天培卒以戰死聞。
　　是時，琦善雖以義律言入告，然宣宗已簡親臣宿將，使剋期赴粵，一意主戰矣。義律知大軍將至，所請者已不行，故易詞以嘗試琦善。謂繳還兩炮台，並以定海易香港。琦善與之訂期相見，竟許之，一面咨請伊裡布，收定海，釋俘囚。一面復以義律之咨文等，附折上聞。宣宗見之，大怒，斥其甘受欺侮，迷而不返，甘為此遺臭萬年之舉。遂褫其職，沒其產，戍之於軍台。時道光二十一年春也。迨二十二年冬，賞給四等侍衛。
　　為葉爾羌幫辦大臣。逾年三月，又賞三品頂帶，為熱河都統。
　　旋被御史陳慶鏞彈劾，其略曰：「逆人之敢於猖獗，兵丁之敢於逃竄，馴至今日海鳥群飛，鯨魚跋浪，為所欲為，莫敢誰何者，實由琦善於外夷入寇之始，首先示弱，以惰我軍心，助彼敵燄。今海內糜爛，至於此極，即罷斥琦善，終身不齒，猶恐不足饜民心，而作士氣，何況鞶帶再加，脫累囚薰沐之乎？」
　　宣宗亦知刑賞不平，仍黜琦善職，令閉門思過，以彰賞罰之公。
　　厥後起用為四川總督，復以辦理叛番乖方，下獄藉沒。越數年，又起用以三品銜，署河南巡撫。旋革職，賜都統銜，飭督兵攻洪、楊之軍於揚州，不克，卒於軍。


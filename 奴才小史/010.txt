

    
	
		
			榮祿
			　　榮祿，清西後那拉氏之內姪，攝政王載灃之外舅也。光緒戊戌四月，奉命為北洋大臣。是時常熟翁同龢適開缺回藉，榮祿贐以千金，且執手嗚咽而泣，問其何故開罪於皇上。識者已知其乃口蜜腹刀，類於唐之李林甫也。
　　當榮祿於未任直督以前，嘗欲聯合六部九卿上表，請西太后復行垂簾。先謀之於徐郙，徐郙曰：「奈清議何！」事遂沮。
　　然已與西太后密定幽囚德宗、殺戮新黨之策。故有滿人之問於榮祿者曰：「皇上聽信新黨之言，變亂祖宗定制，可奈何！」
　　榮祿曰：「姑俟其亂鬧幾日，使天下共憤，惡貫滿盈，不亦可乎？」至八月初旬，夜分入京，密請獨對。翌晨，而謀圍頤和園之說起，德宗竟幽於瀛台。譚嗣同、劉光第、楊深秀、林旭、楊銳、康廣仁等，駢首就戮於菜市矣。
　　越二年，庚子夏，拳禍之興，實由榮祿所嗾成者也。蓋榮祿早由北洋大臣改入軍機，一切政權，胥握於手。凡載漪、剛毅、徐桐、趙舒翹等之所為，榮祿非獨贊成之，抑且提倡之。
　　及李鴻章至京議和，外人索懲罪魁，甚嚴厲，而獨不及榮祿者，因德使克林德，日書記杉山彬被戕之後，榮祿佯遣人告使館，使慎防，更遣人資其糧食，以為日後事或不成之地步計耳。
　　至癸卯春，不知何故忤西後意，抑鬱死。其死也，內廷循舊例為之撤樂。西太后見之，怫然不悅曰：「何故如是？豈榮祿死，我遂啜泣不飯耶？」立命奏樂。噫！炙手可熱之權臣，垂死乃受此冷落，豈十餘年深結之慈眷，末路尚不能自保，而竟中於讒言耶？抑西太后知榮祿之以己為傀儡，狐假虎威，肆極兇暴，貽誤家國，致於危辱，至是乃大徹大悟，深痛恨於榮祿之賣己耶？榮祿之罪，固浮於桀紂，然而子卯不樂，儻使杜蕢楊觶　單，未知酌飲何人？




    
	
		
			鼇拜
			　　鼇拜，為清開國異姓功臣之一。清世祖臨歿時，受顧命，與索尼、蘇克薩哈、遏必隆同為輔政大臣。於任事之初，先宣誓曰：「不私親戚，不計仇怨，不聽旁人及兄弟子姪教唆之言。
　　不求無義之富貴，不私往來諸王貝勒等府，受其餽遺。不結黨羽，不受賄賂，惟以忠心仰報先皇帝大恩。若復各為身謀，有違斯誓，上天殛罰，奪算凶誅。」聽其言，真若可信。
　　然究其宣誓之由，實以異姓之臣，忽受顧命，為清初之創舉。而同姓之臣，因事構讒，則己之身家性命殆矣。故藉此以為欺飾他人耳目計。
　　迨康熙六年，索尼疾卒。鼇拜以聖祖幼衝，遂專權恣肆。
　　惡蘇克薩哈與己爭論是非，遂與其黨班布爾善等，構成二十四罪款，將置之極刑。聖祖不允所請。鼇拜攘臂爭之，卒坐蘇克薩哈罪。又以戶部尚書蘇納海、直隸總督朱昌祚、巡撫王登聯、議圈地土事相忤，亦誣陷致死。中外為之側目。
　　積此二因，鼇拜之顯背誓言，聖祖已知之。迨康熙八年，遂命康親王杰書等，勘問其罪，得三十款。論死。尋念其效力多年，不加誅，僅以革職籍沒，與子那摩佛同處錮禁。


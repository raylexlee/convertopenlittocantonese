

    
	
		
			裕祿
			　　裕祿之自戕於天津也，滿人有惜之者。然其崇拜拳匪，荒誕殊甚。充其所為，則足以殺其軀而已矣。
　　方拳亂之初發也，裕祿正為北洋大臣。時倉場侍郎劉恩溥，奉命赴天津招集拳匪，順道入謁裕祿。裕祿極言拳民敢戰，外夷甚懼狀。實則拳匪驅童稚為前敵，以犯外兵。外兵排槍一發，恒斃數百，半多未成年者，而彼昏不知也。尤可笑者，是時有號「黃連聖母」之女妖，本流娼，久在津。拳禍甫作，亂民爭奉之。初居於船，泊北門外大關口。船之四圍，裹以大紅洋縐。
　　又有所謂三仙姑、九仙姑者，咸居舟中以侍之。旋為裕祿所聞，乃迎聖母入署，決休咎。聖母至，裕祿脆迎之。既坐督署大堂，裕祿入見，行三跪九叩禮，奉之若神明。禮畢，裕祿上言：「乞垂憫生靈，拯此一方。」聖母謂：「已令神將用天火燒夷兵，不久滅盡。汝無憂！」有頃，聖母出署，裕祿復脆送之。
　　厥後聯軍陷大沽，據北倉。裕祿聞警，握短槍至廳事，對胸自擊。槍發，躓地亂滾，氣未絕，其僕負之走。途次，死焉。
　　顧倉猝不得棺，以板合為柩，以麵糊於板。又不得衣衾，僅就其所穿血漬之紡綢衫褲以殮之。殮時，而蛆蟲生矣。


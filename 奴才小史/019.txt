

    
	
		
			張元福
			　　張元福者，滿清宮中發生最後之閹宦也，俗呼為「小德張」
　　。得安、李衣缽，而勢力之擴張，較之安、李尤過數倍。方兩宮殂謝後，國服未除，已在宮內排演戲劇。他人所不敢為者，而元福傲然為之。無他，為隆裕後所嬖故也。
　　興修延熙宮西式鐵樓，雖隆裕後有懿旨宣佈於外，而實出於元福一人之主謀。蓋國服期內，大工不興，則內帑不動。雖欲肆其侵蝕手段，而苦於無隙可乘。乃以興修延熙宮之役，運動隆裕後。迨隆裕後一首肯，則元福之目的達矣。工無竣期，款無定額，宮廷任其拆毀，帑項恣其浪用。久之而孝欽顯皇后之積儲金，不翼而飛入於私囊內。
　　不見夫安定門，極樂寺衚衕內，美輪美奐之樓房百餘間乎？屋主為誰？則張元福也。陳其內者，有楠木桌案，楠木雕花落地罩及裝飾等物，並有兩殿卷之客廳。電燈滿院，照耀通宵。
　　又取南海鑾儀殿所有之電機鍋，移設於其宅之花園內。又於宅內設德律風通至宮中，餘如几案所陳之內廷器皿，及園中之太湖石，魚池華廳。六方涼亭，皆自建福宮移置於此者。其果為隆裕後所賞給耶？抑乘其不知而盜取之耶？
　　閹宦而娶妻納妾，自古罕聞。惟張元福則居然享此豔福。
　　王子元、李樂亭、金雲卿皆元福之狐群狗黨也。恒往津門，以多金買良家幼女，而為紅拂之贈。或謂元福為秦宮中嫪毐之第二，可無疑矣。且元福時出至荷包衚衕，購秘戲圖，為眾目共睹。意者其授諸妻妾乎？抑將備獨居寡偶者，臨摹之助乎？民之多言，伊可畏焉。
　　元福既肆無忌憚，胡隨口稱奉懿旨，以為壓制之常山寶符。
　　雖對於攝政王亦有之，況其他乎？以故宮中人無敢與抗顏行者。
　　又行二總管姚璫與之倡和，其氣燄能使猶子入宮廷而旁人莫敢發。納賄七千金而慎刑司不敢深究。永德廠工之私竊禁物，擅伐御花園神木多株，而守園吏不敢問。其大違列聖宮禁，幸而溥儀尚在幼衝，載澧不為所惑，即降裕後亦無垂簾聽政之事，否則不堪設想矣。


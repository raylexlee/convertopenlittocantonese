

    
	
		
			李蓮英
			　　皮硝李者，孝欽後之梳頭房太監也。名蓮英，直隸河間府人。本一亡賴子，幼失怙恃，落拓不羈。曾以私販硝磺入縣獄。
　　後脫羈絆，改業補皮鞋。此「皮硝李」三字之徽號所由來也。
　　河間本太監出產地，同鄉沈蘭玉向與有故，先為內監，見而憐之。蓮英遂懇其引進。適孝欽後聞京市盛行一新式髻，飭梳頭房太監仿之，屢易人，不稱旨。蘭玉偶在闥闥房言及。闥闥房者，內監之公共休憩所，蓮英嘗至此訪蘭玉者也。既聆孝欽後欲梳新髻事，遂出外周覽於妓寮中，刻意揣摹。數日，技成，浼蘭玉為之介紹，蘭玉竟薦之，而蓮英遂從此得倖矣。迨東宮既殂，益無忌憚，由梳頭房晉為總管，權傾朝右，營私納賄，無惡不作。奔走其門而得顯位，如張蔭桓、陳璧輩，其彰彰者也。當時慈眷之隆，至與孝欽後並坐聽戲。內廷御膳，所遺各饌，例與內監膳用。孝欽後遇有蓮英所嗜之品，多節食以遺之，或先命小璫撤去，留俟蓮英食之。其四十壽辰，御賜珍品、蟒緞、福壽等字，同於大員。內自軍機，外自督撫，無不有慶祝之禮。贓私之積，以千萬計。孝欽後殂後，攝政王載灃，亦涎其蓄，而思所以攫之，不意又為隆裕後所庇，卒不能遂。迨其病卒，飾終之典，等於元勳。罪浮於安得海，而結果大異，亦有幸有不幸爾。




    
	
		
			鹿傳霖
			　　鹿傳霖，漢軍人。繼趙舒翹任江蘇巡撫。值拳匪變起，聞鄉里大擾，族之長幼均被屠。於是在撫署內大哭，誓與拳匪不兩立。遂借勤王美名，力請開缺，剋日帥羸卒北行。至河上，聞鄉里無恙，遂逍遙不進。聞者皆非笑之。
　　既而聯軍入京師，兩宮急走，止於山西不復行，後又忽傳啟鑾之命者。蓋由傳霖以重關百二，天險可憑，力請入陝之說進也。時剛毅垂死，傳霖代為頑固黨之首領。未幾，以夤緣內監，入軍機。力持壓制主義，以鋤遏新機，為獨一無二之宗旨。
　　又善媚榮祿而驕同僚。榮祿為所迷惑，幾於無語不從。故榮祿欲掩天下人耳目，間或取一二無聊之新政，以試行之，而傳霖輒為之梗。遂並此無聊著，亦不辦矣。
　　其舉動之特別，有傳為話柄者，則以子若孫之相繼夭折，心中鬱悶，而欲辭出軍機也。夫軍機只有逐出，從未有辭退者，殆傳霖知榮祿之必留己，而故作此態耶？然已騰笑於輦轂下已。
　　迨宣統己酉庚戌間，榮祿早死。南皮張文襄、壽州孫文正，相繼謝世，傳霖乃循資為首相。其時處交多失敗，內政多不舉，馴至人心瓦解。不一載，而四海分崩，未始非傳霖釀成之也。


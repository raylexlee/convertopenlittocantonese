

    
	
		
			崇厚
			　　崇厚，性庸軟。於同治初為三口通商大臣，尋遷都察院左都御史時，時本無所表現，會光緒五年，將與俄訂交收伊犁條約，忽命崇厚往。
　　崇厚之赴俄也，僅抵拉哇基。俄人館之小樓上，所供者，多惡草具。崇厚不能堪。及開議，俄人謂：「今日之舉，毋庸多議。我國已定新約十八條，度為爾國所必允者。」崇厚索草約觀之，不肯遽允。俄人謂：「汝為議和大臣，殊不識議和宗旨，何無用至此！」既以足蹴之，復舉而擲於樓下，崇厚幾斃。
　　館人扶之起，旋以調養獲痊。厥後俄人更百端逼勒，崇厚懼死，乃以所定新約十八條，咨送回國，尋亦歸。由是朝野為之嘩然。
　　時修撰王仁堪、庶吉士盛昱先交章奏參。洗馬張之洞劾之尤力，謂：「無理之約，使臣許之，朝廷未嘗許之。崇厚誤國媚敵，擅許擅歸，國人皆曰可殺者也。伏望拿交刑部明正典刑，治使臣之罪，則可杜俄入之口。」奏入，乃將崇厚革職，下之獄。俄公使為之請，始赦之。交收伊梨之約；改命一等毅勇侯、大理寺少卿曾紀澤為全權專使，往俄京聖彼得堡再開議。越二年，卒就緒。




    
	
		
			遏必隆
			　　遏必隆，姓鈕祿祜氏，額亦都之第十六子也。滿清未入關時，遏必隆於松山之役曾築長圍，以困明總兵曹變蛟。變蛟率兵攻太宗營，諸將未及赴，營中大驚擾，遏必隆與侍衛巴什塔及內大臣錫翰等，堅守後營門，擊退變蛟，遂為太宗所嘉賞。
　　順治二年，流寇李自成餘黨郝搖旗、李錦等，竄聚湖廣，於是荊襄武治間，道路阻梗不得通。遏必隆隨郡王勒克德渾往討之。師次武昌，與流寇之餘黨戰，卒破之，遂拔鐵關。乃由騎都尉晉輕軍都尉，旋為議政大臣。十八年世祖殂，與索尼、蘇克薩哈、鼇拜同受遺詔為輔政大臣。
　　然而遏必隆之為人也，性軟弱，遇事多模稜不決。當輔政時，見索尼多病，不能任事，每多藐視之。獨鼇拜之專恣自肆，時與蘇克薩哈不相能，則助鼇拜以鍛鍊其罪。蘇克薩哈乃含冤而死。尤可惡者，鼇拜創圈易旗地之舉，中外大臣，群以為不便，遏必隆無一語阻之。其與鼇拜狼狽為奸，蓋可知矣。
　　康熙八年，既正鼇拜之罪，又責遏必隆之扶同隱忍，宣佈其罪狀十二款，論死。逾年，特原其為顧命大臣，且勳臣之子，仍以公爵宿衛內廷。十二年冬，乃以疾卒。


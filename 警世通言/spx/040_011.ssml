<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　一日，真君又行至海昏之上，聞有巨蛇據山為穴，吐氣成雲，長有數里。人畜在氣中者，即被吞吸。江湖舟船，多遭其覆溺，大為民害。施岑登北嶺之高而望之，見其毒氣漲天，乃歎曰：「斯民何罪，而久遭其害也？」遂稟真君，欲往誅之。真君曰：「吾聞此畜妖氣最毒，唐突其氣者，十人十死，百人百亡，須待時而往。」良久，俄有一赤烏飛過，真君曰：「可矣。」言赤烏報時，天神至，地神臨，可以誅妖。後於其地立觀，名候時觀，又號赤烏觀。且說那時真君引群弟子前至蛇所。其蛇奮然躍出深穴，舉首高數十丈，眼若火炬，口似血盆，鱗似金錢，口中吐出一道妖氣，則見：冥冥蒙蒙，比蚩尤迷敵的大霧；昏昏暗暗，例元規污人的飛塵。飛去飛來，卻似那漢殿宮中結成的黑塊；滾上滾下，又似那泰山岩裡吐出的頑雲。大地之中，遮蔽了峰巒嶺岫；長空之上，隱藏了日月星辰。彌彌漫漫，漲將開千有百里；霏霏拂拂，當著了十無一生。正是：妖蛇吐氣三千丈，千里猶聞一陣腥。<break time="100ms" />　　真君呼一口仙風，吹散其氣。率弟子各揮寶劍，鄉人摩旗擂鼓，吶喊振天相助。妖蛇全無懼色，奔將過來。真君運起法雷，劈頭打去，兼用神劍一指，蛇乃卻步。施岑、甘戰二人，奮勇飛步縱前，施踏其首，甘踹其尾，真君先以劍劈破其顙，陳勳再引劍當中腰斬之，蛇腹遂爾裂開。忽有一小蛇自腹中走出，長有數丈。施岑欲斬之，真君曰：「彼母腹中之蛇，未曾見天日，猶不曾加害於民，不可誅之。」遂叱曰：「畜生好去，我放汝性命，毋得害人！」小蛇懼怯，奔行六七里，聞鼓噪之聲，猶反聽而顧其母。此地今為蛇子港。群弟子再請追而戮之，真君曰：「既放其生而又追戮之，是心無惻隱也。」蛇子遂得入江。今有廟在新建吳城，甚是靈感。宋真宗敕封「靈順昭應安濟惠澤王」，俗呼曰小龍王廟是也。大蛇既死，其骨聚而成洲，今號積骨洲。<break time="100ms" />　　真君入海昏，經行之處，皆留壇靖，凡有六處。通候時之地為七，一曰進化靖，二曰節奏靖，三曰丹符靖，四曰華表靖，五曰紫陽靖，六曰霍陽靖，七曰列真靖。其勢布若星鬥之狀，蓋以鎮壓其後也。其七靖今皆為宮觀，或為寺院。巨蟒既誅，妖血污劍，於是洗磨之，且削石以試其鋒，今新建有磨劍池、試劍石猶在。真君謂諸徒曰：「蛟黨除之莫盡，更有孽龍精通靈不測，今知我在此，若伺隙溃我郡城，恐吳、彭二人莫能懾服。莫若棄此而歸。」施岑是個勇士，謂曰：「此處妖孽甚多，再尋幾日，殺幾個回去卻好。」真君曰：「吾在外日久，恐吾郡蛟黨又聚作一處，可速歸除之！」於是悉離海昏而行。海昏鄉人感真君之德，遂立生祠，四時享祭，不在話下。<break time="100ms" />　　且說孽龍精果然深恨真君，乘其遠出，欲將豫章郡滾成一海，以報前仇。遂聚集敗殘蛟黨，尚有七八百餘，孽龍曰：「昨夜月離於畢。今夜酉時主天陰晦暝，風雨大作。我與爾等趁此機會，把豫章郡一滾而沉，有何不可？」此時，正是午牌時分，吳君猛與彭君抗恰從西山高處，舉目一望，只見妖氣漫天，乃曰：「許師往外誅妖，不想妖氣盡聚於此。」言未畢，忽見豫章郡社伯並土地等神，來見吳君說：「孽龍又聚了八百餘蛟黨，欲攪翻江西一郡，變作滄海，只待今夜酉牌時分風雨大作之時，就要下手。有等居民聞得此信，皆來小神廟中叩頭磕腦，叫小神保他。我想江西不沉卻好，若沉了時節，正是『泥菩薩落水，自身難保』，還保得別人？伏望尊仙怎生區處！」吳君聽說此事，到喫了一大驚，遂與彭君急忙下了山頭。<break time="100ms" />　　吳君謂彭君曰：「爾且仗劍一口，驅使神兵，先往江前江後尋邏。」彭君去了。<break time="100ms" />　　吳君乃上了一座九星的法壇，取過一個五雷的令牌，仗了一口七星的寶劍，注上一碗五龍吐的淨水，念了幾句「乾羅恒那九龍破穢真君」的神咒，捏了一個三臺的真訣，步了一個八卦的神罡。乃飛符一道，逕差年值功曹，送至日宮太陽帝君處投下。叫那太陽帝君把這個日輪兒緩緩的沉下，卻將酉時翻作午時，就要如魯陽揮以長戈，即返三舍；虞公指以短劍，卻轉幾分的日子。又飛符一道，逕差月值功曹，送至月宮太陰星君處投下。叫那太陰星君把這個月輪兒緩緩的移上，卻將亥時翻作酉時，就要如團團離海角，漸漸出雲衢，此夜一輪滿，清光何處無。又飛符一道，逕差日值功曹，送至風伯處按下。叫那風伯今晚將大風息了，一氣不要吹噓，萬竅不要怒叫，切不可過江掇起龍頭浪，拂地吹開馬足塵，就樹撮將黃葉落，入山推出白雲來。又飛符一道，逕差時值功曹，送至雨師處投下。叫那雨師今晚收了雨腳，休要得點點滴滴打破芭蕉，淋淋灕灕洗開苔蘚，頹山黑霧傾濃墨，倒海衝風瀉急湍，勢似陽侯誇溟海，聲如項羽戰章邯。又飛符一道，差那律令大神，逕到雷神處投下。叫那雷神今晚將五雷藏著，休得要驅起那號令，放出那霹靂，轟轟烈烈，使一鳴山岳震，再鼓禹門開，響激天關轉，身從地穴來。又飛符一道，差著急腳大神，送至雲師處投下。叫他今晚捲起雲頭，切不可氤氤氳氳，遮掩天地；渺渺漠漠，蒙蔽江山。使那重重翼鳳飛層漢，疊疊從龍出遠波，太行游子思親切，巫峽襄王入夢多。吳君遣符已畢，又差那社伯等神，火速報知真君，急回豫章郡懾伏群妖，毋得遲誤！吳君調撥已畢，遂親自仗劍，鎮壓群蛟，不在話下。
    </voice>
</speak>

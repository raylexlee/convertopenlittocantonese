

    
	
		
			新鐫《躋春台》序
			　　《易》曰：「積善之家，必有餘慶；積不善之家，必有餘殃。」《書》曰：「作善降之百祥，作不善降之百殃。」是經書中未嘗不言善惡之報，以警惕中人，使之改惡從善也。然改惡從善之法，聖賢教人千言萬語，不外勸懲。特精言之則為性理，士知學者可解；粗言之則為報應，人不知學者可解。勸懲因人而語，未可徒重精深，而概薄淺近也。
　　昔明代大儒呂新吾先生所著《呻吟語》極精深，而教流俗、婦人、孺子、樵夫、牧豎諸人，專以俗歌俚語切訓之。其書名曰《呂書五種》，吾先師黃曉谷夫子曾刊之以勸世。此淺近之言，最宜中人以下者也。而後世之效之者甚伙，特借報應為勸懲，引案以證之。俾善宣講者，傳神警覺人也，聞清夜鐘聲也。
　　中邑劉君省三，隱君子也。杜門不出，獨著勸善懲惡一書，名曰《躋春台》。列案四十，明其端委，出以俗言，兼有韻語可歌，集成四冊。知交者慫恿付梓，省三問序於予。予曰：「此勸善懲惡之俗言，即《呂書五種》教人之法也，讀者勿以淺近薄之。」誠由是，積善必有餘慶，而餘殃可免；作善必召百祥，而降殃可消。將與同人共躋於春台，熙熙然受天之祜，是省三著書之意也夫。
　　光緒已亥九月中旬銅山林有仁序於藜照書屋之戒欺軒


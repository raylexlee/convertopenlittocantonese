
			　　紹宗襄皇帝（校者案：《清史紀事本末》卷八載，永歷十四年夏四月，上思文皇帝諡號曰紹宗襄皇帝。今據以補入）諱聿鍵，小字長壽，高皇帝九世孫也。父義，以唐世子追封裕王，國於南陽府。母毛氏。聿鍵生三歲，祖端王惑於嬖妾，囚世子承奉所，聿鍵從之囚。稍長，讀書即能識大義。年十八，尚未請名。世子為其弟毒死，端王諱之，將傳國於次子。守道陳奇瑜入弔，謂端王曰：「世子薨逝不明，若又不立其子，事必發覺。」端王懼，始為聿鍵請名，立為世孫。

　　崇禎五年，聿鍵年三十有一。襲王位。選妃曾氏，諸生曾文彥女也。

　　七年，流寇披猖，南陽當其衝。又其城庳薄，王捐千金謀修築。太守陳振豪不受功，王疏參之。烈皇帝震怒，逮振豪置理。王又援潞王近事，乞增兵三千人，設參將一員。不許。

　　八年冬，賊再犯南陽。王上疏云：「臣府護衛一千二百人，近制以其半為汴梁班軍，給撫臣以下徭役。無謂。惟明詔念臣困厄，以全軍見還。」詔報曰：「南陽班軍番直，祖制已久，朕不敢變。」時烈皇帝欲行宗室換授之法，陳子壯署禮部事，執不可。王貽書子壯，稱說典訓，援據經傳，以相駁難。上乃下子壯獄。王每薄公卿為不足重，而爭宗藩體統。劾總督盧象▉不朝其所。建請煩多，廷臣忌之。

　　會九年京師戒嚴，王率護軍勤王。汝南道周以典止之，不聽。至裕州，巡撫楊繩武以聞。嚴旨切責以擅離南陽。十一月下禮部議。給事馮可賓、鍾▉介議廢為庶人，安置風陽高牆。押發官同知張有度欲以檻車行。王自裁，不殊。至鳳陽，守陵奄人索賄不得，墩鎖以困苦之。病幾殆，曾妃割股以進，始愈。有司廩祿不時，資用乏絕。

　　時有望氣者曰：「高牆中有天子氣。」言於淮撫路振飛。因假賑罪宗，入牆見王，心獨異之。王告以吏虐狀。振飛疏請加恩罪宗，贍以私錢，且謫其吏之無狀者。

　　南都建號，大赦，得出。封南陽王。遣官送寓廣西。道杭州而南都陷。王勸潞王監國。三日而潞王出降。

　　初，清師屠揚州，乘勝至瓜州。時鄭鴻逵鎮京口，與清帥張天祿相距。天祿，故史可法愛將也。鴻逵陣傷其一目。而清師編筏向京口，別由上流暗渡，遂襲破鄭師。鴻逵揚帆東遁。而戶部主事蘇觀生亦自南都走浙，與鄭胥會於杭，遂奉王入閩。

　　弘光元年（清順治二年）乙酉六月二十六日，次建安。王下令曰：「昔我太祖高皇帝掃蕩群氛，統一區宇。成祖文皇帝燕都定鼎，威震華夷。仁涵義育，累洽重熙。何期數當陽九，天降鞠凶？昔年薊北獨深蒙難之悲，此日金陵復有南轅之恨。孤愁涼德，雪恥未遑，念切同仇，請纓有志。今爾臣民連箋勸進，至再至三。謂寇迫杭城，人無固志，賊臣有屈膝之議，舉國同蒙面之羞。孤覽斯言，撫膺隕涕，痛統緒之幾墜，悵天下之無君。孤不得已，俯順輿情，允從監國，謹於六月二十八日朝見臣民於建安。收拾餘燼，恢復南都。張皇六師，迎還玉輅。萃皇靈於渙散之後，出百姓於湯火之餘。」

　　又諭鄭鴻逵出示安民於八府一州，曰：「寡人布素十年，毫無煩擾。今除下程小飯該縣官備辦外，一切供億並氈彩無益等事，俱各免行。當百姓剝膏見骸之日，寡人誓約己以安天下。違旨者治以不忠擾民之罪。隨侍官校不過十人，敢擅取民間根薪粒米，即時察啟請究，定然捆打八十，割耳游示。寡人生平真性實心，字字真誠。爾各官一體遵行，毋負寡人倦倦至意。」

　　翰林學士黃道周進誓師文、監國諭、祭告文、登極詔共四通，並繳賜勞銀三兩。手敕答云：「所進撰文俱能寫孤意中事，且典核有體。孤心嘉悅，留至日備用。孤今晝夜焦勞，新創諸事，方盼先生速至，便議戰守並監國禮儀。至在途之費，上下所共需也，同艱分濟，典非溢格，不准再辭。著即祗受，稱孤軫恤至意。」

　　又諭鄭鴻逵敕曰：「昨據先生啟請中標黃將官領兵二千，各令把守仙嶺等關，業即俞允，兼令發犒矣。孤發旨後，思念兵將跋涉之苦，孤目親睹。今使兵將把關；必要先足其月餉，然後好責其成功。茲諭先生各兵將一概應支糧餉，除前欠糧支並先生捐資代給者，通算欠數，俟孤到省陸續照補外，今將現令把關兵將二千名，即將浦城縣現存正項銀兩，每名先給與現月六月一月，並再預支閏六月一月，示孤軫念兵將至意。其額兵二千，傳諭該將，一不許兵冒領，二不許縱兵淫酗賭博等弊。抖擻精神，一意防守外，仰先生即將標下大小將領年齡、籍貫、履歷速造簡明文冊一本。再歷來各將照給支餉數目，各兵行坐每名支餉數目，並自今年正月起至六月各餉支過幾月，通共領過銀數若干，現欠幾月，每月欠銀若干，通共欠餉若干，先生賠應若干，曾那應補公家別項若干，某餉斷宜急補，某宜稍緩補給，俱一－速造簡明文冊一本。共冊二本，一二日即造進來。其發過犒銀並支過該縣兩月餉銀，給發後再行造冊。一面具啟，一面移部，以憑開銷。孤以困頓之餘，宮內生長，不諳軍國大事，惟先生竭力輔孤不逮，以全奉孤南來精忠大節。」

　　時閩廣軍門劉若金欲駐福寧州，以抽洋稅。州中士民及鋪戶恐致騷擾，黏帖拒之，遂罷市激變。

　　二十九日，總兵南安伯鄭芝龍進冰紗十端，漳紗、葛紗、軟紗、永春布各五端。啟曰：「芝龍盥手跪誦唐王殿下賜諭，如絲如綸，感高厚之恩。惟是天步艱難，正望蕩平之日。幸殿下神聖，尤為中興之主。芝龍前得胞弟鴻逵手信，慎重之過，恐武備未周，致有窺伺，故意從迂遠之行。茲奉令旨諭示，芝龍即亟會撫按司道及縉紳孝廉貢監生員，無不歡欣鼓舞，共慶昇平。人心如此，天意可知。禍亂之作，皇天所以開聖人也，其在斯乎？然眾議亦云只先監國而後登極，此與芝龍之愚見暗合矣。又據差官鄒泰傳諭欲居貢院。察貢院係山腋，稍雨即患水，當以布政司為行宮。若布政司一時未便搬移，芝龍總兵衙門亦可駐蹕。即與撫按各官議妥，不敢有煩睿慮。其諭旨賜芝龍胞弟芝豹者，因芝龍在省督船，彼在安平練兵，相去六日路程，方差人齎去，未及取啟回報，統惟慈宥。芝龍一味拙直，心口如一。苟有率誤，更望天涵到底，方信芝龍之無他腸也。」手敕答云：「自古英雄相遇，凡功業之巨細，正在相信之淺深。啟內一切慎舉動，擇行在，識慮周詳，任事堅決，孤更感激。另啟，所進衣著，孤即受用，以昭與卿一體之忠愛云爾。」

　　芝龍隨進箋勸以監國，恢復中興。手敕答云：「漢唐中興，各有成資。今止一隅，勢非昔比。況孤庸質，恐羞祖烈，惟是先生兄敬弟忠，勛猷夙著。前靖虜（校者據《海上見聞錄》補「虜」字）伯奉孤南來，實惟先生是奔是依。自孤勉允監國之後，專望先生兄弟，在朝則孤之心膽也，在邊則孤之左右臂膊也。孤佔先生等才，不愧太祖臣子。至於諸將，則均有安危之寄。一統告廟，功成封侯，孤必不負。」

　　又諭芝龍云：「把守關隘一切急務，先生業豫料理有緒，孤不勝嘉慰。措餉之難，其來已久。孤今惟實至儉至勞，布素外朝，以先天下。餘俟監國之後，與先生等面議而行。至委先生兄弟守巡總督重任，出孤獨斷倚任之專，先生不可辭此官，即孤不可辭監國。閏六月初一日當過建寧，一切監國事宜俱要豫備。一統所基，關係甚重，勉之慎之。」（校者案：此諭與《思文大紀》所載小異。）

　　初二日，福建布政使周汝璣、參議傅雲龍、張文輝、副使僉事柴世埏、陸懷玉、李長倩、羅萬爵、張▉、劉柱國、張晉徵、王芋、都司陳績、郭軻、楊升誠具箋迎賀。有云：「分班（校者案：《思文大紀》作「▉」）錫寵，宗支首重於維城；壓（校者案：《大紀》作「嘉」）紐儲祥，嗣服莫先於監國。殷憂啟聖，式聆基命之歌；多難興邦，載輯景山之頌。（校者案：是下《大紀》尚有兩聯）恭惟殿下忠懷帝室，孝篤天經。國號從唐，化治順堯天之則；藩封移秀，派演流涓水之芳。錫玉輅以疏榮，執桐▉而作寶。豈謂遭家不造，遂俾國步多艱？念主上之播遷，敷天疾首；痛臣民之流散，率土寒心。苟非白馬之盟，孰係紫宸之重？爰揆神異，允葉禎符。是用師錫僉同，天人交與。金枝幹葉，獨推一本之向陽；玉水萬流，共仰朝宗之入海。閩封雖褊，負水憑山；閩眾雖孱，本忠依孝。一成一旅，少康王自有仍；三讓三推，孝文來於代邸。精克勵於膽嘗薪臥，勢終充於泉達火然。保四海而非難，王天下其再見。汝璣等涕淚餘生遭逢盛舉，悲已深於集蓼，喜忽動於開熙。朝上國之麟圖，▉僅有光赤社；歌高皇之龍種，行將繼美朱陵。伏願持危以慮，雪恥勿忘，世德作求，榮（校者案：《大紀》作「永」）懷安輯。一新君臣上下之往轍，嘗思光武中興；亟回東西南北之人心，必奏昆陽大捷。想片時時運（校者案：《大紀》作「胡運」），不過腐鼠孤雛；計一統皇輿，佇慶游麟巢鳳。」手敕答云：「孤允藩院公啟，定於本月初七日駕臨布政司監國矣。切望文武協恭，各捐夙謬，共圖恢復，仰慰高廟。彝典酬功，孤必不靳。」

　　初三日，舟次水口驛。驛乃古田縣地，為入省之噤喉。先時，驛遞有坐駕大船祗候水次。王卻之不御，惟乘民間小舫僅載數人者，宮眷在焉。不設彩縵及鼓吹。觀者舉手加額，以為儉素如此，吾民其有瘳乎？鄭芝龍迎於舟次，即賜接見。傳諭各官俱候登驛朝參。及登驛，各官恭迎道左。至驛，階下行四拜禮。王謙抑賜答兩拜。傳諭各官暫退，仍親標二十員名進。在東者，南安伯臣鄭芝龍、靖虜伯臣鄭鴻逵、巡撫僉都御史臣張肯堂、閩廣總督臣劉若金、巡按御史臣吳春枝、屯鹽道臣羅萬爵、福兵備道臣張▉、分巡道臣王芋、都司僉書臣陳績、內臣王承恩。在西者，戶部侍郎臣何楷、大理寺卿臣鄭▉、通政司左通政臣馬思理、光祿寺少卿臣林銘鼎、尚寶司少卿臣鄭昆貞、四川按察司按察使臣曹學▉、科臣陳燕翼、臣張利民、道臣郭貞一、黃錫袞。時鄭▉、馬思理、曹學▉俱在籍，穿吉服。何楷等俱自南京來，穿素服待罪。監國寬仁，憐其不得已之故，有旨勿問。賜坐賜茶。即面諭云：「省城聞行在擇布政司，一時官吏搬移並修理，未能猝辦，暫於總兵府駐蹕。各宜仍舊，勿得營造，致滋勞費。」隨諭跟役捧出御用剩銀一百五十兩（係淮陽巡撫呈進者），除在途犒賞買辦外，即充修葺丹堊之施，勿取諸民。

　　時有議修理宮費酌派各屬者。曹學▉言於芝龍曰：「仁聲仁聞，王政之先，豈宜睿駕未臨而先派多金修理？是播侈風於下裡也。不肖有司藉此而括庫藏，科百姓，增美之謂何？而彰其過乎？」芝龍即示禁止之。

　　又諭：「守關進取，決不可無兵，有兵決不可無餉。餉出之民，有民而後有餉。安民以裕餉，必須戶部得人。茲眾卿在廷，即僉擇其可者。」於是咸舉侍郎臣何楷。楷力辭，曰：「臣尚負罪，俟明法誅戮，奚敢肩茲重任？」叩頭懇辭賢者。監國以舉出諸公，俯答其拜，而堅欲用之。又諭吏部曰：「天步方艱，餉為兵命。戶部重任，得人甚難。茲特面允文武公舉戶部侍郎何楷，廉而能計（校者案：此下《大紀》有「巨以識微」句）。孤於崇禎乙亥親閱邸報，亦服其侃侃掖垣。危難仗義之人，必於直言敢諫中求之。古人成說，孤奉為范。何楷升戶部尚書，即日到任理事，慎勿再辭，致耽急務。該部即會同何楷確議推擇清吏司郎中一員，以便呈堂行事。並即推攝文選司郎中事一員。」（校者案：此諭與《大紀》所載頗有異同）又命巡按都御史張肯堂速鑄大小衙門印，印文俱冠以「行在」二字。

　　特授浦城訓導王兆熊翰林院待詔，專理睿覽書籍事務。兆熊字念葛，福寧州人。歲貢，任浦城訓導。監國入關，即為扈從，後出使溫、台。監國稱其真忠如金石，真清如冰玉，故有是授。

　　是晚，命於水口驛下關泰山廟議推各要緊衙門職員，次早至芋原驛始定，具疏以聞。

　　初四日，日午，舟次洪塘，登岸。擇吉入城監國，乃暫憩民家。庭無供張，市不易肆。愚民以為天子來，更靜於縣吏。

　　戌時，奉令旨云：「孤今監國閩省，遵照祖制，舉用閣部等官，虛心聽納，惟慎惟公。除不忠先帝皇上負國害民者概不錄用外，藩院諸衙門既會議確當，即允所啟分別攝事還職。」

　　初五日，敕司禮監傳諭：「天氣炎暑，公件緊極。各啟朝者概從簡便。在任文武及大小紳衿百姓俱止行一拜三叩頭禮，續到者免朝。」

　　福州知府熊經啟請冕服式。敕照依會典。

　　太常寺少卿曹學▉朝見，啟進三款。一為福建解京錢糧，俱宜屬兵餉項下，祈勿他用，恐防不繼。一為禮成之後，即宜遣靖虜伯鄭鴻逵抵關、相度防守進取事宜以聞。一禁戢逃兵沿途搶掠害民，似宜急諭逃將，令其識認部下之兵，收拾什伍，示以赦辜復用之意，暫紓民患。三者皆實著可行。監國目之曰：「此海內名儒也。孤在唐國，聞名久矣。茲幸在此得見，以慰數年景慕之意。」因賜坐賜茶。

　　傳諭禮部：初七日入城監國，先祭告天地、太廟、唐國宗廟，俱用太牢，設陳▉簋籩豆如禮。仍擬祭文三篇，攝禮部臣劉若金會太常寺少卿曹學撰述陳設。俱遵諭行。

　　初六日，諭布政司速造諸祖神位，設太廟。曰：「自古忠臣孝子，未備居室，宗廟為先。今孤瞻仰孝陵，不勝憤痛。既議監國於茲，必先祭祖，方敢攝政。速於該省擇一公所，匾曰行太廟，屆期行禮。」

　　初七日，監國入城。以南安伯府為行在。群臣慶賀如禮。

　　特授貢生薛瑞泰司經局正字。瑞泰字幼安，侯官人，嫻掌故，大中丞鳴宇公子也。聞監國右文稽古，以家藏《御覽》、《玉篇》、《太平廣記》、《資治通鑑》各書計五百餘本，疏獻之。敕授此官。旋以年老不任仕進辭。監國溫旨慰之，曰：「瑞泰以喬木世臣之家，敦禮義廉恥之節，巍然如魯殿靈光。所進書籍，雅體孤心。如此京職，原敦怙（校者案：此字疑有訛，《大紀》缺）勸，不准辭。仍候登極後即行召對，全孤愛重老成之意。」後瑞泰因餉額不足，復捐助五百金，即進翰林院五經博士。

　　監國特頒親制便覽序文。一日戎政。略曰：孤惟人君能以至公待天下，方可責人臣以無私，苞苴不入司馬門，天下始得真將之用。將真，六軍之命安矣。蓋文武一剛柔也，剛柔一動靜也。譬之身，文筋而武骨也，文背而武胸也，分則體用，合則一身。文蔑武，武蔑文，亦必不能獨立矣。論者謂文以節武（校者案：此句《大紀》衍為一節），此自尋常之將言耳。若夫唐之李、郭，宋之岳、韓，我朝之徐、常，今奉孤之兩鄭，皆大將也。將大不待節制，相大不妨專擅。不妨不待，皆得自靖（校者案：《大紀》作「師」）其心，此天地之間氣，必有為而生也（校者案：此下《大紀》尚有數語）。目今札弁滿天下（校者案：此下《大紀》亦有數語），孤必求真大將，親拜而授之鉞。以立見孝陵、復東南澤國為半功，再復西北以報烈宗深仇為全功，半則以徐魏國處之，全則以郭汾陽酬之。詔列甚明，惟天下英雄速圖自奮（校者案：此下《大紀》尚有數語），成孤中興之烈。二曰縉紳。略曰：孤惟帝王之御世也（校者案：此下《大紀》有十四字），必與文武之賢者共之。始於得賢將相，終於得賢百職。四海兆民，方有攸賴，民安則華強夷服矣。然歷稽世道之污隆，機握於帝王之宇量。宇量必包乎天下，始可以總統乎千官。千官當而民治，民大治而帝王始安（校者案：「始安」《大紀》作「安矣」）。帝王量狹，一統必割據，帝王量大，割據必一統（校者案：此下取與《大紀》比看多節去）。蓋量大則識必高，識高始能用彼聲色貨利，又何有於東林門戶、魏黨、馬黨之紛紛哉？嗚乎！三黨成，偏安矣，四黨成，一隅矣。今孤臥薪而望孝陵，嚐膽以圖一統，焦勞昕夜，惟賢是求。追維洪武二十四年，王祖分封唐國，祖訓命名詩曰《嘉歷協銘圖》。往時未詳，於今有悟。我天我祖，既預兆之，敢不孜孜敬天法祖、與我文武誓復舊疆、仰答我上帝之休命乎？彝典酬功，信如皎日。

　　命參將金錆齎監國赦款，宣諭金衢。

　　又諭吏、兵二部起大學士蔣德▉於泉州。敕曰：「今中興伊始，孤志切親征。密勿必得匡贊之臣，始可分任從行居守之重。舊輔蔣德▉，簡重於先帝，久欽（校者案：《大紀》作「飫」）其經綸。況學博古今，度具忠亮。著以原官起用佐理。著新任行人司張廷榜星速敦聘，即來行在，與孤分勞。」德▉辭以足疾。復敕云：「卿宏才偉度，海內具瞻。孤昔奉藩，聞之尤悉。先帝簡任既至，孤實眷倚非輕（校者案：「非輕」《大紀》作「舊臣」）。南京之召未起，是卿進退節全。孤雖莫當明主，志清陵廟（校者案：此句《大紀》作「堅志自信，清我陵廟」）。焦勞榜徨，盼卿如渴。昨虛傳卿奉召至，孤喜而不寐，隨諭侍臣不必拘套，即著速至便殿召對。既而寂杳，孤心惘然。孤望卿之切如此。乃復往還，動淹旬月。辭奏一到，大悲孤心。足恙未痊，自有體裁之法。經濟名臣，堅不我顧。孤誠薄德，還念先帝念高皇，定不准辭。十日之內，斷望即到，慰孤至懷。」

　　時鄭鴻逵疏請正位號，不然，恐無以壓眾心而杜後起。芝龍意別有在。諸大臣多言監國名正，出關尺寸，建號未遲。而李長倩有急出關、緩正位、示監國無富天下心一疏。不報。而擁立者豔翊戴功，競勸登極。乃於是年（清順冶二年乙酉）閏六月二十七日，祭告天地祖宗，即位於福州。詔曰：「朕以天步多艱，皇家末造，憂勞監國，又閱月於茲矣。天下勤王之師既以漸集，向義之心亦以漸起，匡復之謀亦漸有次第。朕方親履行間，鼓舞率勵，以觀厥成。而文武臣僚咸稱萃渙之義，貴於立君。寵綏之方，本乎天作。時哉不可失，天定靡不勝。朕自顧缺然，未有丕績，以仰對上帝，克慰祖宗。而臨安委轡，尊攘無期，大小泛泛，如河中之木，朕敢不黽勉以副眾志而慰群望？朕稽載籍，漢光武聞子嬰之信，以六月即位高阝南，即以是年為建武元年，誕膺天命。昭烈聞山陽之信，以四月即位漢中，即以是年為章武元年，立宗廟社稷。艱危之中，豈利大寶？亦惟是興義執言，係我臣庶之望故也。以今揆古，即以是年為元年。其承天翊運定難功臣，悉以次第進爵行賞。分茅胙土，稍俟恢復，以勒勛庸。其翊運宣猷守正文臣，亦以次進級，別需來章（校者案：「來章」《大紀》作「表章」，屬下句似當）。孝秀耆宿軍民人等俱依前諭優給。行在所山川鬼神除淫祠外，皆遣正官精▉祭告，以示朕纘緒為天下請命之意。」大赦。改是年七月一日以後為隆武元年。頒詔於八府一州，有一十八款。時於行在午門外宣讀，臣民跪聽者數千人。

　　先是，五鼓，駕自南安伯府移入布政司。庭燎輝煌，軍容壯麗。各官咸以次入。芝龍戎裝騎馬行於駕前，鴻逵率禁軍殿其後。至司，即入行宮。百官鵠立，始聞環佩之聲。寅時，駕用袞冕朝服，升殿受朝賀，初行五拜三叩頭禮，繼又行二十四拜。

　　以布政司為行殿，額鼓樓門為行在大明門。以福建省為福京，以福州府為天興府。

　　追尊唐國高、曾祖考諡號。遙上弘光帝尊號曰聖安皇帝。

　　進封靖虜（校者據《海上見聞錄》補「虜」字）伯鄭鴻逵為定清（校者據《思文大紀》補「清」字）侯，南安伯鄭芝龍為平夷（校者據思文大紀補「夷」字）侯，並賜號承天翊運定難功臣。鄭芝豹為澄濟伯，鄭彩為永勝伯。以按司為芝龍第，都司為錦衣衛，鹽運司為通政司，巡撫署為吏部，海道署為戶部，提學署為都察院，稅課司為南察院。餘各官皆僦民房受事。

　　封弟聿钅粵為唐王，主唐國祀。叔器▉鼎為鄧王。

　　設六部九卿，並賜號翊運宣猷守正文臣。以張肯堂為吏部，李長倩為戶部、曹學▉為禮部，吳春枝為兵部，周應期為刑部，鄭▉為工部，馬思理為通政使，鄭廣英為錦衣衛都督。

　　以天、建、延、興四府為上游，汀、邵、漳、泉四府為下游，各設撫按。縣升府，府升道，道轉內卿。一命以上，咸與寵錫。

　　是時敷求耆碩。自何楷、蔣德▉、黃景▉、黃道周、蘇觀生、陳洪謐、林欲楫、朱繼祚、黃鳴俊、姜曰廣、吳▉、高弘圖、路振飛、陳奇瑜、鄭三俊、熊開元、黃士俊、林增志、李先春、顧錫疇、陳子壯、王應熊、楊廷麟等皆起為大學士。然或至或不至。其遠不能至者，僅列其名遙授而已。閣臣至三十餘人，俱閒無事，不令票旨，皆帝親為之，德▉、欲楫、景▉皆力疏辭。行人以死請之，乃至。

　　隆武元年七月初六日，誅清朝使人馬得廠。

　　改天興府學為國子監。先是，颶風壞學宮，郡紳馬思理與諸生鄭澤等謀重修之，至此落成。因命鄭澤等准貢入監，馬思理升級有差。

　　設五城巡視御史及兵馬司。

　　特旌錢塘令崑山人顧咸建死節。

　　諭司經局正字薛瑞泰：「搜訪遺書，不論新舊，朱藍批閱。至十六朝實錄，尤為要典。著爾留心，朕不負此忠款。」

　　諭文武臣民：「朕誓擇於八月十八日午時，親率御營中軍，平夷（校者據《思文大紀》補）侯鄭芝龍御營左先鋒，定清（校者據《大紀》補）侯鄭鴻逵統率六師，御駕親征。尚賴文武臣民勇效智力，謀富才能，同報祖宗以救百姓。有功者，朕必重賞，再無食言。」（校者案：此諭開首斥清數語，備載《思文大紀》）即日發示安民。

　　司禮監太監龐天壽傳諭：「行在合用物件，惟以儉樸為本。有司官不得違旨阿奉，以害民生。」口敕諭：「行宮中不許備金銀玉各器用，止用磁瓦銅錫等件。並不許用錦繡灑線絨花帳幔衾褥，止用布帛。件件俱從減省，稱朕恬淡愛民至意。違者即以不敬不忠治罪。」

　　時帝長齋布素，日與大臣講求政治於便殿。又性好書籍，搜閱不丙夜不休。自敘曰：「朕始祖唐定王，高皇帝二十二子，母李貴妃出。洪武二十四年受封，永樂六年之國。傳子靖王，早逝無嗣。弟繼為憲王。王長子悼簡世子，早薨，次子夭，第三子舞陰王襲封為莊王。王子成王，無嗣，二弟浙陽王亦絕，三弟文城恭靖王長子入繼為敬王。追封恭靖為唐恭王。王繼統三十餘年，壽七十有一，子順王。順王子端王。端王子追封裕王。裕王萬曆二十二年封世子。長子，即朕也。家庭多難，端不悅裕。在內官宅，母毛娘娘生朕於萬曆三十年四月初五日申時，先有雲神擁送之兆，後有遍身鱗錦之祥。祖不悅而曾祖母魏悅之。八歲延師，僅辨句讀。十二歲曾祖母薨，祖即將朕與父同禁。篝佛燈，日夜苦讀。禁十六年。朕二十八歲，尚未報生焉。崇禎二年二月，父為叔鴆，朕誓報仇。賴有司持之公，天啟祖考心，請於烈廟。奉敕准封。本年十二月十二日，祖考亦薨，朕乃奉藩。五年六月初三日，受封。九年六月初一日，請覲。七月初一日，報仇。二十日，請勤王。八月初一日，起行。十一日，見部咨。寇梗回國。十一月廿一日，奉降遷之命，責朕以越關擅斃。十年三月二十二日，到風陽高牆。五月，大病，中宮割股。十二年，朱大典請宥。十四年，韓贊周請宥。十六年，路振飛請宥更切。十七年十二月十三日，奉旨該部即與議覆，而有三月十九日之事，不及全受先帝恩矣。痛哉！今朕四十四歲，共分四節：一節二十八歲為家難。二節自二十八歲至三十五歲十一月為治國。九年十一月奉譴，三十六歲至四十三歲八月，皆高牆囚禁八年事。第三節、第四節則上年至今年也。」

　　翰林院學士黃道周至自衢州。即日召對便殿，談恢復事宜。稱旨。帝譽之曰：「真朕中興名相也。」即拜大學士，入閣贊助機務。

　　時永定土寇劣生王叔光、王中慶、王鳳來等因南都之變，招集亡命數千，攻大埔等縣，屯錦風窯地方，去城三十里而陣。又聞武平失守，勢益鴟張。攻圍永定縣七日。知縣徐可久陳鄉勇，嚴保甲，用間設奇，直搗其巢，擒斬二百餘人。餘黨解散，叔光僅以身免。

　　汀州大旱，鬥米銀三錢。

　　敕禁各關兵將，毋得放逆輔馬士英入關。初，士英在金陵賣官納賄，顛倒賢奸，三尺童子，咸為唾罵。及金陵之變，聖安出奔，士英不顧，獨奉慈禧太后至杭。杭人不能相容。勢逼，又棄去，獨擁重貲與部下將士數千奔逃各處。方國安、朱大典咸數其誤國之罪而驅逐之。聞帝即位閩海，又謀入關。芝龍素善士英，獨以為士英不即叛降而亟亟求太祖子孫而立之，一念可嘉。帝下其議於廟堂。議云：「士英蠹國僨師，禍延宗社，擅權納賄，怨結生靈。養私兵以致寇，為兇暴於國門，擁天子以出居，遂賣君於中道。由昔言之，誤我聖安皇帝，誤我慈禧太后，蒙塵播遷，罪在天下，當為天下之所共誅。由今言之，不奉隆武之朔，不請藁街之辜，矯虔狼戾，罪在興朝，當為興朝之所共討。今江右有馬兵象兵，皆雲滇南遺孽，湖東有惠登相、金聲桓，亦舊與奸輔關通。士英若能圖功自贖，以黔人收滇兵，為功甚易，以馬兵收象賊，奏效非難。僅有桑榆之勛，略寬銜橛之路，亦諸臣所以曲體天心、弘開法網者也。」帝以為然，故行文於各關，凜奉確遵。

　　以李世奇為左春坊左庶子，賴垓為右春坊右庶子，俱兼翰林院侍讀。

　　十三日，召對永勝伯鄭彩於便殿。以唐王為監國，鄧王為協守。改都察院為唐王府，南察院為鄧王府。命工部造御前令箭三十枝，備親征用。

　　帝親出芋江，父老遮道懇留，乘輿復返。議者謂東南仰望王師，急如拯溺。遲出關一日，則人心一日瓦解。國家之失，在此著也。

　　改庶吉士為庶萃士。特開儲賢館，定取士以十二科。命蘇觀生為翰林學士以領之，考課無虛旦。既而▉▉似玉，魚目混珠，招徠者多羊質虎皮。帝亦厭而罷之。

　　浦城令施▉▉以貪酷被劾。帝方恨貪官之失人心也，欲以高皇帝之法行之。中有羅織之者，兼以問官挾仇，遂斬之。

　　命副總兵施福守崇安關。

　　十九日，廣寇攻陷武平。時城內猶於西街演戲。有奸人為內應，打口號三聲，賊遂攻入。百姓自相踐踏而死者無算。

　　江西廣信府永豐縣原任大理寺少卿詹兆恒、上饒縣原任廣西南寧府知府楊聞中上賀表推戴。溫旨答之。

　　時內外文武濟濟，而兵餉戰守機宜專委芝龍一人。芝龍，泉州南安縣石井巡司人，所居地名東石，即泉州郡城南三十里安平鎮也。父紹祖，為泉州庫吏。蔡善繼為泉州守，府治後衙與庫街相望。芝龍時十歲，戲投石子，誤中善繼。擒治之，見其秀麗，笑曰：「法當貴而封。」遂釋之。安平濱海，有李習者以商舶往來日本，芝龍以父事之。習授芝龍萬金，寄其妻子。會習死，芝龍乾沒之。與弟芝虎流入顏振泉黨中為海盜。振泉死，其伙遂推為長。久之而所得不資。崇禎中，受巡撫沈猶龍招撫。芝龍娶日本長崎王族女為妻。凡為日本贅婿者，例不得歸。就撫後，芝龍乃挈其妻還東石。當是時，海舶不得鄭氏令旗不能往來。每一舶例入三千金，歲入千萬計，芝龍以此富堪敵國。乃築城於安平。宮室縱橫數里，海梢直通臥內，可泊船，徑達海。其守城兵餉自給，不取於官。旗幟鮮明，戈甲堅利。凡賊遁入海者，檄付芝龍，取之若寄。故八閩以鄭氏為長城。猶龍母誕日，芝龍進珊瑚高尺餘，飾以珠龍金盒。猶龍歎賞。復進一株。制生犀黃金為甲，每出則百餘人如一人，莫辨其孰為芝龍也。芝龍有弟芝虎，次鴻逵，次芝豹。一門聲勢，▉赫東南。時南安有苟憨，惠安有劉香，皆稱富強。苟憨先亡，劉香恃眾不就撫，朝命芝龍討之。戰於五虎門之定海所。芝龍力不敵香，而弟芝虎勇甚，望見香乘大艦指揮兵士，以輕舟超艦而上，直前取香。左右惶急，莫敢縱兵。香亦勇，格虎，兵器墮，遂徒手而搏，相持入海而死。芝龍遂並其眾，勢益強。南都建號，封芝龍南安伯。及擁立帝，遂進爵為侯，開府於福州。坐見九卿，入不揖，出不送。

　　時廷議戰守兵額二十萬，自仙霞關外，宜守者一百七十處，守兵計十萬。其十萬今冬精練，明春出關，一枝出浙江，一枝出江西。統二十萬之兵，合兩浙兩粵之餉，尚猶不足。芝龍乃奏請兩稅內，一名預借銀一兩。分遣侍郎科道各府徵發。以浦城訓導王兆熊為吏部主事兼御史，管義餉。兆熊沿門搜括，不輸者，榜其門曰不義。義餉者，撫按以下皆捐俸助餉，名官助。官助外，有紳助，有大戶助也。於是東南鼎沸。

　　又察括府縣庫積年存銀未解者，釐毫必解。

　　又大鬻官爵。部司價銀三百兩，後減至百兩。武札僅數十兩或數兩。於是倡優廝隸，盡列冠裳。然無俸無衙，空名而已。其黠者，倩軒蓋，僱僕役，拜謁官府，鞭撻里鄰。晉江令金允治蒞訟，兩造皆稱職官，則立而語，互毆於庭，竟不可制。民不堪其苦，反望清師之至，謠曰：「清行如蟹，曷遲其來？」

　　芝龍又請清理寺囚，納贖可得八十萬。帝不聽。

　　戶部李長倩請開事例，從之。

　　舊輔傅冠入朝，自請恢剿江右，帝允其請。既而遷延邵武，為諫官所劾而罷。

　　帝賜大臣宴，鄭芝龍以侯爵位宰相上。首輔黃道周謂祖制武職無班文官右者，相與爭執。終先道周，而芝龍不悅。諸生佞芝龍者，上疏言道周迂腐無能，不可居相位。帝敕督學御史按之。

　　初，芝龍、鴻逵恃援立功，汲引姻婭，要地清流，口授帝前。如吏科給事朱作楫、戶部主事葉正法，皆門下也。帝不盡從，頗懷怨望。及郊天於南台，二鄭皆稱疾不出。閣部何楷劾之，言朝廷大典無過郊天，而二勛不出陪祭，無人臣禮。帝重其風裁，令掌都察院事。已而鴻逵扇於殿上，楷呵止之。二鄭益怒。楷知不為二鄭所容，請告再三。帝欲兩全之，暫令回籍。諭以收復兩京，即召總憲。楷出都甫四十里，遇盜，戕其一耳。蓋芝龍使其部曲楊耿為之也。

　　時曠昭巡撫江西，而清將劉一鵬統數百騎至南昌。牌先至，昭即命士民出迎，而身自扁舟遁去。江省風靡，獨贛州不下。帝命太僕少卿萬元吉、左春坊左庶子楊廷麟等協力守贛，措置有方。蘇觀生請帝出關，幸贛州。廷臣亦章滿公車，僉謂贛居山川上游，豫不能仰面攻。且左為楚，右為閩浙，背為粵東，足以控制三面，使四方豪傑知朝廷有恢復大計也。帝亦欲躬履行間。鄭氏方欲挾帝以自重，力以缺餉沮之。不報。觀生遂先赴南安，帝親於殿門祖之。

　　帝幸國學，祭酒賴垓進講，三品以上官坐聽，其餘侍圓橋。觀者如堵。時鄭氏無經略之志，而江西義旅響應。二十二日，遂命黃道周以師相出關募兵，聯絡江西，救徽援衢。道周慨然自任曰：「立君以救民，吾之素志。今主上觀徵在即，分道而進，滅寇復仇，機會難失。我為大臣，寧惜以身先之？庶人心有知，不至泄泄也。」當時餉缺，自辦一月之糧而往，芝龍竟不與一錢，帝惟給以空札付百函為行資而已。因加鴻臚寺序班趙士超兵部職方司主事，赴黃輔臣軍前監紀。士超字玄卿，閩縣人。祖榮，正統初授中書。英宗北狩，兩使沙漠，歷任二部尚書。後以討曹賊功，蔭一子，世襲。士超雖諸生起家，夙有才幹。輔臣一見，深相器重，故特疏薦之。士超見兵餉寡少，遂傾餘橐，得千金，募壯士百餘人。其父璧，官防海參戎，且力贊成之。士超遂偕壯士而行。

　　道周既出，何吾騶至自廣東，用為首揆。錫以銀章，文曰輔佐中興。

　　八月初四日，頒刻《皇明祖訓》及自制登極、親征、監國三詔於各郡王、鎮國將軍。賜白金十兩。

　　初五日，命天興府重鑄福建等處承宣佈政使司之印。

　　初六日，命中書頒敕書一道、旗牌八面於前軍都督府左都督鄭芝豹。

　　命禮部頒祖訓五十七本於內閣六部諸臣工，務令熟記遵行。大學士林欲楫等表謝云：「聖祖開天，方策軼鼎彝之重；神孫繼統，羹牆憑琬琰之垂。用孝作忠，昭哉嗣服；以守為創，允矣中興。恭惟皇帝陛下（校者據《思文大紀》補）天符握赤，聖略凝玄。煉五色石而補鼇巔，白水啟宛城之駕；起半壁天以息龍火，黃衣耀閩海之祥。世統上纘高皇，並道統亦同一揆；治法遠紹開代，即心法可以萬年。刻成《祖訓》一書，遍賜臣工百職。或治內，或制外，篇篇蕊笈瑯函；若緯武，若經文，字字禹圖軒鼎。宣威佈德，白宮禁以逮夷蠻；杜漸防微，由藩封而及政府。煌煌大冊，曄曄洪謨。九重方且率祖訓以攸行，多士亦用秉文而覿德。此真凝興朝之永命，而肇一統之洪休者也。臣等念切憲章，身慚文獻。圖呈金鏡，欲勒《貞觀政要》之編；名企玉書，竊陋汾水大風之制。伏願聖不自聖，新又日新，因時制宜，聲為律而身為度，得意忘象，口成文而筆成書，則訓行且遍臣民，而顯承益光謨烈矣。臣等云云。」

　　敕錦衣衛堂上官曰：國家新創，禁門啟閉，一以更定（校者案：據《大紀》當補「漏盡」二字）為期。朝日，大臣許帶三人，小臣許帶一人。其直科抄疏諸臣，各帶十人。鐘鳴之時，俱於午門外伺候。如有青衣小帽，雜於班聯之後，或借用僭戴冠帽者，即行拿究。各官護短爭執者，並究。各官應帶牙牌，工部察奏。

　　又敕工部修理後殿垣牆低缺處，以肅清禁地。

　　時，浙江塘報靖□伯黃蜚在湖州，屢經破敵。特改造銀印賜之。

　　初八日，丁祭。先期，命太常寺卿曹學▉詣文廟供辦陳設各項事宜，恭進祝版，候填御名。至期，遣大學士行禮。啟聖公祠提學御史行禮。

　　通政司左通政周汝璣恭進二祖聖容暨勳臣六人真像。溫旨答之。

　　戊子，禮部請例應致祭太社太稷。時以大雨故，宮中具衣冠遙拜。命定清（校者據《思文大紀》補）侯鄭鴻逵恭行代攝。

　　諭太常寺設鼓於宮門。如遇祭期，鳴鼓三通，以示諸臣齊集班聯。

　　欽天監恭擇十八日丁酉，與聖誕壬寅乙巳丙申丙申，丁與壬合，乙丙丁相會為日月星三奇照耀大明之象，允宜聖駕親征，大張九伐。

　　著禮部給事中陳履貞至郊外，欽迎平夷（校者據《大紀》補）侯鄭芝龍，問其途中勞苦。准休沐一日，即來勤政殿召對。

　　以兵部右侍郎唐顯悅協理戎政，給以敕諭關防。

　　欽天監奏進新歷，敕下禮部速刻頒行。

　　惠州流賊袁王總殘破武平、上杭二邑。檄定清（校者據《大紀》補）侯標下將官黃廷等統兵（校者案：《大紀》作「平夷侯標下將官黃延等領官兵二千八百名」）前往協剿，仍敕撫臣劉柱國相機調度，毋致蔓延。事平破格酬功。

　　是月，粵西靖江王亨嘉自稱監國於桂林，號桂林為西京。初，靖江篡位自立，其後嫡嗣及其宗二十餘人上疏告訐。天、崇兩朝，迄無寧歲。王厚賂朝貴，以故輒直王而下訐者於獄。南都建號，王表賀登極。因偽奏全、永、連三州皆為土賊所據，撫按匿不以聞。及南都陷，王遂睥睨神器，以總兵楊國威為大將軍，推官顧弈為吏科給事，臬司曹燁等皆俯首聽命，推置僚屬。會閩詔至，不受。將發兵至梧州，撫臣瞿式耜移書總制丁魁楚為備，且檄思恩參將陳邦傳防梧，又止狼兵勿應靖。於是以大義啟靖江曰：「兩京相繼陷，大統懸於一發，豪傑睨睨逐鹿。閩詔既頒，何可自興內難為漁人利？」靖江怒，遣桂平道井濟促式耜入桂。弗應。

　　未幾，靖江提兵至梧，式耜堅坐梧城。靖江謁者促式耜朝，式耜曰：「王也而朝，禮也。」謁者曰：「易朝服。」式耜曰：「王烏用朝服，以常服朝，禮也。」靖江知式耜不可奪，一日迓式耜語。式耜未及靖江舟，忽拽上一小艇，靖江宦官門正劉應科、羅之護、衛指揮曹升持刃加式耜頸，逼巡撫敕印。式耜曰：「敕印可刃求耶？」桂推官顧奕遮式耜項，拽過數舟。數僕數起。式耜坐，神稍定，曰：「我朝廷開府重臣，若欲為帝，曾盧陵漁戶之不若矣。」靖江假撫軍令入署，索敕印。撫軍家人疑有變，奉敕印惟謹。靖江實慮西撫與東督應，而西撫情形已達數周，促兵之羽飆馳矣。清江乃用小艇挽式耜上桂，塞其艙竇，不令見人，但聽水石氵▉▉聲。至桂，閉於王邸。式耜日凝坐，不與諸靖人語。王邸人進食，式耜未嚐食也。先是五月，式耜知靖江必有變，先遣標官徐高至桂，察王動靜。高幼子得出入宮中，至是得進饣▉粥雲。高後為坐營，掛制勝將軍印。永歷四年（清順治七年）殉始安王難者也。

　　式耜以隆武之立也非序，故不勸進。且素防靖江有變，處之泰然。而式耜夫人邵晝夜啼泣，因遣家人周文齎疏至閩，賀帝即位，並乞師。曰：「嶺表居楚、豫上游，嶺表失，則豫無所憚，楚未得通，天下事益不可為矣。臣式耜朝以死，則粵中夕以亡。豈惟一省之憂？」因陳靖江形勢有必敗狀，及靖江挾式耜而西，將逼廣東。九月，丁魁楚、陳邦傳討靖江，敗之。靖江返桂。時已深秋，式耜猶著單紗衣。靖江送飲食及衣，俱不受。一日，趣式耜撫軍令調狼兵。式耜曰：「戴罪之臣，曷可蒞戎事？」瞑目不食，求自斃。諸靖人畏之，送居劉仙岩，距桂城五里許。靖江以符調狼，狼不應。外兵且急。復迓式耜入，請還撫軍治。式耜曰：「戴罪之臣，曷可再還撫軍治？」送敕印至，式耜免冠南面拜而受之。諸靖人為懾然。復請蒞撫軍事。不答。日使數往返，薄暮，還撫軍治。城中人士始帖然。

　　時湖南列校宣國公焦璉為總鎮楊國威旗鼓，知所事非正，陰歸撫軍。撫軍授之計。會陳邦傳兵亦應檄至，璉夜縋城下，入邦傳軍。復ㄌ邦傳上城，陴守皆璉兵。隨擒國威、顧奕等。五鼓攻靖邸。戒軍士第擒靖江，以安人心，他無擾。厥明，大定。誡兵將除蠱惑靖江者數人外，無侵株。

　　特諭：「守困恩官路振飛，非僅一時豆粥麥飯之感，察訪莫遇，晝夜為思。能訪致者賞千金，與五品京官。」於是吳江縣諸生孫可久（校者案：「可久」，《大紀》作「久中」）上言：「昔曾聞其寓於洞庭，蹤跡可據，願往訪之。」是冬，訪而得之。立授可久都督府經歷。振飛入閣辦事。振飛第三子，年十七，入朝。賜名太平，授錦衣百戶，改兵部職方主事，尋轉廣西按察司僉事。後奉敕升撫，適丁父艱南歸，與其兄居洞庭東西兩山之間。

　　十一月，原太子少保、禮部尚書翁正春孫男進伊祖所藏《國朝實錄》一部，自高皇至莊皇帝十有二朝。

　　帝親餞太子太師肅虜（校者據《思文大紀》補）伯黃斌卿，授以印劍敕書，復賜銀幣。文武羅列郊外餞送，軍容整肅，觀者夾道。敕書有云：「一統不全，即朕不孝；三吳未復，即卿不忠。盼望我孝陵，羹牆如見；可憐我百姓，湯火曷歸？」複製詩以送之，曰：「朕今伸大義，卿任董恢徵。寸心達聖祖，一德壯留（校者案：《大紀》作「神」）京。將廉天地▉，恩遍事功成。終始封勞報，君臣共治平。」鄭鴻逵於餞送時，解所束玉帶贈之。

　　十三日，冊立皇后曾氏。詔曰：「朕惟乾坤合德，風化之方圓攸在；日月儷體，生物之健順所彰。自古君必立後，所以承祖廟，裕後昆，建極於萬方者也。朕賴文武臣民不忘高皇帝聖澤，勸進紹統中興，於前閏六月二十七日卯時即皇帝位於天興府南郊。恭即祭告祖宗，諡唐國高曾祖考四代。親上洪號後，即於是日謹遵祖制，欽命朕元妃曾氏為皇后於宮中。顧念時事倥傯，冊寶冠服未備。同朕登極之日，雖加中宮之稱，然立後大典，朕亦何敢草率而行？於是申令禮部爰稽舊章，擇吉於今日辰時，朕親御冕袞，祭告天地祖宗、御殿。遣差勛輔大臣平夷（校者據《大紀》補）侯鄭芝龍持節，定清（校者據《大紀》補）侯鄭鴻逵、內閣輔臣蘇觀生、朱繼祚各捧冊寶冠服，立元妃曾氏為皇后。即於是日追封後父江西南昌府府學廩膳生員曾文彥為吉水伯，後母何氏為吉水伯夫人。皇后自十九齡作配朕躬，荷蒙毅宗皇帝於崇禎五年六月初三日，遣官揚武侯薛濂、兵科左給事中許世藎持節捧冊寶封朕為唐王，皇后為王妃，同日拜命。十餘年來，皇后忠敬貞淑，與朕同喜修行。朕性時有過剛，皇后婉贊，補益弘多。至同困苦八年，割股再延朕命。皇后之賢，遠不愧高、曹、向、孟，近無忝於孝慈祖後。朕今恭承天序，明運中興。朕為天下報祖之君父，皇后為天下忠君之母儀。朕托內助於法宮，並示懿軌於億兆。《傳》不云乎？『陰陽和而雨澤降，夫婦和而家道成。』皇后（校者案：「皇后」《大紀》作「大臣」）其明敷五教，播訓三從。四海同遵王化，萬方共仰皇風，華夷隨唱，稱朕意焉。佈告天下，咸使聞知。」

　　十四日，百官進《賀中宮表》。百官命婦進賀中宮，禮官引進，行在宮外，候駕到風輝堂升座，請旨，乃允進宮。於內勤政殿依序行一拜三叩頭禮，名曰拜殿，才到內太和殿朝見中宮。一品、二品賜宴，三品賜茶，四品以下免待（校者案：《大紀》「待」作「侍」）。

　　賜平夷（校者據《大紀》補）侯鄭芝龍長子國姓名成功，即芝龍妻日本女出也。成功原名森，於弘光時入南都太學，聞錢謙益名，執贄為弟子。謙益字之曰大木。丰采掩映。及帝建號，成功時年二十有一，入朝。帝奇之。芝龍因是唆帝賜今姓名，總督禁旅，以駙馬體統行事，封忠孝伯。每帝意所向，成功輒先得以告芝龍，由是廷臣無敢異同者。

　　初，帝之未至閩也，建昌告警，邵武知府吳文煒、推官朱健咸移眷屬出署。至是彼此不和，乃互訐。帝以其守土之官，不能安輯訛言，反至倡逃，罪不可原。吳殺而朱絞。

　　廣信知府解立敬碎牌拒敵，鉛山典史周寅生死守孤城，咸加級銜以旌異之。

　　諡榆林僉事郭應響為忠烈，贈太常卿，附祀西郊二週忠烈祠。

　　敕禮部鑄靖夷伯印賜方國安。

　　追諡學士陶安為文端，少卿李習為忠恪，從內閣中書舍人陶光翔請也。

　　午時，召對淡溪王並諸子及奉新王四姪。

　　始議行保甲法。閩縣一百八鋪，侯官一百三十二鋪，令各戶自備利器，以戒不虞。並互察姦宄。逐鋪換補柵隘。十家設一儲水具，以防火患。張肯堂為巡撫時，嘗行是法。至是再重申之，故有是命。

　　工部營繕司造寶纛一座，中繡文曰天子之命。

　　敕上游撫臣吳春枝速移駐邵武，以確探虔中消息。時傳聞虔撫李永茂先具舟移眷屬駐粵東境內，且與軍民不協。訛橫日聞。宣言寇至之日，反戈相向。閣臣林欲楫、朱繼祚、蘇觀生密以為言。令吏、戶、兵、工四部會議虔事。吏部尚書張肯堂上疏救之。尋得溫旨。

　　台州魯王不受詔，相見陳兵。賜肅虜（校者據《大紀》補）伯黃斌卿上方劍，令統水師於八月初二日從福寧出寧、紹、金、衢等處，合兵進剿。斌卿，莆田人，先以御倭功叨世蔭，旋以水戰功又叨世蔭。臨行懇請移蔭。乃敕諭之曰：「功成且帶礪茅土之是酬，乃先朝應與之恩蔭而不與卿乎？卿兩弟准即襲職金吾。卿子二人，朕為改與欽名，長曰世爵，次曰世勛，以兆卿家世世昌盛，為我中興世臣之意。」

　　以兵科給事張家玉監永勝伯鄭彩軍。命兵部多給札付以為家玉鼓舞人材之用，不宜吝亦不宜濫，濫則人視之太輕，弊且有甚於吝也。家玉，東莞人，號芷園，崇禎癸未進士，改庶常。甲申，闖賊破京師，家玉抵書罵賊。賊縛之，使兩武士夾之，問以故。家玉年少貌秀拔，聲巨辭辯。賊歎曰：「吾殺此曹多矣。臨死澌戰不能作一語，未有若此人者。」竟釋不殺。家玉慮不得脫，乃偽為文譽賊，乘間南走金陵。會柄國者方借周鍾等案以傾東林，而家玉與鍾同館，又出周文忠鳳翔之門。益惡之，竟羅織削籍，居錢塘。及與總兵鄭鴻逵副使蘇觀生等奉帝入閩監國，以家玉為侍講。至是遂兼兵科，使監彩軍。彩駐邵武，家玉先驅抵廣信。時益藩方潰圍而出，建昌遂陷於賊。南豐、廣昌亦獻冊投降。撫臣具疏認罪，且言：「楚督何騰蛟集兵三十萬，拓地數千里，已至荊、岳。憐臣夙昔之交、聯絡之義，以見地見兵待陛下之用。然陛下之所以用騰蛟者，必由建、贛始達星沙。若不亟出勁兵，救還建、贛，為通達湘、楚之路，使賊得襲二郡而據之，則騰蛟隔在異域，即有強兵壯馬、廣地豐糧，聲教不及，何由為陛下用乎？一絲千金，所關極重，惟勿以臣言之瀆，遂棄天下重也。」帝遂於二十八日先發御營右先鋒永勝伯鄭彩統大兵，由杉關援應虔、撫。

　　斌卿既出，道遇撫臣楊文驄慶賀登極章疏，並繳鎮東伯方國安、總督朱大典、東陽縣諸生趙忠楨各札與文驄者，斌卿為上之。乃諭內閣撰敕書各一道，禮部鑄關防各一顆，與撫臣楊文驄及子鼎卿。敕諭文曰：「爾夙負英才，博綜多藝。朕在京口，屢相接對，深所面悉。數月以來，頓成奇變（校者案：此下《大紀》尚有數語）。靖虜奉朕間關至閩，監國登極，力肩危統。誓惟勤民雪祖，焦勞晝夜不遑。錢塘遇鼎卿，朕以故人之子待之。元勳鴻逵前後奏朕，浙東賴爾先弭未萌之隱害，復振久泛之人心。朕大悅慰，業即欽授爾以兵部侍郎，職理浙東，鼎卿亦進宮銜（校者案：《大紀》作「官銜」）。今覽奏賀，並詳敘吳越情形，則爾父子即朕之大耿小耿矣。雲龍風虎，各有其時，丈夫相厚，豈有已乎？其益懋厥績，協同勛輔，先清東浙之塵，繼掃臨安之寇。朕若早見孝陵，定許破格酬報。」文驄賀表有云：「一人有慶，新開一統之祥；八郡無疆，大普八▉之瑞。正值隆華之伊始，寧雲劫運之方終。慶洽華夷，歡騰朝野。蓋自統肇神堯，必以陶唐為祖；功開神禹，還從明德興基。淮水戈橫，寶劍直開新日月；滁陽鞭指，鐵衣重換舊江山。掃電轟雷，當年奏捷，櫛風沐雨，屢世辛勤。三百年德澤在人心，比於商周，咸謂過矣；十三宗太阿由己手，賢於堯舜，不亦遠乎？兵農禮樂，本朝之軌則實詳；內外華夷，大明之疆界自整。時當末季，邊防撤而胡馬渡彼陰山；禍至近郊，朝政濁而蛇虺噬乎上國。抱有君無臣之痛，三策何人？深出此入彼之悲，兩京胥沒。王綱掃地，帝統在天。茲蓋伏遇皇帝陛下（校者據《大紀》補）乘乾御宇，撥亂救民。萬載瞻依，兆協白水真人之地；六龍驂服，祥起赤休帝子之靈。日生滄海浴玻璃，九萬里而神龍出；雲襆武夷開錦繡，五百年而王者興。地裂天崩翻聖水，幾至於六字無民；雲興霞蔚過錢塘，因之而八方得主。克勤克儉，大禹之無間然；至孝至仁，周文之有敬止。似三犁倏清夷（校者據《大紀》補）穴，向北揮鞭；如百川爭赴谷王，在東立極。黃龍痛飲，腥羶掃淨，比周武王之甲子，更自昭明；白鳳鳴岐，肅穆重臨，想漢光武之乙酉，於今為烈。臣質本駑駘之賤，謬司虎豹之關。然志本報韓，子房之椎未墜；奈天不祚漢，曹沫之恥空存。念此膝一屈不復伸，敢斬賊（校者據《大紀》補）頭南走越；雖寸心既枯猶不死，願隨馬足北吞胡（校者據《大紀》補）。況春從天上，袞衣曾錫翠雲裘；香自日邊，瓊食共分青玉案。當此彌天負罪，賴龍文待以不死之科；若使隨地自全，俾羊裘得遂再生之日。感極而十行俱下，春深而五體齊捐。伏願乾坤再造，水犀百萬下蛟門；南北並收，熊羆一聲還風闕。采薇作頌（校者案：《大紀》作「誦」），慶中國之有聖人。天保興歌，即外夷知戴天子。卜年卜世，從茲為有道之長；永福永康，自此賀無窮之歷矣。」

　　十五日，帝於午門外以親征事祭告天地。駕回，升殿，行常朝禮。

　　十六日，祭告太廟。

　　十七日，榪祭。命工部造大銀斧鉞四把，柄端龍頭，柄末龍尾，鉞端龍口吞珠，柄纏金龍，其長五尺。

　　十八日，駕出洪山橋，餞正先鋒鄭鴻逵、副先鋒鄭彩。帝親御甲冑，登壇授鉞。先鋒率諸將士跪聽號令。叩頭畢，遂按部伍，建旌旗，鳴金鼓，揚兵就道。執鉞官在先鋒前行。帝乃解甲冑，御翼善冠袍，回駕。是日方授鉞而大風雨，吹台上所懸匾，墮中鉞柄，折為二，太祖神牌亦倒。三軍失色。而先鋒啟行，更有墮馬之兆。

　　中宮懿旨，令司禮監覓女廚十口，務要選備精潔婦女，用價平買，不許勒騙。帝竟卻之，曰：「不可輕選，失朕大信。朕寧自苦，以慰民心。」

　　十九日，遣平夷（校者據《大紀》補）侯鄭芝龍詣太廟、宗廟行禮。會典皇后將謁宗廟，致齋三日。齋滿，皇帝先遣官用牲牢行事，告以皇后將祗見之意。茲立後已五日矣。

　　二十日，皇后廟見。

　　二十七日，丙午，祀天於南郊。

　　嚴禁水口驛立膳夫名目、令居民津貼。

　　監察御史吳春枝糾劾不職邵武通判陳王謨、古田知縣吳士耀、汀州（校者據《大紀》補「汀州」二字）知府王國冕。奉旨：「各官贓私可恨，皆紗帽下虎狼也。若不嚴懲，民生何賴？都革了職，該撫速解來京究問，追贓充餉。」

　　命兵部主事徐州彥頒詔於四川。州彥，重慶人，初為光澤令，以墨聲下獄。登極宥罪，授以駕部，捧詔人川。

　　贈川撫陳士奇兵部左侍郎，蔭一子，人監讀書。士奇，漳浦人，字弓甫，號平人，富於文藝，言論侃侃。天啟乙丑成進士。當成都破時，士奇已交代出署，猶罵賊不屈，身被百創，磔死階前。與蜀王同日被難。至是贈恤焉。

　　浦城百姓請留縣令鄭為虹，有「十不可去浦」之疏。命御史察議。後以為虹為御史，巡仙霞關。

　　敕吏部云：「方今中興事重，政務繁多。惟舊輔黃景▉受簡先帝，敏慎弘亮，才堪救時。舊輔高弘圖直道壯節，望重具瞻，即著該部補本起用。仍著中書舍人陳翔遵旨敦聘。」

　　命御史林蘭友巡按江西。敕書關防諭之曰：「爾此行著顯破情面，明豎擔當，大展忠猷。令人指之曰，如此行事，方是中興之驄馬；如此激揚，方是天子之法臣。爾是朕親簡之臣，爾之不善，即朕不明，爾之有為，亦朕善用。江民憔悴於貪政久矣，切切以朕『先教後刑、先情後法』八字行之，又八字曰：『小貪必杖，大貪必殺。』真能代朕行此十六字，始不負人君耳目之寄。根心而行，休說謊話。至諭切諭，想著汜著。」

　　敕諭內閣：「陳燕翼既改翰苑，朕身監國登極，兩月政令全無紀載，後世何徵？即著燕翼專理中興史職。同協理史事劉以修輪直和衷堂，與聞機務，以便編摩。即日傳行入直。」

　　吏部左侍郎王志道進本朝實錄。

　　發銀牌一面，令吏科都給事陳燕翼頒與本科給事中掌印朱作楫，旌其直言。

　　以何九云為編修。九雲字舅悌，晉江人，癸未進士，選庶常。大司空喬遠之子。文行俱優。王兆熊劾其從逆。塚臣曾櫻疏薦之。有旨云：「九雲名家子弟，有品有學。兩京日期甚明，何得一概牽詆？即著湔洗冤情，速令前來供職，纂修威廟實錄，不得再有托陳。不許人言再為誣蔑。」

　　召對閩縣八十五歲老人周良屏於便殿，訪地方利病。稱旨。

　　考選推官周之夔，御批其對策云：「之夔此作，畢竟是老作家，學識兩到，尤堪詞林之選。」即以之夔為翰林院編修。

　　以太常卿曹學▉署翰林院事，國史總裁，專設蘭臺館以處之。

　　吏部主事王兆熊舉十義士林化熙、張倫、黃弘光、姚毓靈、梁春暉、張伯彥、姚毓震、薛濱、陳邦良、陳洪謨等往富室大家倡義勸輸。帝以國用不足，從之。再諭十人當體王兆熊為國真誠，不得一毫錯負，功成日，從優議敘。

　　贈川撫邵捷春兵部左侍郎，予祭葬。捷春字肇復，號劍津，侯官人。萬曆己未進士。曆官四川副使。時獻賊作亂，省城有謀內應者。捷春緝獲奸細宗人某某，保全闔省。蜀王疏薦之，遂超授巡撫。適與同年督輔楊嗣昌議論不合，索餉甚力。答曰：「吾兵吾餉，僅足辦蜀。」遂失嗣昌意，特疏糾之。緹騎入蜀，蜀民擁泣，不與開讀者月餘。復率百餘人伏闕。蜀王公疏繼之。捷春面諭百姓曰：「豈有王命而可以私意請者？爾輩為此，吾罪愈大矣。」乃與緹騎謀約私遁。至半路，始得開讀就逮。緹騎亦憐其冤。抵京，下獄，遂飲藥卒。是時，長子明俊上疏鳴情，特加贈恤。明俊因助餉銀三千兩，帝錫以金匾曰「義冠閩臣。」復拜官武選郎。諭吏部曰：「公道，天地之元氣，無時不流注於兩間。惟在朝廷則治，在草野則亂，好惡合則安，是非分則危。朕覽邵捷春撫蜀，群情號呼事節，為之愴然。雖近來飾說紛紜，究竟真假難昧。奏內捐助三千，並求雪父冤，雖孝子之用心，豈古今之通義？邵捷春若情真罪當，則雖百萬赤金，豈可翻案一字？若實蒙冤，則朕為天地神人之主，前後百世之公道，亦朕分所當明。況近事乎？況明臣乎？」

　　吏科都給事陳燕翼因賜旌直銀牌於朱作楫，遂陳十事疏，曰：「臣以崇禎甲戌進士筮仕廣東程鄉縣。六年行取，苦無資斧，不得抵京，不得已乞丐於一二同事故人，逡巡後至，遂稽初次考期。壬午十一月，寇薄都門，始獲先帝召對於德政殿。寒月霜夜，燈燭熒煌。遭遇先帝聳身案外，視臣者再，問臣者二。果脯茗酪，捧出大內。至今念之，五情空熱。然猶為權奸所扼，僅循次補工垣。時周延儒柄政，爵列恩幸，咸出其門。臣疾其所為，自春徂冬，不肯投刺一謁其面。入垣，即極言其賣官鬻爵，並羈縻薊督，陰脫門生范志完縱寇入口之罪。同列咋舌。聞諸閣臣，先帝曰置臣劾疏袖中，徑不發票。其念臣至此！其得不與熊開元杖者，開元言顯而臣言隱耳。然終以建言決汴不應敘功，力駁台臣黃澍之疏，票擬處分。計臣爾時在垣不過五月，然臣雖謫而先帝猶手臣疏，目視延儒。爾時，閣臣吳▉等、塚臣鄭三俊、憲臣劉宗周等咸是臣議，或有謂慷慨陳言、亟攄忠憤者，或有謂其真孤鳳之鳴、勝讀出師表者。臣奉使抵家，塞胸直氣，道路榮之。無何，裡中縉紳之禍起，通國縮肭。臣以諫垣餘氣，折衷直言，幾遭捃摭。今顧瞻裡中，尚不免談虎色變。是臣之直言，不敢行於臣裡者，一也。臣以癸未仲春抵裡。甲申之變，天地反覆，豈意自全？無何，南中台省祁彪佳、李沾等交章薦臣，荷聖安皇帝起臣原官。臣賜環於七月，入朝於十一月。先後局面，判若隔世。遙想當年論澍，偶出一時意氣，豈復意澍後來有借題翻身、回身皈正、抗阻王命一事？前後公案，各分兩重。聞今歲舉兵東下，過師滁陽（校者案：《大紀》作「池陽」），搜索舊銓鄭三俊不遺餘力。蓋三俊亦嘗劾澍者。觀其搜索三俊，計必不肯忘臣。言官論事，自其職掌，豈意當年殿上之爭遂貽後來舟中之敵？親識家族，相持為戒。是臣之直言，所不敢行於朝廷者，二也。陛下龍飛海甸，每事留意，臣科凡奉該科記著再會核議之旨屢矣。臣雖頑鈍，人非木石，寧不感奮？然其所連者，率強半臣裡中人。宦情如火，媒（校者案：《大紀》作「躁」）進如飴，片言彈駁，即恨深寇仇者也。猶憶齎捧之役，陛下欲核用一人，臣聽憑部議，半字未加。邇來蒙恩得意之後，遽修前郄，扯臣殿廷，裂帶批頰。臣於此舉未著片字，猶橫遭侮辱若此，若其（校者案：《大紀》作「真」）言之，禍起旋踵。是臣之直言，所不敢行於朝廷者，三也。然雖如是，臣竊觀陛下兩月來用人行政，臣未嘗不頃刻憂心及之。出止游衍，未嘗一刻不在陛下左右而冀效忠於萬一也。臣猶憶宋臣蘇軾之告其君曰：『陛下求治太急，聽言太廣，用人太驟。』臣少學蘇氏，師其忠鯁，竊不自揣，亦以此言進。陛下精神意量可以囊括海內，學問文章可以灌注百王，機權驅駕可以囉絡高光。所願少進者，重之一字耳。《論語》曰：『君子不重則不威。』老氏亦云：『重為輕根，靜為躁君。君子終日行，不離輜重，雖有榮觀，燕處超然。』《周易》曰：『君不密，則失臣。臣不密，則失身。機事不密，則害成。』（校者案：此下《大紀》有「君子知微知新，知柔知剛，萬夫之望」十四字）凡若是者，言皆不貴示人以太盡，而使邪佞輩為可測也。陛下撫有六合，權借閩中為漢中耳。普天推戴，悉主悉臣，何分厚薄？何論遠近先後？凡為人臣斤斤道推戴者，為梯榮計耳，君子薄之。臣竊意此後凡擁戴與同盟字面，雖陛下厚恩，不忘故人私語。然規模已狹，且近文士習氣，不宜數出帝王口中。臣之欲效忠者，一也。定清（校者據《大紀》補「定清」二字）勛侯一見決聖（校者案：《大紀》作「策」），奉駕來閩，使明朝再造，海國奠安，不受兵革。功在社稷，伊誰之力？然尚餘後來一步，為恢疆復仇之舉，始覺竿頭著（校者案：《大紀》作「更」）進，圓滿無恨。今日報功，似當稍留餘地，微寓持盈保泰之意，使延世勳臣有百年億世之量，而後氣局悠長，可與帶礪同久。臣之欲效忠者，二也。祖宗用人，必由部銓。而陛下自行票擬，銓部反覺無權。一人之身，倏用倏舍，倏重倏輕。夫人之材質，生下已定，非有裡背旁側，可任那移塗改之理。今一官安頓，或至數易，果其為人擇官，抑真如不得已？使營進者咸起躁心，而掄材者轉無持操。遐邇觀聽，所窺至微。臣之欲效忠者，三也。古之帝王或起徒步，或起中葉。然其初政大端，率不過發一二言，行一二事，用一二人，傳之中外，而天下已服矣。源源來歸，絡繹踵至，不在多也。今陛下新政，美不勝書。仰窺聖意，直欲以三五盛王數百年所不及措手之大業而數月了之，其▉專扌完規局，真可目空今古。然時會機緣，緩急先後，詎能一一應手？如一事未當，多益為累。臣之欲效忠者，四也。在昔光武起事南陽，肅宗即位靈武，慮皆於草莽中立國。惟是君臣上下摶心戢志，專意治兵，度於他務，亦皆不暇旁及。今漫漶數時，似皆以升官雜務耗其專營，而於用兵吃緊時日，反坐無事。甲裡匪頒，物力亦為減汰。臣之欲效忠者，五也。先帝勵精十七年，值邊寇交訌，中外多故，屬望廷臣，鮮有當意者，於是不得已而旁求之。保舉換授，特用副榜等科。明經選舉，幾半天下，欽授破格，差擬國初，而究竟邊腹行間賜劍秉鉞、俄頃驟貴之徒，迄未有半人只士出手奇杰，如古班超、陳湯等輩翻空（校者據《大紀》補）絕域、塞應明詔者，而反以苦心輕信之過，為人所用。方面大耳、美髯豐下者，即為將材；舌滑唇油、走空如騖者，即為邊料（校者案：「料」，《大紀》作「材」）。金繒顯列，糜費無算，言之痛心。陛下試觀：從古皇皇汲汲乞官求進之中，豈有真品？南陽高臥，惟恐人知，東山捉鼻，相戒不免，尚能勉強一出，差有所立。今流品混淆，攪同油面，辨析切（校者案：《大紀》作「窮）研，如鏤空彩。無已，亦惟擇精良無偽、踏實硬做者，假以歲月，寬以文網，庶幾積久自見成功。其紙上鋪張、口中誇大者，悉不可聽。臣之欲效忠者，六也。吏道以貪廉為歸，臣節以順逆為案。計典間雜私怨，是矣，而祖宗深意，豈因以一二概許全翻？北案或有傳疑，似矣，而先皇精爽，決不忍以賊孽重污聖化。近日南都馬士英、阮大鋮、張孫振輩（校者案：《大紀》作馬士英、阮大鋮、陳鑒、張振、劉應賓輩）借四鎮以挾制朝廷，翻盡計典，用盡從逆者，而國隨之。當時臣具有《中興政自可為，人心不容壞盡》一疏，醜詆已甚，而若輩掩耳盜鈴，不恤也。已事無及，可為哽噎。若是者，非欲陛下誅既往，但欲懼將來耳。不然，是乾坤之兩番改易倒置，而只為群奸諸不逞者燃灰起用之地，無怪乎有識痛恨者謂南北兩陷，皆諸奸黨怨望失職，利其深入，以為自己出頭伸眉之日，非過論也。臣之欲效忠者，七也。自五月逆寇（校者據《大紀》補「逆寇」二字）渡江以來，雖所在蹂躪，而浙直江右等處士紳百姓亦皆各有義聲，發憤破產，募兵舉動，差足振醒群情，倡激忠義。而閩以乘輿所在，自二勛二伯閣部先聲之外，別無一旅足以佐發中軍。一錙一顆皆仰給朝廷，簡發而櫛，數米而炊，竊竊然幾成市道。夫江右之與兩越，譬之人身，則亦今日行在京師之兩臂也。一臂痿痹，則置之而若罔聞。一臂靈活，則用之而惟恐不敝。萬一右臂不仁，左臂其能起乎？臣竊以今日團練鄉兵一著，在在郡縣所宜專責一人，著實舉行。而上游與近京城鄉，尤宜全力飭治，以緯官兵所不及。凡所在街巷村落，貴令公舉一頭目人，自連結佈置，如捍怨敵。庶幾先聲可奪奸魄。不然，貪目前官爵近便之可樂，鄉居室家三窟之可戀，而先後糜爛，究竟同觀，淫掠焚屠，遐邇不免。此在眉睫，顧諸臣不察耳。先臣董應舉有云：『殺運將至，人心先愚，惟大聖人起而救之。』臣之欲效忠者，八也。桐江一絲，係漢九鼎。計其時高風未播，亦不過富春一釣徒耳，試之以事，安知不與樊英、殷浩同譏？惟爾時漢祖容之，列諸外臣，使之高睨千仞，以陰助王化。夫以帝王之勢，屈官一故人，何啻雀之適羿？而孰知東漢之所得者，為已多乎？方今廢籍白丁，所在成市，乞埔登壟，投拜門牆，苟負人形，粗識句讀，或能僱倩代筆上疏者，咸思攛掇做官。一隅幾何，堪此橫溢？即如中書舍人，唐制以為宰相宣麻先兆，何等貴重！而今販夫傭隸皆得隨意濫叨。諸如此類，不可枚舉。爾時南京有『都督量成鬥，職方滿街走』之謠，可為痛戒（校者案：此下《大紀》尚有兩聯）。士人惟負此一具骨氣頂天立地，若其平居不能自勝於利祿富貴，又何怪其一遇寇賊靡然屈膝？目今開國之初，承兩朝末流廉恥頹喪之後，似宜首以濯磨士大夫氣骨為復仇先務。不然，未有不能有恥而能不辱者。臣之欲效忠者，九也。我朝（校者案：「我朝」下「尊禮」上《大紀》尚有十八字）尊禮孔、孟，使人緣帖括之陋，以親見聖賢，階制科之榮，以擔荷學脈。所以列聖朝真儒輩出，如河東、崇仁、餘乾、新會、姚江、泰州、盱江、吉水諸賢（校者案：此下《大紀》有「間出於時」句）鼓吹休明，揚挖聖化。其服官居鄉，一切不苟，而超然自能勝於塵垢之外，出處窮達，各成本領。神宗中葉已後，學脈寢微，然猶若曉燄辰星，耿然未散。自魏忠賢焚棄書院之後，士大夫相戒不談，而斷然以濡首利欲為安心立命之奧，其高者乃以氣魄聞見空慧雜毒當之。然施之世道人心，遠不相中。臣竊觀陛下洞達昭融，淡泊確苦，安如窮士，誠有得於光明緝熙之學（校者案：此下《大紀》尚有數語）。此時人間機械沉溺蔽錮已深，一旦驟與之證顏、思之傳，格格難入。第於孟子浩然、曾氏反身處，指其入路，揭之以一誠，庶有救正。昔劉安世學於司馬張九成，致於孝宗，惟此一字。朱熹亦云：吾平生所學，惟正心誠意四字，豈隱默不以告君？後世迂之。然當時張德遠輩實用此四字不著。嗟呼！今日君臣上下皆能克己去私，實實體此四字，而有不能滅賊（校者案：滅賊下《大紀》有「破逆」二字）者，臣不信也。臣之欲效忠者，十也。凡此十事，臣懷之兩月來，積誠欲獻。徒以日不暇給，憤鬱至今。茲因陛下旌直之舉，內愧不安，集而上之。伏惟陛下赦臣字數逾格冗長之罪。」御批答之曰：「所奏十事，國勢（校者案：《大紀》作「是」）人心，無不洞悉，直中興第一名疏也。朕錄一通，置之座右，朝夕省覽（校者案：此下《大紀》尚有數語）。著加升一級，以勸直言。」

　　十二月初二日，帝親征，以唐、鄧二王監國。鄭芝龍留守，料理兵餉。王戎服登舟，百官鱗集，號令嚴明。泊芋江之渚。五日，乃發。

　　南平縣民張安禮、林中柱、張孝直數百里躬進米豆酒漿，遠迎王師。帝嘉納之，命御營兵部分賜諸將，且給與序班冠帶，賜號忠良處士，各賜銀牌一面，以旌義舉。古田縣一都水口驛民有輸助者，亦以銀牌賞之。

　　河南兵備副使邵起遣官入賀。敕命起為總理豫、楚、直、陝、晉、齊六省提督軍務，兼理糧餉，討逆安順，便宜行事。

　　十五日，命周▉鼎新齎親征詔四通，往溫、台、寧、贛四處開讀。並順齎手敕與輔臣黃鳴俊曰：「自卿辭朝，朕切盼出關之信，乃聞今日尚滯福寧，殊可異也。況卿不由衢而從溫，廷議不然。倚卿甚重，何逗留如此？朕今親征行矣，朕若至建寧，卿必至衢州，朕若出關，卿必至江上。不然，公議無私，甚可畏也。親征詔及諭魯王書並示於卿，其善宣朕意焉。餘與周▉鼎新議之。特諭。」

　　先是七月，徽州起義師，右僉都御史金聲於績溪山中立十有三寨，各以副將主之。績溪四圍皆山，如壁立，止前一路可通。聲等以大木為前營，堅不可拔。會鄉官黃澍時已降清，來說聲以天命，聲艴然叱之。澍陽為婉順而陰間其上下，由是各寨稍稍離心。是月，清師從寧國山中間道襲績溪，執聲至南都，不屈被殺，闔門十餘口皆自縊。徽州遂陷。時洪承疇為南都內院，招撫江南，蒞殺金聲。聲既死，屍猶立不僕。比洪還署，見聲儼然危坐堂上，洪大驚，入內恍惚，不敢出者數日。

　　初，道周之救徽也，軍無見糧。苦心聯絡，激勸忠勇，給札為功賞。得之者，榮於誥敕。至有僧軍鋤▉棘荊以隨其後者，名曰扁擔兵。糾合九千餘人，從廣信抵金衢。安插殘黎，孤城捍衛。前後擒斬以百計，救徽援衙，厥有成績。適衢撫與道周議論不合，忌其屯師境上，遂密疏其短於朝，道周初未之知也。既而請兵不至，請餉不給，始知其由。乃與監紀趙士超議曰：「朝廷遣鄭兵各路，七月於茲矣，未見與敵一矢相加遺。敵勢愈猖，不幾笑朝廷無人耶？我輩為天下倚重，必先聲一舉為諸路倡。」遂決意長驅，將入婺源。婺源令，道周門人也，馳書誘道周，許為內應。道周信之，遂深入谷中，至明堂裡而清師四合。道周親冒矢石，誓不俱生。兵盡矢窮，遂為張天祿所擒。以道周忠烈，不忍加害，曰：「當生致於南京洪內院，得一忠義人，勝於得數十州郡也。」遂及監紀趙士超、中書毛玄水、蔡時培、賴叔儒四人，並械送金陵。道周作詩四章，大罵不屈，絕粒積十有四日，不死。洪承疇，故道周同鄉也，一見恐為所詬，乃托故不與通，命操江陳姓者說之。道周閉目掩鼻不言。洪乃疏救，言：「道周清節夙學，負有重望。今罪在不赦，而臣察江南人情無不憐憫惜道周者，伏望皇上赦其重罪，待以不死。」清廷不允。尋同土超四人駢斬於市。士超臨刑時，數承疇之罪而罵之，曰：「誤國老賊，夷我宗社，害我赤子，吾恨不生啖其肉。」復囑道周曰：「吾師神魂勿亂，同去孝陵見太祖，當為厲鬼陰殲之。」

　　二鄭既出關，疏稱候餉，駐師不進。內檄切責如雨，乃逾關行四五百里而還，仍疏言餉絕，留滯如故。帝乃遣錦衣衛康永寧航海乞師安南。風逆，自崖而返。

　　是歲，安南入貢。使人衣冠頗類中國，但椎髻跣足。所貢惟金龜、銀鶴、銀爐、香絹，無異物也。

　　其冬，滇中亦有沙定洲之亂。定洲者，臨安蒙自土司也。父源，崇禎初與阿迷州土人普明聲、吾必奎等奉調江西，破水烏之賊。既而京營御史傅宗龍受命按黔，知明聲勇黠，特請隨行。滇撫閔洪學入奏，言自明聲東行，滇土司兵益弱。其為時所重如此。明聲至黔，水西賊隨就撫。明聲回滇，授阿迷土知州，日益驕蹇。崇禎五年，巡按趙洪範至臨安，明聲率兵迓之，戈甲旗幟列數里。洪範惡之，貽書撫軍王伉，謂其養癰。伉亦習聞明聲不法，遂列奏請調黔蜀兵會討。是年冬，三省漢土兵俱集，以黔鎮商士杰掌兵政。伉自出臨安督糧。布政使周士昌監軍。擊明聲，敗之，進圍阿迷。明聲使其下偽約降，陰使人以重賄誘吾必奎曰：「君不聞兔死狐悲乎？阿迷平，兵行及元謀矣。」既而官軍與賊戰，必奎賣陣先走，官軍大敗。事聞，大司馬熊明遇以起釁為伉罪，遂與洪範俱被逮。士昌陣歿。明聲仍巧詞乞撫。廣西郡守張繼孟奉委撫明聲，思以計殺之。每稱明聲才武，且有功，不宜摧毀，以致變亂，皆有司之過也。明聲聞之，喜。一日，繼孟將謁兵備道於臨安，先誡其下必取途阿迷，見明聲將至，故熟睡輿中，其下不得請。醒而問所次，已逾其境數里矣。佯怒，責其從行者，且曰：「我有事，須急至臨郡，往返恐後期，可沿途置騎俟我，我今回見普公。」遂盡屏輿蓋先行，獨與從者馳數騎趨阿迷。明聲先已有人偵繼孟，聞其言，益大喜，出迎謁，語甚歡。方持茶餉客，繼孟戲曰：「常聞南中土司善藥人，我不敢飲。」明聲驚遽，指天誓曰：「方德公，無以報，何有此？公果疑，明聲請先飲。」竟易盞飲之。不知繼孟執茶時，手中預藏毒藥置茶內矣。明聲留治饌，辭以有事謁兵備急，俟回，當痛飲。明聲聞其途中言，信之，因別去。繼孟疾馳易數馬，即夕達臨安。明聲藥發始覺，命其黨率兵追之，不能及。明聲竟死。明聲妻，沙源女也，無子。江右賈人萬姓者，有女，故伎也。明聲嬖之，狡而淫。明聲死，萬氏據其眾，選部下壯而美者，更番入侍。沙源諸子定海、定洲、如琦等，皆與之私。既久，覺無以服人，乃招定海為贅婿。已復嫌其樸陋，而定洲年少白皙，更竊殺定海，而贅定洲。定洲之年，與其子服遠相若也。服遠恥之，與萬分寨而居。後服遠病死，定洲乃兼蒙自阿迷之眾，遂輕黔國公沐天波，以為可取而代也。是年八月，定洲約吾必奎聚眾反，連陷武定、祿豐、楚雄諸郡縣。吾必奎者，其先元謀土知縣，久絕不嗣矣。至必奎，以戰功得官，仍居故地。自阿迷賣陣後，桀驁日甚。至是，沐天波檄官軍及土官祿永命、龍在田等擊敗必奎，擒之。永命，寧州土知州。在田，石屏州土人。俱以水烏之亂有戰功者也。十一月，定洲兵至，而必奎已伏誅，遂大失望。會奸人饒希之、餘錫朋等逋騙天波金寶無以償，以貿易往來各土司營中，誇天波家饒富。定洲心動，陰結都司阮韻嘉、張國用、袁士弘等為內應，以十二月朔入城辭行。天波以家忌未出見。定洲入門大呼，其下蠭起焚劫。天波由小竇出西城。時祿永命在省，方巷戰拒賊。從官周鼎止天波留討賊，天波疑鼎見誘，殺之。遂走楚雄。其女陳氏、妻焦氏亦走城北普吉村之金井巷，即夕自焚死。天波弟天澤、天潤皆遇害。定洲因盡得沐氏所有，盤踞省城，劫巡撫吳兆元為題請，言「天波叛，沙定洲起兵定之，應以定洲代天波鎮滇」。兆元不可，拘之別室，奪其印，以偽疏入告福京。定洲遂行府事。又至祿豐，執家居大學士王錫袞置貢院，脅之與兆元傳檄各郡縣。龍在田在安寧，與祿永命等各引所部歸。萬氏在阿迷，聞變，驚曰：「吾家當為此賊敗矣。」謀至省執定洲以投誠。既至，見定洲氣燄赫然，資用饒給，更喜過望。夫婦坐八人輿，持刺與撫按往來，欣然自得也。沐天波至楚雄，定洲率眾追之。是時，楚雄新為吾必奎所破。金滄道副使楊畏知奉調監軍至楚雄，楚人留之。畏知遂駐楚。聞定洲西出，與天波計守西御之具，未集，曰：「公在楚，賊以全力聚攻，城必破。公不如西走永昌，使楚得為備。賊即西追，恐楚塞其後，留攻楚，又恐公從西來。首尾牽制，上策也。」天波從之。定洲至楚雄，城閉不得入。為畏知所紿，遂去。遣其黨王朔、李日芳等分攻大理蒙化，陷之，屠殺以萬計。畏知乘間撤城外居民盡入城，清四野，築隍陴，檄調漢土兵。郡縣多遙應之。

　　隆武二年（清順治三年）丙戌春正月己酉朔，帝不受朝賀，以三大罪自責，布衣蔬食。諸臣各戴罪。

　　敕上遊巡撫吳春枝選募健丁，精勤訓練，曰：「上游關係，不減關中河內。朕方倚卿以蕭何、寇恂之任，幸自勉施旃，以膺重賞。新募兵糧，準照各營例給。」

　　平夷（校者據《大紀》補）侯鄭芝龍僭用「監國留後」四字，詔改正之，曰：「福京任二王為居守。卿以勛輔為留後，原無『監國』字面。卿還將題奏文移照敕填注，不可錯誤。」

　　罰舊糧道夏尚纟▉萬金，以助兵餉。覆命御史陸清源核其素行，不得一毫含隱，以廣懲貪勸廉之風。尚纟▉貪聲載道，時吏部主事王兆熊以為言。尚纟▉有死灰再燃之意，故樂助雲。

　　左都督楊鼎卿細陳起義情由。詔答之曰：「人君大柄止在知人善任，人臣大義惟是勿欺至公。朕久歷艱難，稍識情偽，朝廷壞於朋黨，祖廟由此兩危。北京之失，東林之罪何辭？南都之陷，魏黨之咎莫謝。其餘門戶聲氣，朕自有萬古鑒衡以御天下（校者案：此下《大紀》尚有數語），諸臣萬疏千章，豈能奪朕心公斷？靖夷侯方國安力扼江乾，大功實在宗社。朕今親征在邇，指日相見，未盡之情還俟面奏。楊鼎卿父子還終始調聯，以待王師之至。」

　　御營吏部尚書路振飛進《奮練義勇說》，帝曰：「此真安攘大略，書策留覽，暇當為卿序之。」

　　時天興府貢生鄭獻可謀立生祠以祝萬壽。詔責之曰：「朕紹大統七月，祖陵不見，疆土不復，臣子因循不能變，百姓湯火不能援。擢朕之發，不足數朕之罪。惟此一念身殉太祖，天地臨之。自登極八閩，上無血性擔當之依，下無愛民如子之臣。出餉之微，累我百姓，朕實痛心，有何功德而作此無妄建祠之事？且即中興一統，亦斷不學喪心文武，剝了民，還受諛獻。生祠之事，鄭獻可速速行（校者案：《大紀》作「停」）止，無重累吾民，增朕之罪過。御營該部速行文與該撫按傳示。」

　　是月，沙定州攻楚雄，不能下。一日，楊畏知坐城樓，賊發巨炮擊之。煙燄所指，正罩畏知，賊謂必死。須臾煙散，畏知端坐如故，惟擊去左幘耳。因驚歎以為神。畏知視賊懈，輒出奇兵奮擊，前後所殺甚伙。賊引去，東攻石屏。石屏守亦堅。復攻寧州，破之，永命死。龍在田在石屏，與其黨許名臣竄大理。定洲既定迤東，復西攻楚雄，分兵為七十二營，環城圪濠為久困計。畏知守益堅，終不能入。未幾而四將軍之師自黔入滇，定洲解楚雄之圍，陳兵革泥關以拒。四將軍以兵五萬突之，沙兵大敗。四將軍者，孫可望、李定國、劉文秀、艾能奇是也，皆獻賊義男。獻賊伏誅，去偽號，欲迎黔國以輔王室。會閩中遣太監孫興祖調沙兵入衛，四人謂孫興祖曰：「朝廷遠不知滇事始末，今若徵之，是獎亂也。不如討平沙逆，迎還沐爵，使之引兵東向。」興祖然之，傳檄至▉南。定洲殺故大學士王錫袞以宵遁。

　　鄭芝龍、方國安合疏薦舊輔馬士英。兩人故士英門下也。時國安營錢塘江上，士英在其營。詔即充為辦事官，軍前辦事，許以圖功自贖，俟恢復杭城復官。

　　敕諭楚督何騰蛟曰：「國運中微，朕勉繼統。雲龍風虎，舍卿其誰？今朕親征，暫駐建水，先遣輔臣蘇觀生瞻奉山陵，宣安兵將，與卿同心，先復江省，繼靖南京。並撫鎮劉廣胤（校者案：《大紀》作「承胤」）等，復江省者封世伯，復南京者封世公，復北京者封真王，具如明詔。卿其勉之。」（校者案：此下《大紀》尚有「先遣精甲一萬，迎朕湖東」等十數語）又諭云：「楚、粵、雲、貴，近有異聞。卿可挽（校者案：《大紀》作「援」）天無二日之義，以全朕骨肉之情，尤所殷望。」

　　提學御史毛協恭進同鄉各臣書疏。帝讀畢感痛，云：「江南士紳無不灑涕思明，枕戈待舉。朕必親提黃鉞，張皇六師，以慰臣民之望。大小文武，當時時刻勵爾志，毋狃偏安。」

　　諭督剿蜀寇兵部尚書王應熊曰：「輔臣密勿重任，出總軍旅，原非常之艱難，托非常之親信。當使萬里之外，宛如咫尺綸扉。朕以臣民擁戴，繼統危微，倚卿元老，如身有臂。祖宗疆宇凡有未復，即朕躬之有罪，亦耆輔之深羞。朕或用人行政之不善，卿當有聞即告。況四川為卿之桑梓，朕之版圖。大小文武舉用一以委卿，一切軍民機務即假卿便宜。」

　　應熊又疏陳西南形勢。復手敕答之曰：「覽卿奏，詳陳興復次第、天下形勢，朕意豁然，深嘉卿碩畫。朕自慚虛薄，何能負荷多難？但稍秉仁孝之性，切勵除雪之誠，一誓清孝陵，二誓葬烈廟，三誓迎聖安。半載恨無寸功，親征暫蹕建水。天以元老留輔朕躬，將以中興全功托卿，豈但西南倚賴？餉濟維艱，朕必從長力行撫措。朝廷時切兵行餉設（校者案：《大紀》「餉設」作「糧隨」）之籌，卿亦預申老師匱財之戒。上下交警，不日功成矣。切望切望。」

　　敕江西輔臣楊廷麟、督臣萬元吉、▉臣曾之遴（校者案：《大紀》作「曾應遴」）、陳泰來速備兵迎駕。

　　手敕輔臣蘇觀生曰：「朕以卿與楚督定興伯（校者據《大紀》補封爵）何騰蛟為左右兩臂，卿兩人必無一毫矛盾，百事一德一心，以釋朕慮，以佐中興。兩美必合，預防宵小交構。戒之記之。」（校者案：《大紀》此諭尚有「發印」等一大節）。

　　時王應熊上疏言恢復蜀中諸郡縣。帝答云：「卿力恢殘敗封疆，屢勝猖狂逆寇，用餉僅十五萬，不取空城偽印為功。信從前覆京弊端，賴我元臣一洗。朕志削平天下，聞此大慰於心。至獻賊之殘忍，手砍數十萬生靈，朕實不勝痛憤。若不速救斯民，何賴（校者案：《大紀》作「顏」）對我太祖？望卿力任平賊，朕必有請立應。至搖黃諸寇，罪原輕於獻賊，卿還善用戎索，俾為我用。若能以搖平獻，釋過賞功，必不失信。卿以不殺止殺，圖機出之仁惻，尤足嘉悅。」

　　粵督丁魁楚辭封伯爵。不允。諭之曰：「朕當艱危繼統，全賴閩、粵合濟中興。卿有聞檄擁戴之大忠，又有迅平逆寇之巨績。王守仁當全盛之時，無推奉之事。以卿比之，功實為過。世伯之頒，卿當欽受。乃奏引四咎，愈見奇勛（校者案：《大紀》尚有「若不拜表擒逆，高廟神靈何倚」語）。況朕繼統半載，寸功未立，倚卿兩粵，如臂護身。還宜勉奉恩綸，仍舊督理，俟朕得拜孝陵，另敕召卿入覲，誓成中興君臣始終。言出真切，不可再辭，負朕激望至意。」

　　特禁雲山禪寺僧宗德聚眾建醮、誦諸天菩薩寶號。

　　大理寺少卿熊化疏請恢復之策，必先首定江西。且歷陳關外隱（校者案：《大紀》作「急」）著。帝答諭曰：「恢復始江西，自是正著。但隨機應變，亦難執定一局。其錫璽書與永寧，授閻羅宋等以官職，俱已行了。至批答咨度二事，關切朕躬，朕深嘉納。條陳泛濫，希冀得官，實效罔聞，徒開幸竇，俱近日弊習，允當一一裁汰。熊化老成沉靜，無黨無偏，朕所孚鑒。」

　　川陝總督樊一蘅遣官入賀，帝答之曰：「太祖櫛沐之天下，兩都武陵，三誤而有今日。朕勉答群請，繼統艱危（校者案：《大紀》此下尚有「夷寇草竊」等數語）。我君臣當盡改覆轍，打起精神，實實愛民，實實治兵。人心天意，興復可必。樊一蘅才名久著，萬里投誠，亟當勉佐中興，與雲台之列云耳。」

　　甌寧縣知縣趙庾陳政事疏。帝嘉之曰：「趙庾此疏，言兵言將，言餉言戰守，包括已盡，即可為今日閩疆御備之要著。下部看議，著實舉行，毋忽。」

　　益陽王私授縣官。詔禁之曰：「國家敦厚懿親，自有典制。朕復天性篤愛宗枝。王借受慈禧之命，又借勛鎮方國安之推奉。近日表奏雖來，公然用監國之寶。不知此寶授自何人？勛輔士英、國安疏王本末甚明，朕正不必顯戮（校者案：《大紀》作「示」）。乃到處騷擾，妄行升授。復聞播害龍游，民苦不堪。又圖遂昌，尤礙法紀。著地方撫按官速速止王回嚴，以明大義。」

　　敕廣督丁魁楚、按臣王化澄、鎮臣周仕鳳曰：「朕因兵力未厚，致稽出關。卿等仍照前旨，募兵五千，不可為浮議疑阻。再召狼兵七千（校者案：此下《大紀》有「七千之兵」語），俱准支銷正項錢糧（校者案：此下《大紀》有「三月之內，朕要見卿之兵到」語）。仍命大將周仕鳳督至御營，隨駕征剿。朕親至虔入楚，以收天下全局。卿其力贊成功焉。」

　　敕兩廣事例銀五萬兩付何騰蛟，為收拾降兵、取江克京之用。

　　聯絡恢剿兵部尚書楊廷麟疏留粵餉以備大兵。帝以粵餉為御營急需，萬不可留。但念卿剿事方殷，量留五萬，湊前五萬，以成剿局。速復江省，以迓乘輿。俟地方恢復，動支正項，並行勸輸的（校者案：《大紀》作「酌」）用。

　　二月，廣督丁魁楚俘逆藩亨嘉及從逆顧奕、楊國威等，遣總兵馬吉翔械至建寧行在。帝命楚、淮諸王會議，免為庶人，於連江安置。敕奉新王嚴加鈐束，不許令見一人，透出一字。若有毫釐疏虞，地方官從重加法，王責亦無所辭。靖庶尋病死。顧奕等棄市。會冊封桂王，並封丁魁楚平粵伯，予世襲及鐵券。陳邦傳富川伯。晉瞿式耜司馬兼副都。式耜辭曰：「國家禍變，構難同室，詎臣子稱功地？西臣辦西，奚以功為？」不聽。乃復授兵部右侍郎。

　　是時浙東亦奉魯藩監國紹興。

　　輔臣曾櫻薦晏日曙巡撫廣西。式耜得代，遂放舟東下，山水詩文自娛。

　　升馬吉翔都督同知管錦衣衛事，尋領敕招撫流賊李錦。錦即自成嗣姪也，號一隻虎。

　　初，自成陷京師，沿邊鎮將望風披靡，獨關寧吳三桂乞師往徵之。三桂美丰姿，善騎射。軀幹中人耳，而勇力絕人，沈鷙善謀。弱冠，中翹關高選，裘馬清狂，風流自豪。嘗嬖一玉峰妓曰陳沅者，即俗所傳陳圓圓也。年十八，籍梨園，每一登場，花明雪豔，冠絕當時。三桂欲娶之而未果。崇禎末，田妃擅寵，兩宮不協。而流氛日熾，羽書倉皇，宸居不怡。戚畹嘉定伯以營葬歸蘇，將求色藝兼絕者，由母后進之，以分西宮之寵。因出重貲購圓圓，載之以北，納於椒庭。一日侍後側，上見之，問所從來。後對「左右供御，鮮同里順意者。茲女吳人，且嫻昆伎，令侍櫛盥耳」。上制於田妃，復憂國事，不甚顧，遂命遣還。故圓圓仍入周邸。

　　時三桂已累遷節鎮，方奉詔出駐山海。嘉定伯餞之甲第，出女樂侑觴。圓圓適在列，輕鬟纖履，綽約凌雲，每至遲聲，則歌珠累累。三桂黯然魂消，停卮不語。詰朝，使人道意，有紫雲見惠之請。嘉定欲拒之。或說之曰：「方今四方多事，寄命干城，嚴關鎖鑰，尤稱重任。天子尚隆推轂之儀，將軍獨專受▉之柄？他日成功奏凱，則二八之賜，降自上方，猶非所吝。君侯以田竇之戚，坐膺紱冕。燕、趙芳脂，吳、越媚黛皆得致之下陳，何惜一女子以結其歡耶？」嘉定許諾。三桂陛辭，上賜金三千。三桂分千金為聘，師行期迫，未及娶也。嘉定具奩飾媵，送其父▉家。十七年二月，賊勢孔亟。給事吳麟徵請棄山海關外，召三入桂人衛。三月，始棄寧遠。詔封三桂平西伯，率兵入衛。以道梗不得達。十九日，賊陷京師，執三桂父▉，勒令作書招之。隨遣使賞銀十萬，犒三桂軍。賊素畏三桂故也。三桂得▉書，欣然從賊矣。既而詢使以陳姬安在，使以籍入告。乃按劍而起曰：「大丈夫不能保其室，何用生為？」作書以絕其父曰：「李賊猖獗，我國無人，遂致京城失守，聖主晏駕。意父奮椎一擊，誓不俱生，否則刎頸以殉國難，亦分也。何乃隱忍偷生而又訓以非義？父既不能為忠臣，兒亦安能為孝子？請從此訣。」勒軍入關，縞素發喪。

　　賊得書，怒戮其家三十八口，係▉東行。三桂妻亦遇害。而圓圓翻以籍入無恙。

　　四月十九日，賊從一片石出口，東突外城，遂薄關門。三桂窘甚，乃乞師於清，隨清軍南下。三桂為前鋒，清九王（即攝政王太宗文皇帝弟也）為殿，英王為左翼，統萬騎從西水關入。豫王亦統萬騎，張右翼，從東水關入。

　　先是，賊軍師宋矮子諫自成云：「皇爺去，皇爺不利；三桂來，三桂不利。」自成不聽，出師至山海關，與三桂接戰。三桂兵敗。宋矮子云：「明日午時，數當大凶，宜收兵回京。」又不聽。是晚宋矮子忽失所在。次日日中，忽見塵沙山起，聲如雷鳴，軍士色戰。自成方錯愕間，而清師突至擊之。自成大敗，盡委輜重婦女而奔。立梟▉首，懸之於纛。將殺圓圓，圓圓謂闖曰：「妾聞吳將軍已卷甲來歸矣，徒以妾故，又復興師。今殺妾，何足惜？恐妾死而不利於王，奈何？為大王計，宜留妾以係其心，當說彼不追以報大王之恩遇也。」賊亦不能復戰。幸三桂之不即圖己也，乃棄圓圓而去。

　　三桂方度關，至山西，晝夜不息，尚未知圓圓之存否也。其部將已搜訪得之，飛騎傳送。時三桂駐師絳州，將欲渡河。聞之，大喜。遂結彩樓，備翟佛，列旌旗簫鼓亙三十里，乘香輿以親迎焉。既成婚，三桂遂置討賊事於不問。辛未進士吳偉業乃作《圓圓曲》以譏之，有「慟哭六軍皆縞素，衝冠一怒為紅顏」之句。

　　自成奔至紫荊關，遣降賊將唐通守之。通復降於清師。自成復至陝西，部署殘兵，尚餘五十萬。而清師三千卒至。自成曰：「來何神也。」遂發兵圍之。三日夜人馬寂然。自成不敢擊，欲伺其動靜，方剿滅之。而清兵復至，三千騎從中奮起，金鼓齊鳴，左右衝突，內外夾攻。自成復大奔。追至黃州，自成單騎先奔，及通城九宮山，鄉寨王氏兄弟擊殺之。時自成餘眾尚三十萬，錦代領之，與自成妻高氏、氏弟一功並左營郝永忠等渡洞庭，竄踞山寨。吉翔招之，不從。而督師何騰蛟與堵胤錫往撫，乃受封號。封錦為左軍侯，掛龍虎將軍印，賜名赤心；高一功右軍侯，賜名必正。其他部將皆通侯，號忠貞營。並封高氏貞淑夫人。頒敕諭云：「朕念赤心昔日托身非所，乃今翻然悔悟，竭奉中興。雖名臣必待真主，亦賴其有賢母而端慈訓也。據督撫連章報其至誠歸戴，已掛印封侯。俟朕駐蹕武昌，然後面錫鐵券，再允督撫之奏，欽旌母德之貞。爾以善教為慈，赤心以遵母為孝，慈孝既萃於爾門，忠義必恒於功業。特賜爾封，給與恩詔。仍著有司豎坊，敕文用淑贊中興，朝廷風標萬方，爾門芳留百世。皇后聞之，再三嘉歎，面請加恩。賜爾珠冠一頂，表裡四疋。令聞遠被，以顯恩綸。爾高氏當時以大義訓赤心，俾其一德明良於終始。全恢江省，立復金陵，一統功成，爾子拜爵於奉天殿，爾身奉恩於坤寧宮。史冊昭然，豈不偉歟！爾母子其欽承朕命。」時楚督何騰蛟疏：「聞闖賊既滅，其黨郝搖旗有指示之功。」故特賜郝名曰永忠。

　　時嚴州告急，三衢震驚，督輔黃鳴俊具疏入告。特敕行在兵部連發兵三千，應援衢州。

　　敕處州道臣董振秀以麗水、青田、縉雲、宣平、景寧五縣餉銀給勳臣劉孔昭，以龍泉、遂昌、鬆陽、慶元、雲和五縣餉銀給楊文驄。時二臣互有爭執。復手諭之曰：「師飽在餉，師克在和。與其同餉而涉於爭，不如分餉而歸於和。今復兩臣同心協復，勿再爭競。近聞年荒餉急，民困難支，仍將民糧分限催徵，以息民力。兩臣亦不許差人至縣，辱官虐民。違者該管官具疏參奏。」

　　金衢道臣疏陳衢州士民驚竄，庫藏空虛，藩宗烏合之兵盤踞於內，淳遂鴟張之寇蹂躪於外。如此艱危，速宜救援。乃敕都督同知施福提兵出關，以壯聲勢。

　　歸化縣復徵十七年已免之糧，以備王師。詔禁止之。

　　諭兵部尚書郭必昌曰：「朕自登極以來，諸臣未有催發事件者，今始於卿見之。具見慎重關切，朕心嘉悅。每日文書甚多，俱經朕之手眼方行。此後卿部凡有要緊本章，即於封上搭一紅簽，上書六字曰『要本乞速批行』，庶即先批發。以後卿切記著。」

　　兵部尚書朱大典擁重兵於金華，與方國安勢不相下。帝敕其協心和氣，共濟時艱。至是齎和本至，乃加閣銜。大典疏辭，帝諭之曰：「卿忠勤乾濟，勞苦功高（校者案：《大紀》此下有「在輔臣振飛，固有同心」語）。朕衷實切眷倚，宜祗承明命，以慰朕遠懷。」大典因疏薦使臣兵科給事劉中藻思苦慮深，學純力定。帝召對，稱旨。

　　松江捷書至。賜督臣荊本徹、鎮臣黃斌卿、張名振各銀二十四兩、表裡四端，以示激勸。餘將帥各升級有差。

　　命戶科給事李日煒督催汀、邵、惠、潮四府糧餉。其借助過者，准作三年預徵。

　　帝欲不次用人。鎮江諸生錢邦芑者，芝龍門下也，召對中旨，擢為監察御史。熊開元執不可。不聽。已而邦芑論開元。開元辭去。

　　中旨以王期▉為總督，彭遇覬為僉都御史。路振飛、曾櫻封還內降。帝曰：「方今多事，用人必欲循調，非休休之度。」振飛言：「遇凱新進士，降賊西南。乞憐馬士英，巡撫浙江，搜括民財，至於激變。期升在太湖，奉劍州知州朱盛徵，始稱通城王，繼稱皇帝。賣官奪女，兩山百姓不容。故爾逃來，非臣等之私隙也。」帝乃罷二人。

　　先是，建寧行在即巡方署，閣臣蔣▉所營也。以湫隘喧嘩，屢形責讓，乃於三月初一日移駐城外伽藍。初六日，登舟。十一日，抵延平，以府署為行宮。

　　兵侍東閣陳洪謐在籍。遣內官鄧金趣之，不至。

　　馬金嶺兵變。命路振飛至浦城告撫。

　　廣東布政使湯來賀運粵餉十萬，由海道至，擢兵部右侍郎，督師江右。御史艾南英言：「來賀奸忄僉小人。周鍾自北逃回，來賀匿之揚署。其解餉之任，指揮僚佐所優為，豈曰能賢？遽膺顯擢，何以示後？」不聽。

　　敕黃斌卿曰：「卿孤軍久處舟山，援餉不繼，朕每以為念。今得張名振資助萬金，克復甦、鬆可望。其大鳥鏡、硝磺、槍刀、鉛彈等項，一並給發。」

　　鄭芝龍進浙江（校者案：《大紀》作「浙直」）水陸圖。帝曰：「觀斯圖，備悉奇正之著。五路並出，與合太湖義兵為策應，使西興將士為我出力，俱是全著急務。卿其速規進取，毋但僅托條陳。」

　　總兵胡來貢縱兵抄糧焚劫，特詔禁之。

　　敕朱成功招置鄭彩逃兵，毋得令其驚擾地方百姓。

　　下遊巡撫吳之屏疏陳時事孔亟，內防宜周。帝曰：「泉州新舊兵額一千一百餘名，歲需餉銀七千餘兩。除紳衿每田一頃助銀一錢及典鋪、車鋪、灣（校者案：《大紀》「澳」）船、海船資助外，可足歲支之額。足見爾用心料理。務使兵民相安為要。」

　　諭唐、鄧二王曰：「京中民情安堵，市肆不遷，朕心慰悅，親征原以安民。閩都根本重地，王等還多方曉榆，禁戢逃兵。朕若早覲孝陵，自有蠲免恩詔。」

　　帝將取道於汀。餉部侍郎李長倩以汀屬空虛，請留餉三萬，以訓練土著而備緩急。帝可其議。楚兵復霄粵餉，以前十萬兩不足用。李長倩以為言。帝云：「留餉已有前旨。該鎮共事一方，著與通融接濟。俟朕至軍前，再行酌處，毋得紛爭。」

　　諭大學士熊開元曰：「卿以聰敏執持，受知簡用。朕昔不以人言而用，今豈以人言而舍？著調理安痊日，即來行在辦事。馬借人乘，尚為厚誼。豈君臣之際任重綸扉，何必繳進？著留為病癒入朝之用。」

　　敕浙東巡按御史郭貞一賑恤驛遞曰：「祖制，地方設立驛遞，原為上下通達道路，流貫血脈，事關非細。近日文武諸臣忠上之心既微，恤民之念更短，累我百姓，苦竄驛官。先帝屢下明禁，諸臣欺蔽相仍。今日殘疆，驛騷尤甚，朕所痛恨。溫、處、衢之免應副，已奉明旨。其金、嚴、紹、寧、台五府，所當一體恩恤。非是緊急軍機，一切不許應副。如有抗旨害民，三尺俱在。該撫恪體，以蘇吾民。」

　　馬士英叩關來朝。先是，曹學▉以罪輔不可入關揭士英，故帝數其罪，不許，諭守關官兵毋納士英。士英前後七疏，列件自理。帝命付史館存案，以俟公論。

　　監國魯王遣柯夏卿、曹惟才來聘。帝加夏卿兵部尚書，惟才光祿寺少卿。手敕諭監國曰：「朕無子。王為皇太姪。同心戮力，共拜孝陵。朕有天下，終致於王。取浙東所用職官，同列朝籍，不分彼此。」尋遣僉都御史陸清源解餉十萬給東浙。清源散餉不平，兵嘩而遁。或曰士英唆方國安斬之。

　　左都督楊鼎卿固卻魯藩令印，王手敕嘉之曰：「若鼎卿者，可謂忠藎能明大義矣。朕與魯王，原無嫌疑，前付柯、曹二使臣啟答王書，或未之見乎？」

　　諭左都御史熊開元曰：「宣德達情，全藉巡方御史。近來積弊因仍，貪者工攫取，傲者喜逢迎，以致民窮無告，盜賊繁興。殊可痛恨。卿還嚴訪詳諭，務令激揚得法，吏畏民懷。有不稱職的，即參來重處。」特設建言簿以壯敢言者之氣。從開元請也。

　　廣西撫按報一僧自稱弘光，謂黃得功營所獲者，非真也。帝召九卿科道議迎請。群臣曰：「即真弘光，甫經失國，有遵奉而無迎請。」撫按續報，有侍弘光者驗之，果偽。下獄究之，妄人假托以惑眾耳。即時處決。

　　十四日，清師下吉安，又下撫州。初，汀、韶間有大帽山，洞蠻強甚，屢徵不伏。永寧王誘之出降，遂與清師屢戰屢捷，因復撫州。清師圍撫，鄭彩屯廣信，永寧請救。其監軍給事中張家玉以三營往，撫圍暫解。已而複合。彩遂棄廣信入關。撫州復陷，永寧王死之。洞蠻亦散。帝削彩爵，戴罪立功。

　　楚督何騰蛟遣長沙知府週二南誘降李賊餘眾四十八部。二南中流矢死。賊帥欲得騰蛟親至乃降，騰蛟即往，賊帥皆驚喜下拜，至軍前聽用。一時驟增兵馬數萬。帝喜，告太廟。封騰蛟為定興侯兼東閣大學士，降帥皆授總兵。而長沙餉缺，降者稍稍解體，賊帥袁宗第及田、高諸部掠舟而去，獨郝永忠、王進才留麾下。

　　有泉人蔡鼎者，多言，李▉密疏薦為前知。召至，以方外服見，封國師。然所言庸鄙，試以占策，亦無驗。彩既敗回，鼎請自試。一戰而蹷，逃回。帝謂國家元氣之削，由於靖難。命禮臣追復建文帝年號，忠臣方孝孺祠設姚廣孝像，跪於階下。

　　自吉安失守，督師萬元吉、都憲陳賡、兵曹王其宦議列柵守張家渡。而潰兵勢不可止。陳賡收散亡入贛，萬元吉退守皂口，惟安遠江起龍兵三百人。時蘇觀生以閣部督師於贛，同鄉李陳玉、楊仁願、丘塤、楊文薦、范六吉、周待詔、劉李礦皆請發師援皂口，觀生發新威營二百人。元吉以監紀程亮督之，下守端津灘。楚帥曹志建以二千人至，一夕即噪而去。

　　四月初一日，關警頻傳，人心惑亂。敕唐、鄧二王力行保甲法，以固根本地方。

　　太僕寺少卿凌超疏陳「急做實做，不出『君謀臣斷』四字」。帝稱其要言不煩，下部議之。

　　兵部主事張儼上《定廟算而後動疏》，帝覽之，歎曰：「此疏洞晰軍國事機，朕三復之，不忍釋手。行在該部，其力行之。」

　　滇撫吳兆元疏辭敕書印劍。帝諭其加意料理，曰：「卿久撫滇疆，弘宣猷績。正資善後，毋貽朕南顧憂。掃除沐天波，業有成命。不准辭。務令南人不反，以成一統豐功。朕復另有酬敘。」

　　諭德興王由▉兮（校者案：《大紀》作「枵」）曰：「江民苦兵，甘為夷用，情罪可原。赦過之條，已括於『有發為義民、無髮為難民』十字中。」

　　敕諭閣部諸臣曰：「國家雖當搶攘，乃文事武備，兩難偏廢。近據兩廣、雲、貴俱已開科，豈福京八府勸進全節、守關措餉之人不在大比之例？江浙紳衿向風，尤不可不俯答其望（校者案：《大紀》此：下有「宜定五月內，閣中鄉試，浙東附試另卷，以便各省同來會試」等語），行在禮科確議奏行。」

　　先是，靖庶頒偽詔至貴州，巡撫范礦固卻之，且厲兵固圉。至是，礦進拱戴疏。帝以其忠義，加右都督。

　　黃斌卿久托舟山，未有寸功，虛糜廩餉，乃削伯爵。

　　魯監國以公爵封芝龍兄弟，遣左軍都督裘兆錦、行人林必達奉命而來。帝以其惑眾欺侮，兼以芝龍兄弟愧憤不出，諭令囚之，以候常朝日面質。後兆錦以金贖刑，必達亦復原官。

　　諭輔臣黃景▉曰：「福京訛傳驚避，潰兵竄逸，山寇乘機抄掠。兵單餉絀。根本之地，動搖如此，深為可憂。所議歸並事權，以憲臣兼制二撫及兵道移駐福清等事，卿其確議力行之。」

　　答諭吏部主事鄭賡唐曰：「朕獨居不御酒肉，力行已久，豈為難事？若王言屢易，時勢使然，朕豈得已哉？至求治過速，止為心切覲陵。爾言言藥石，遠識深心，朕心嘉悅。」

　　謂侍臣曰：「近日兩京覆後，武臣冒濫驕貪已極。怯御夷而勇殺民，巧凌躥而無法紀。何能破其積習？」

　　初五日，帝誕辰，諸臣先一日請賀。帝不受，曰：「朕奉大統，已近十月。孝陵不見，百姓不安。文因循於內，武擾害於外。中興事業，茫無端緒。蔬菜自勉，豈可晏然自居以聽群工慶祝耶？惟於行在所總用太牢一分，遙祭二祖列宗，唐國祖宗另設於旁。」

　　清師逼崇安。帝敕施福速統兵出關驅剿，命輔臣蔣德▉督之。福顧遷延，德▉復疏趣之。帝歎曰：「如此情景，與鄭彩進關、張家玉守新城何異乎？」

　　工部尚書鄭▉為國姓成功請發鳥銃，帝曰：「國姓圖功，雖是急務，御營兵器關朕躬命身，鳥銃豈可全發？如此等事，該部以司空大臣全無執裁，惟請朕躬為推卸之地，鄭▉何無骨力至此！姑且不究。」

　　鄭芝龍疏陳閩省守關兵餉器械衣甲，共用銀一百五十六萬。帝諭之曰：「卿兄弟純忠大節，擁戴朕躬。中興大事，非卿誰托？據奏即竭三省之物力，亦不能不窮於接濟。地方錢糧，只有此數。若不內外兼顧，剿守並行，大害大禍必然飆至，中興事業必不忍言。從未有藩籬不顧（校者案：《大紀》作「固」）、止靠家門堵賊者。此理至明，不待再計也。前卿兩次議奏用兵四萬，猶恐用餉難繼。今必先議守，後議兵，以三萬守關口，一萬守腹裡。此數之外，再不可增。若持議不決，曠延時日，即朕自誤高皇也。卿當遵依，以全守關之事。若復再有爭執，再有推卸，是彼蒼不欲中興，朕亦只有避賢路而已。」（校者案：《大紀》此下尚有「分配兵餉，和盤打算」等十數語）。

　　是月六日，清師至皂口。新威營先潰，江兵次之。萬元吉亦遂入贛。贛城民倉皇爭竄，元吉欲殺其妾之出署者，人心乃定。十一日，楊文薦自任城守。命中書康范生乞師於南雄。舊贛督李永茂遣副將吳之蕃、游擊張國祚率兵五千人至。十四日，清師臨贛。蘇觀生率所部退守南康。滇粵諸軍先後至南康者以數萬計，皆惴惴莫敢下。二十九日，閣部楊廷麟自雩都力促新撫閻總及張安各營兵四萬餘至贛。江撫劉廣胤自寧都召募二千人亦至。然皆未敢逆戰。

　　帝命建祠祀江西死難曾亨應、黃端伯、蕭漢、李大覺，名曰四忠。以曾筠、徐蜚英配享。時有王錫者，亦同死難。並敕禮部予諡以表之。

　　處州府貢生李瑞庚（校者案：《大紀》作「唐」）疏陳恢剿三策、治安五要。帝覽其疏曰：「以搗淮為恢金陵、復江浙之神著，以出兵九江為破南昌、固嶺南之急著，以奇兵襲江口、以偏師復徽為上下應援之緊著，三策俱說得是。治安五要，於養民、任賢、生財節用、獎廉懲貪諸務，深明洞曉，應是通才學古」（校者案：《大紀》作「學古通才」）。

　　敕諭楊文驄曰：「大明寶祚，啟自太祖，兩遭覆陷。凡為太祖親孫，有能攘臂先立，則太祖神靈有依，大明國祚斯立。朕與魯王，大義正在於先後，名分尤在於叔姪。魯王先立，朕雖叔輩，斷當北面魯王，以存太祖。若復後立，是名為爭。總一立也，先立以存太祖為孝，後立以壞祖宗為不孝。今朕先監國登極四十日，在萬古自有至公，豈今日一二佞舌可以顛倒？楊文驄受知最早，殺蘇寇以明大義，勸魯藩而篤尊親，本末甚明。人言雖如其面，朕心自有鑒裁。所進陳函輝啟稿，不堪一笑，鬼蜮滿紙，宜靖夷侯參奏以為食肉寢皮之可恨也。朕愛姪王，萬不得已，業允勛鎮所請，以明太祖大法。該督尚慎終如始，善保地方，善行宣撫。得覲孝陵，朕必不負元功」。

　　贈松江死難原任長樂令夏允彝右春坊右中允，給祭葬，諡文忠。

　　帝覽戶科給事黃周星疏，曰：「奏內三寒心處，真可寒心。盜賊公行，民生凋敝，兵將退縮，左藏罄懸，罪訾蜩沸，角戶分門，全不以國恤為念者，大小文武諸臣之罪也。政教不行，威令不信，舉措刑罰失中，廷議紛紜狡竊者，是則朕躬之過也。從今君務改弦，臣亦須猛省」。

　　敕諭御營內閣傳示臣民曰：「臣民擁立朕躬，朕志誓救民雪祖。外（校者案：《大紀》作「逆」）寇雖狂，尚可暫守而養戰銳。諸臣議論紛紜，殊為道旁築舍。今徵士蔡鼎回報關上情形甚確。國姓成功巡關回來，迎駕暫至邵武，相機出關。二十八日之行且止。總之，自古創業中興，誰不危而後濟？朕惟以寧進死不退生六字自誓，並以六字察驗臣工。此後除戰守駐蹕一聽條陳外，若有敢請駕回天興並請退避廣東者，諸臣必從重議罷，餘必立斬以徇。朕心通於上帝，臣民仰體欽承。」

　　副都御史荊本徹疏請小踞（校者案：《大紀》作「船」）可資戰勝。帝諭以閩中方用水師，覽此奏誠為要著。下部議之。

　　閩縣、侯官縣耆老詣延津請駕回福京。帝感歎曰：「即位十有一月，無時不思靖祖救民。飛蹕既久，豈得回鑾？固知入虔嵐險艱辛之狀，但恨在閩不能安閩，閩民不負朕，朕負閩實多矣。」

　　建寧諸生請駕再臨建水。帝曰：「朕進取之念，甚堅甚切，萬無轉蹕之理。但謂農家力作，徵役宜寬，朕亦耿耿於中。」

　　敕於華玉迎駕兵須嚴加約束，曰：「朕之焦勞日夜，誓救湯火之民。於華玉豪爽忠敏，才敵萬夫，受朕深知重倚。必要嚴約兵將，令民間草木不驚，方為扈駕時雨之師。」

　　江撫劉廣胤以行宮刻期告竣，疏請駕臨。帝答之曰：「朕蹕位（校者案：《大紀》作「駐蹕」）虔南，收復江右，即移師入北，廟謨久定矣。只以閩省三關嚴商守禦，乃爾耽延時日。太廟奉先，肅修備舉，諸臣分任功次，俟到日議酬。」

　　禮部右侍郎曹學▉疏陳駕駐延津，所有關切四事：一濬延河堤防，一汰隨徵冗役，一通福京米船，一事例銀兩許以生鐵准債。帝嘉納之。

　　諭戶部侍郎梁應奇曰：「覽爾所陳祛衙蠹、清隱匿、革火耗、禁牌票、去飛詭、除陪稅六事，皆去其害足以裕國者。著逐款力行，遍為嚴飭。有踵前弊者，監司守令府佐立行糾參，以副委任至意。」

　　上遊巡撫吳聞禮糾內臣戴照貪婪蔑法。帝命輔臣黃鳴復先行提問後奏。

　　命兵部多給獎功釋罪榜文，星馳軍前宣佈。

　　敕順德知縣蔡楠曰：「順德係東粵巨邑，地方多故，亟當軫恤民隱，加意撫綏。況履殘酷之後，倍宜施恩者乎？惠良興治，以俟報績。」

　　禮科給事龔善選進大勢攸歸疏，有曰：「楚留辰州，蜀留遵義，江留贛州、南安，浙留金華、溫州。信天意之有歸，人心之有待者乎？」帝然之。

　　嘉興起義舊塚臣徐石麟殉難死，其子爾谷疏稱先臣起義獨先，殉難獨苦。帝傷悼之，官爾谷為中書。敕再從厚加恤，與同難侯峒曾一體。

　　禮部主事吳巒（校者案：《大紀》作「吳鍾巒」）請首克南昌，選鋒銳進，最為上策。倘捨此他圖，關門一有騷動，全閩震驚矣。往虔非時，且人力舟車俱有未便。帝然之。諭餉部侍郎李長倩曰：「大師飛挽方亟，中興事業尤仗轉輸。該部一力擔承，以副倚畀至意。」

　　江督萬元吉、御史黃賡（校者案：《大紀》作「黃廣」）疏請再召滇黔兵馬，以圖恢復。帝曰：「東南只此幅員，生民只此膏血。不難於調兵，難於措餉。雖土司官兵忠義勇敢，必先議餉銀出於何處，然後召兵不難也。」

　　工部左侍郎葛寅亮疏言務去飾治繁文，必收近取實局。帝目為「老成格言，朕當書銘座右」。

　　敕督輔蘇觀生曰：「自卿行後，朕擬即幸虔州，以慰▉待。奈閩、浙士民戀戀難釋，不得不少為遲留，安此赤子。迎駕各兵，卿暫令其並力齊心，克復湖東。清道之功，與扈蹕等。至措餉艱難，卿所久知。切戒以兵無擾民，勇必堪戰，勿致虛耗糧糗。湖西正在戰守，著於梁應奇餉內發三萬兩接濟。」

　　鄭芝龍於泉州建寺，名曰報恩。帝賜名敕建報恩禪寺，僧官贍田，俱如議遴選置買，以永梵修。

　　江南布衣翟翠疏進直言。帝曰：「此疏於古今得失之局，亦有所窺。至規切朕躬處，言言藥石，誠可嘉尚。准隨便候對。」

　　諭兵部侍郎於華玉曰：「朕痛兩京繼覆（校者案：《大紀》此下有「全非夷寇之能」句），止因兵民扛恨，致危宗社。今日僅有彈丸，資此民生，以期恢復一統。若復傷民，即促國脈。卿宜仰體朕意，實令民安。新兵嘩噪擾民，乃未經節制者，卿當亟振刷陋規，毋徒憂畏讒謗。」

　　諭戶部曰：「納貢事例，原非得已。大縣量准四名，中縣三名，小縣二名，不得濫收，事平即止。」

　　時清師逼湖東，亂民逃竄。有致恨於政令不一者。帝敕揭重熙與輔臣傅冠同事，何三省與督臣湯來賀同事，誠恐權任太分，翻多掣肘，號令重出，莫知適從也。

　　衢、廣警報狎至。御史鄭耀星疏陳諸臣虛聲多，實際少。帝深以為然，曰：「爾既知之，自當力挽之，毋僅托空談可也。」

　　諭兵部尚書呂大器曰：「卿所言用人太濫，所用之人又轉相援引，虐民叢盜。望治何由？所見甚是。朕自今當急省改。」

　　諭輔臣曰：「朕為天下臣（校者案：《大紀》作「生」）民之主，未能拯救蒼生，心實惻（校者案：《大紀》作「歉」）然。況可令官兵肆虐，小民受害乎？聞沿途閻兵搶掠終日，所議招撫，是為何用？還著該督撫各官申嚴約束，毋得任其驕縱害民。」

　　御史朱盛濃疏請實行訓練兵卒。帝曰：「兵宜練，必練心，練膽，練力，練氣，練忠義，方成勁旅。不可徒放炮吶喊，如兒戲故態。著申飭行。」

　　太僕寺少卿凌超疏稱急舉、實做、密察三言及謹慎二字，與以浙人辦浙事，用奇用正，時至機動等語。帝曰：「覽爾疏，俱有成算於胸中。吾久不見凌生矣，著即召對。」

　　山西道御史林蘭友疏陳仙城釀亂激變、賊黨聚眾焚劫事。帝曰：「仙邑壬午之寇，由邑令殘酷，署官貪黷。豈惟仙邑，古今天下之亂，那一非守令不肖所致？據奏李芳馨之豎旗，群盜之響應，禍始於無良胥役，縣官豈能無罪？除縣官有無贓跡實際別議外，今當先拿猾胥，以服潢池之心；次部署官兵，以為戡剿之用。」

　　王謂首輔何吾騶曰：「文章之氣，可銷甲兵，多士奮庸，務收俊▉。朕念福京士子，亟宜賓醮，茲定期六月開科，鎖闈三試。徹棘放榜，不許游移一日。監臨照兩京舊制，定用御史兩員，提調則布政司，監試則按察司。一應科場事宜，即於五月杪報竣，不許苟簡滋玩。分考官務用甲科。推知不足，即就甲科中行官禮聘。其江西、浙江、湖廣及各省來試者，跋涉可念，著地方官給與文書路引，以御盤詰。現在流寓的，就赴福京督學考選。一應赴京恩歲貢，照舊例著禮部考選。」

　　時三衢告急。兵部司務徐心箴疏陳三可惜四可憂。帝目其切中時弊。

　　大學士曾櫻薦同鄉劉逵堪為御史。帝曰：「御史為朝廷法官，若不清勤激切，何以明目達聰？從來巡方積弊積玩，朕所親見。這所舉用劉逵，堪巡粵左，即著允行。」

　　五月一日，清師圍廣信。諸軍先後潰散。江撫劉廣胤退避雩都，援兵益不敢前，廣信遂陷。

　　兵部主事徐州彥疏陳間關入蜀、宣佈皇恩、目擊情形等事，臚列督輔撫按在事諸臣王應熊、樊一蘅、李乾德、馬象乾、米壽圖、劉鱗長、王芝瑞、萬年策、鄭逢元、劉泌、范文光、牟道行、田華國、曾英、曹勛、莫宗文、楊展、賈登聯、譚詣等戮力殘疆，奉揚威命。帝曰：「川蜀頻年苦寇，民不聊生。聞諸臣提挈贊襄，朕心甚喜。州彥克盡使職，著即前來覆命。」

　　諭靖夷侯方國安曰：「卿威望績勞為江上諸帥之冠，至矢心奉戴，忠誠無二，朕尤鑒孚。卿無可間之嫌，朕豈聽讒之主？中外大小諸臣須同心一德，乃能辦敵。切勿妄分彼此，使敵人（校者案：《大紀》作「丑夷」）聞之得計。卿其曉示將士，善體朕意。」（校者案：《大紀》此下尚有提及馬、阮諸人數語）。

　　方國安奏富、德、源三縣大捷，斬獲甚眾，由鎮臣方元科竭力支撐，傅明德、田勝、涂有聲協助。帝大悅。

　　初九日，廷試貢生。敕禮部各察正身年貌，嚴核混冒懷挾等弊，以作人文，上隆治典。

　　廣西桂林等府州進賀監國登極表四十六道。王念其路遠遲延，不罪。

　　黃斌卿疏陳：「古今多一精忠，中興少一名相」。帝覽奏曰：「輔臣道周精忠大節，就義從容，真足感動天人，爭光日月。朕方恢中興大業，而一代純臣先殉國難。撫念今昔，倍為愴懷。翁龍楠現在何處？著該部再行察訪，務得實信回奏，以憑從優恤錄。其毛玄水四員，並與察恤。」

　　禁地方官官買。曰：「府州縣之行戶，實地方害民之惡政。官之稍有良心者，尚以官價買之，比市價十去五六；全無良心者，直票取如寄。胥吏緣之，奸孔百出。朕昔潛邸，久知此弊。宜行永革。」（校者案：此下《大紀》尚有數語。）

　　帝謂群臣曰：「輔臣道周，委身殉難，其子子中備述之，鎮臣黃斌卿亦有此奏。讀絕命詩有『支天千古事、失語一朝人』之句，朕亦不覺泣數行下。恤典著於五日內察例具奏。其子子中年俱幼稚，更可憐憫。准給銀二十兩以助書資。」

　　賜吏科給事朱作楫旌廉天字銀牌二面，曰：「作楫以羈旅之臣，直言受知。身處掖垣，能卻暮金，真濁世之靈光也。」

　　帝曰：「天氣炎蒸，輕犯豈宜淹禁（校者案：《大紀》此下尚有數語）？軍徒以下，准俱保釋，以迓天和。」

　　福京監察御史王孫蕃、韓元勳疏陳減篇恤士，推一時之恩。惟是二書三經，不若三書二經為合式。其題目仍照七篇俱出，二場亦然。庶鎸之試錄，傳之天下後世，皆信為不刊之章程，興朝之盛美也。帝准如議行。

　　監軍兵部主事黃師正進督師史可法遺表。帝曰：「可法名重山河，光爭日月。至今兒童走卒，咸知其名。方當擊節（校者案：《大紀》作「楫」）渡江，速圖恢復，乃為強鎮力阻，奸黨橫行，竟齎志以歿也。惜哉！讀遺表，令人憤恨。應得贈恤祭葬易名未盡事宜，行在該部即從（校者案：《大紀》作「行」）詳議具奏聞。其母妻猶陷寇（校者據：《大紀》補「寇」字）穴，一子未知存亡。作何獲尋，黃師正多方圖之。」

　　時瀘溪危急，揭重熙參督輔傅冠身任督師，日午未起，未嘗至關上一步，人言嘖嘖。帝怒其有負委托，准以原銜歸里。

　　帝謂諸輔臣曰：「臨民之官，豈可以銀而得？朕於閩、浙近地，凡有捐餉至二三千而求為知縣者，朕斷不允。蓋為生民計，不可不週。況撫戢凋殘，有所未便耶？」

　　復諭首輔何吾騶曰：「朕在延多日，漫雲兼顧江、浙，終於江、浙何補？不如實實出關，拿定一件做去，尚為得力。且今地方止有閩、廣、江、楚，四省咽喉，全在一虔，彼（校者案：《大紀》作「清」）所必爭，我所必守。今不自出，負祖負民，朕之存亡，猶其小者。今還要催林咨兵並陳天榜兵到，決意初一日必行。」

　　贈諸生翟▉翰林院待詔。▉，江南人，雅以復仇雪恥自負。聞監國登極，匍匐入閩。建言諫諍，不遺餘力。帝特官之，不受。至是病故。御史錢邦芑為陳其本末。帝憐其才，贈以是官，並賜銀二十兩為葬資。邦芑為繳還之。帝曰：「朕視忠臣，過於骨肉。一臣之亡，即少一助。翟▉賜金著與制一碑碣，不必繳進」。仍賜四語，俾勒於石，曰：「生既盡君臣之義，死亦凜夷夏（校者案：《大紀》作「華夷」）之防，名稱大明正士，實關天地綱常。」錢邦芑等奉行。

　　禮部繳進貴州試錄二十冊。

　　初，有曲周縣生員韓雄都者，與帝遇於淮揚，頗有獻納。繼乃與路振飛等起義太湖，同副總兵王羽、參將王奮武、中書路澤溥、澤淳、舉人楊廷樞等同仇敵愾，大挫敵鋒。至是，雄都入閩。帝稱為佳士，超拜兵部職方司主事。

　　帝聞江督萬元吉死守贛州，特加樞銜；江撫劉廣胤退避雩都，著革職聽勘。

　　諭吏部驗封司員外曹元芳曰：「東南為朕一人故，三遭寇虐。覽奏如恫▉在躬。義師所在雲集，乘其怨而激勵之，因其勢而利導之，真恢剿一大機。元芳為國仇家難驚心，慷慨請纓，具見忠孝。但勇往難，往而有濟更難也。」

　　鄭芝龍疏陳孤臣督輔黃道周矢志盡忠。帝特贈道周文明伯，諡忠烈，祭葬即照伯爵例行。妻封一品夫人，四子長為錦衣衛，世襲指揮；次為錦衣衛，世襲正千戶；三子著任行在尚寶寺丞；四子任中書舍人。仍敕有司一立廟於本鄉，名曰報忠，一立廟於福京，名曰憫忠，春秋致祭。並與立坊於家，篆額曰中興藎輔。其遺詩即立碑於廟門。

　　特議加福京鄉試解額三十名，以示龍興首善、廣開薪▉▉至意。

　　督輔楊廷麟疏陳虔事危在旦夕，援兵半已潰亡。帝曰：「吉州失守，督臣萬元吉諸兵皆付一擲，撫臣劉廣胤先出雩都，副總陳丹、張琮、李源氵符五月一日失機。成何法紀？此番功罪宜明，卿即詳悉入奏。惟虛惟公，勿僭勿▉。見在收拾殘敗，亦即中興根本。粵兵狼兵三萬餘人准卿召募，但作何招集，作何約束，必先議定。近日地方苦兵尤甚於賊，經過不慎，號令不嚴，驅虎進狼，綠林四起，豈必寇作戎首哉？包象乾、張家玉兵，卿還嚴諭，不得收聚凶徒，終成潰散。朕十日內一定親蹕汀州，面議方略。」（校者案：《大紀》此下尚有「誓在必行，決不失信」語）。

　　諭吏部尚書郭維經曰：「官員賢否，關民生之榮悴，切宗社之安危。若吏部有滿堂清官，天下必少呻吟百姓。朕於此選，至虛至公，力拔其尤而後已焉。」

　　又謂兵部試司務蔣平階曰：「覽爾奏，多發人所未發。如一官五月而更易數人，一人數日而更三命，百里而督撫並設，巡方與中使並差，皆害政之大者。至謂疑人復留用，募兵不問餉，有聽言之名而未收其用，去鋪張而存實意，相天下機而務持重，皆切要語。朕所嘉尚焉。」

　　吏部尚書郭維經疏列三吳起義死難土紳。各贈官有差：葛麟贈兵部郎中，錢振先贈參政，顧▉贈兵部主事，王日如贈兵部員外，馮翥贈副使，錢圭贈參政，王有容贈僉事，麻三衡贈國子監學正，凌宏煥、張明光、謝球俱贈訓導。

　　大田縣貢士樂英進《冊府元龜》一部。

　　琉球世子遣官航海入賀，並貢方物。

　　鎮臣黃蜚一家殉難。予祭葬，並行原籍建坊旌表。

　　敕鄭芝龍撥兵遣將守江山，壯衢聲勢，未可卸遠調之擔，自撤藩籬。時海師議久不成。朝廷兵餉尚缺。禮部侍郎曹學▉謂恢復之策，舟師直搗金陵，或可冀其萬一。故罄竭家貲及鹽本諸項，勉成一萬以濟之。

　　左都御史張肯堂疏薦崔芝善於用海，有船五十餘號，有兵二千餘名，乞釋罪圖功，置臣標下。帝曰：「前楊耿糾其募賊入港，因發兵捕剿。卿既信其無他，即准隨卿前進。定限夏至前到，以便卿乘風吉行。崔芝俟再立功，即與掛印」。

　　翰林院檢討何九雲進家藏書四百八十四種，計三千五百本，令弟九祿齎投。帝曰：「朕性喜圖書，所進者縑緗殊富（校者案：《大紀》此下有「頗快案願」語），著即收進。內有重的，仍發與九祿領回。九祿著任國子監學正，以示酬勞。」

　　四川參政劉鱗長疏稱恢復重、夔二府三州二十三縣，以川餉贍川兵，不敢虛糜破冒。帝嘉其不避艱危，盡抒方略，忠勞懋著。特升太僕寺少卿，俾其前來陛見供職。

　　時有訛言駕回天興者，帝聞之怒，曰：「朕以進戰自誓，豈有復回之理？誰為此言以惑亂耳目？即應立刻察明斬首，以警其餘。」

　　行人司瞿昶疏陳楚、滇、蜀、黔事情。楚在一事權，專任使，預敕重臣以待南昌、荊、襄之復，即遣大將以鎮之。蜀在結將士，收民心，用蜀人辦蜀事。搖黃則剿撫並用，獻賊則殲厥渠魁。滇、黔則在外援鄰邦，內顧門戶。但近日勳臣土司議論未定。其地近蜀之遵永、楚之接界，平溪、銅仁，俱宜防援。種種皆扼要實著。帝嘉納之。

　　帝謂近臣曰：「信撫五易而得周損，今又說損不可用。才能試而後見。俟到任後不效，另議未晚。信乎！用人之難也。」

　　禮部擬會試，定用十月，移催各省各府。

　　有恩貢生陳元綸赴廷試，進所著《豳風保治全書》、《五經涉錄》各一部。敕諭留覽，以啟所學。

　　六月，以楊鶚總督偏沅。何騰蛟因進敕印一齊交付疏。帝諭之曰：「卿宣勞江漢，功在社稷。復楚恢豫，長驅燕代，業以全擔付卿。楊鶚之推升，因彼時未審輿圖，偶為錯舉。豈有一柄兩操之事？今中樞需人，業召鶚入佐矣。朕與卿分則君臣，誼同父子，何不因疑奏明，遂為是舉？且將在外，君命有所不受。尚惟始終一心，力任危地，以必見孝陵、必葬威宗為任。朕與卿當共勉之。」後有兩奉君命出江，百念回思顧楚之疏，中有「願為愚，不願為智，不敢棄，不忍棄，不能以兩年死掙之城棄之他人之手」云云。帝始欣然曰：「閫外之事，悉以賴卿。惟有早開雲台以待。」

　　帝命翰林院新選萃士萬荊等十二名，隨庶吉士後，入閣拜先師。復敕翰林院官時其教習，毋得作輟。其服色比庶常，而冠袍角帶焉。後兵部主事萬曰吉劾其非制，且有贗鼎見售之疏。帝曰：「拔士於貢中，作養人材，事關特典。名為萃士，原不同於庶吉士，毋得慷慨（校者案：《大紀》作「憤激」）不平，暗行詆誹。」

　　敕台臣艾南英將其生平著作刊刻成帙者進覽。

　　時錢塘江上戰功，惟方元科為能用命。封為定胡伯，並發手敕以示優異。帝曰：「天下之壞，不壞於寇而壞於兵，不壞於兵而壞於官，殊可痛念。浙中無所事事之官，逍遙於家，騷驛於途，漁獵細民的，通著撫按清察撤回，安輯地方。」

　　時清師數萬逼楚疆。李赤心等怯不敢前。監軍道章曠獨逾嶺督榆兵血戰，斬獲甚眾。清師屢卻。督部何騰蛟疏聞。特升曠都察院右僉都御史，提督軍務，恢撫湖北地方。

　　巡關御史鄭為虹叱責芝龍標下將官陳俊、鄒太爭舟，芝龍密訴於帝。帝曰：「干戈寧謐，全藉文武和衷。為虹叱責，亦是代卿約束。卿幸勿芥蒂，仍以王臣王事視為一體，等於虛（校者案：《大紀》作「同」）舟，尤所殷望。」

　　衢州知府伍經正不奉魯藩，帝以其義凜一尊，秉節不二，再與實加一級示勸。

　　福京太僕寺卿甘惟▉榮上疏乞休。帝謂之曰：「同一去國，太平無事，人競進而己獨退，則為恬；國運多艱，人致身而己思去，則為避。此義諸臣所素知者。惟▉榮仍降一級，以警偷惰。」

　　命黃斌卿曰：「荊本徹雖非賊寇，乃爾騷擾地方，民恨實甚，殺了便罷。所招降將士，善為約束，勿令流毒，致重民怨。」

　　鄭芝龍制油扇五千五百握有奇，分給閩中應試生儒，以為卻暑。帝破例允行。

　　改十五日鄉試首場，《四書》三篇，經二篇。十七日二場，策三道，判二條。從減篇節省之旨也。是時，吳炳從江右單騎入關，帝命為布政司，提調棘闈，而以編修劉以修為主試。以修字懋卿，號九一，閬中人，庚辰進士。先是，以修進《文昌化書》，帝曰：「《化書》勸人忠孝，朕甚嘉之。以修生長其鄉，即與門人較定，更當廣布成書，以襄上治。」

　　福京吏部司務王士和疏陳六事：文職廣而脫卸者多，武弁盛而立功者少，升遷驟而責任益輕，議論煩而實用益寡，聽納博而精神愈紛（校者案：《大紀》作「棼」），移蹕頻而民生日苦。帝歎為苦口良藥。隨以士和為延平守。

　　是時，蘇觀生、陳賡多方鼓舞援軍將士。吳之蕃、張國祚兩營奮勇出戰，與清師遇於李家山、九牛之間，數戰皆捷。清師疑援兵至，撤圍退屯水西。之蕃、國祚亦退守南康。時贛守已閱兩月，奉詔勞苦，改名忠誠府。加楊文薦右都御史。二十四日，江起龍、趙印選、胡一清率師三千，南安同知劉清容引兵三百，蘇觀生部下遣師三千，粵帥餘卒三千，楊廷麟收散亡數千，大司馬郭維經、侍御姚奇胤召募滇閩兵八千，閣部丁魁楚部下遣師四千，先後皆至。營於城外，不下四萬餘人，皆欲一當敵。先時，中書袁從諤出募砂兵三千，銓曹龔蔡、兵曹黎遂球出募水師四千，留滯南安。萬元吉以為必待水師之至，並力一戰，安危在此一舉。王其玄曰：「今水涸不能泛巨舟，且其帥羅明受故海盜也，桀驁不馴。龔、黎二公如慈母之奉驕子，豈能如約？」

　　是月朔，皇子琳原誕生。群臣表賀，有「日月為明，止戈為武」語。帝歎賞。大赦。覃恩。手詔封芝龍泉國公、鴻逵漳國公，尋改芝龍平國公、鴻逵定國公。鄭氏廝養俱得三代誥。撰敕及織軸者，日不暇給。

　　閣部顧錫疇流寓溫州。有鎮將與督學相結，取事例銀供餉。諸生鼓噪，鎮將縛一二人殺之。錫疇欲疏劾，鎮將乃乘夜縛錫疇投之於江。子鎣遁免。鎮將者，賀君堯也。顧為佟邦年門生，邦年子為清朝嘉湖道。鎣在署中，適君堯以賂佟入官，鎣見之，以告。乃置之死。

　　時清師陷蕭山，遂圍諸暨及紹興、嚴州。關門震動。

　　二十七日，發榜，取中葉瓚等一百七十五名，副榜六十五名。錢邦芑請一榜盡賜登科，以成曠典。而是科弊中甚多。榜內李枚文理大謬，編修周之夔、御史劉霖懋取布政司原卷不通處疏糾之。帝即命黜革，逮房考推官王三俊，追贓一萬兩以助水師餉。其餘另旨。令南城御史方元令覆試。黜落四名。仍發續榜，俱准為舉人。繼而三俊之贓甫完而清師已至，倖免株連。

　　秋七月，都督陳謙奉魯藩使，與行人林{次土}至關，超趄不進。芝龍以書招之，乃入陛見。啟函，稱皇叔父而不稱陛下。帝大怒，下廷議禁獄。陳謙者，武進人。乙酉春，齎南都詔封芝龍為南安伯。比啟讀，券乃誤書安南。謙謂芝龍曰：「安南則兼兩廣，南安僅一邑耳，請留券而易詔，更晉伯為侯。」芝龍大喜，厚贈而別。半道而南都失守。故芝龍素德謙，御史錢邦芑乃密啟謙為魯藩心腹，與鄭深交，不急除，恐有內患。或以告芝龍。芝龍謂刑所必經其門，臨期救之未晚。至夜半，內傳片紙，別移謙斬之。芝龍聞，伏屍哭，極哀。以千金百布葬謙，為文祭之，有「我雖不殺伯仁，伯仁由我而死」之語。因疏「海寇狎至，今三關餉取之臣，臣取之海，無海則無家，非遄徵不可，拜表即行」。中使手敕云：「先生稍遲，朕與先生同行。」及之河，則飛帆過延平矣。芝龍既去，守關將施福盡撤兵還安平，聲言餉缺。蓋微聞錢塘信也。

　　雷州守將殺清知府趙最、推官李宣國。高州府鄉兵逐清所置官，復其城。

　　詔以皇子恩釋僉都御史田辟於獄。辟，河南人，甲戌進士。南都時以戶部榷稅虔州。是年春，募兵入衛，改署都察院事。疏糾閣臣曾櫻，語連中宮，帝含怒未發也。既而遣錦衣衛王之臣往閱其師，並發月餉。之臣迎合意旨，疏糾詭兵冒餉。遂下詔獄。然兵籍俱實，餉又未發，班行多申救者。帝怒不解。至是乃釋。後辟崎嶇楚、粵間，卒抗節而死。

　　督師黃鳴俊久駐衢州。八月，忽退入仙霞關。帝怒。適鳴俊子職方主事天復從駕，詔逮獄，而命建寧府羈鳴俊。鳴俊懼，請奮勇自效。尋統兵出關。

　　王子琳原薨，諡莊敬。

　　鄭鴻逵駐關外，傳言清師至，則徒跣疾行三日夜而抵浦城。詢及後至者，則兵嘩也。事聞，削其封爵。

　　帝因首輔何吾騶言，決意幸汀入粵。而芝龍力請旋蹕福京，且云：「傾家相助，可四百萬。關門固守，決難飛渡。」帝不聽。芝龍歸，又令繼母赴行在，力向中宮言。又不聽。時清師已輻湊關外，帝尚在延平，將幸贛州。特詔宣芝龍商留守事宜。芝龍不至。清內院洪承疇先紿芝龍，啖以閩粵王官爵。凡關隘水陸之兵，二月時俱早撤回。浙東既潰，清師從容入閩。而或由建，或由汀，或由福寧，俱走山谷間道出不意，不盡由仙霞也。

　　十七日，清師將至浦。百姓請出降，按臣鄭為虹不可。再請行，又不可。及清師至，擁見貝勒。為虹不屈。貝勒嘉其節，不忍殺，且勸剃髮。為虹曰：「負國不忠，辱先不孝，忠孝俱虧，我生何用？寧求速死，發不可斷也。」明日復召見，責輸餉。為虹曰：「清白吏何處得金？」百姓爭欲代輸，贖以不死。為虹以民窮財盡，持不可，噴血大罵，貝勒下令斬之。為虹字天玉，揚州人，癸未進士。年少美丰姿。初令浦城，潔己愛民。帝入關聞其廉，欲置之左右。浦民留之，有「十不可去浦」之疏。遂寵其任為巡關御史，亦以恤浦民也。關將不法，為虹繩之。有曲護關將者，反露章彈為虹市恩邀譽。帝知其忠，不問。覆命巡按上游。關將頗為斂手。清師入關，為虹歎曰：「文武不睦，勢不可為也。」竟不屈死。科臣黃大鵬同日殉難。為虹義僕陳龍，與標下中軍游擊原某、浦城千戶張萬明及子都司張翹鸞、都督洪祖烈從死。百姓為之祠焉。

　　清師破延平，帝出狩，猶載書十車以從。時隨行者，止何吾騶、郭維經、朱繼祚、黃鳴俊數人。已而何與郭亦遁去。輔臣路振飛追駕不及，縊於邵武山寺。禮部侍郎馬思理、工部尚書鄭▉俱扈駕，中途逃歸。思理詐死，遁至海上，擁戴魯藩。▉則爭先屈首而已。

　　上遊巡撫吳聞禮遁入山寺。人有勸之者曰：「豈有堂堂撫臣而怕死耶？」後率鄉勇赴敵死。

　　延平府王士和矢志不移，曰：「吾受國厚恩，以守此土。不能持寸鐵與鬥，死有餘愧，可與之俱生哉！」乃正衣冠經於堂皇。士和，臨川人，富經術。崇禎朝領鄉薦。初為吏部試司務。帝入關，疏陳六事，帝嘉其直，升知府事。清正不阿，延人德之，痛哭如喪所親，鳩金斂焉。

　　永福降紳黃文煥男琪逐縣令起兵，伐山開道至延平，朝清貝勒。

　　時有貢生齊巽、中書張份、醫僧不空等，鳩眾起兵。清師之遣掛示安民者，輒殺之。倉卒無餉，曹能始學儉助以千金，始克招募。黃琪密報貝勒王下福州，遂各逃散。

　　時訛傳清師入閩，有「留髮不留人，留棺不留屋」之語，省城巨室移棺郊外，城中如洗。

　　二十八日，帝抵汀州，清師踵至。建寧知府楊三瞿、延平道趙秉樞一路迎降。隨徵御史王國翰以警急聞，帝怒，欲杖之。扈從皆遁。次日有十餘騎叩城，曰扈蹕者，乃追騎也。遂執帝及曾後去。國翰及子都督同知涼武、禮侍曹學▉、通政使馬思理俱縊死。後至九龍潭投水。帝崩於福京。或曰：「代死者為唐王聿钊，帝實未崩。」其從亡之臣，則戊辰進士賴垓、河南丙子解元熊緯也。後粵中建號，尊帝曰思文皇帝。

　　是月，羅明受率水師至贛。清師截之於江。明受遁走，棄巨舟八十餘，兵士被獲者數百。贛城內外列營喪氣。清師於二十八日破廣營，二十九日破滇營。自是，東南城外無一卒。

　　九月三日，清師圍贛。城中留者，江起龍罷卒三千，汪國泰、金昌振四百餘，徐日彩新招虔人二百餘，郭維經部下三千餘。城外惟水師後營黃志忠二千餘而已。贛人登陴日久，勉強支持旦夕。

　　清師既下汀州，別遣李成棟、韓固山略定興、泉、邵、漳等處。九月八日，入泉州。德化縣令陳元青迎降。大學士蔣德▉絕粒死之。

　　十九日，清師至福州，從北門而入。城中百姓十留一二。父老仍鳩各鋪羊酒郊迎。貝勒王駐札洪塘沙洲，出諭安民。禁兵士毋得入城肆掠。分職任官，悉如舊制。福州縉紳俱遁山谷，首至者某部尚書某一人而已，跪沙中竟日。貝勒不為禮，徐乃令去曰：「爾官在明朝若是大乎！茲不便用也，速去。」

　　時剃髮令下。有閩縣人趙卯，生三子矣。妻時已喪。卯乃多市魚肉與父母暢飲，酒酣，請父母拜之。日暮，卯俟父母安寢，徘徊中庭，愾歎數四。呼其子曰：「爾讀書筆硯可簡出，吾有用。」隨命三子先寢。乃濡濃墨大書於壁曰：「男子趙卯，不肯剃頭死。」擲筆，縊於中堂，時年三十有六。

　　禮部尚書曹學▉，字能始，號雁峰，年十八舉於鄉，二十一成進士。宦轍所至，興利除害。工古文詞賦，富於著述。尤喜臨池，入晉魏之室。熹宗朝以序何總制士晉所著書，談及閹寺三案，削職追奪，幾陷不測。歸來閉戶，著天下名勝志，選古今十二代詩，撰《五經說》。繼乃旁通天文、禪悅、字說、語錄、二十一史，皆有纂緝。威宗朝屢詔起之，不就。帝夙知其名，初入閩，即起為太常，尋進少宗伯。特設蘭臺令，修《威宗實錄》。聞駕已離延津，即削髮入山寺為僧。有不知時勢者四人，思為恢復計，乃率裡中無賴三十餘人，直抵寺中而強之。學▉曰：「千金，予不憚傾囊以應。奈時勢已至此何？」四人苦懇之，學▉惻然曰：「與其留為兒孫用，不如先為國家用。成敗利鈍，非予所知。諸君勉之。」翌日下山，予之如其數。四人者延學▉至帥府，時即九月十六日也。至十九日清師入城，學▉乃呼家人，告曰：「吾志已定，今日正吾盡節之日也。」遂沐浴正衣冠縊於中堂，年七十有三。語不及後事。後五日，始得入棺。次年二月十九日，移櫬西郊二忠祠，葬祭成禮。

　　右衛指揮胡上琛，字逢聖，號席公，直隸人。伊祖以功授燕山衛，後升福州右衛，遂占籍焉。上琛幼孤，依母家田氏。少長，嫻禮義文詞。年十八，赴京襲祖職。折節讀書，耽於賦詠。多蓄書畫，有當意者，輒典衣購之。帝入閩，升錦衣衛，扈從延平。及帝出狩，上琛徒步歸，閉戶不出。清師將入城，上琛密令人入山覓毒草。其愛妾劉蕙聞而笑曰：「君豈以我婦人不知節義事而不與聞耶？吾有志久矣，特慮君志未決耳。」上琛喜動顏色，遂服冠裳，與妾拜天地祖宗，並坐中堂，飲藥酒而卒。上琛時年三十有八，蕙年二十有一。子四人，先時囑母氏撫養。

　　十月三日，贛城中有縋城而出者，清師獲之以為鄉導。夜泊小東門而上，鄉勇猶巷戰刃之。四日黎明，清師四集，遂破忠誠府。萬元吉、楊廷麟投水死。郭維經入嵯峨寺焚死。兵科給事萬發祥、守道彭期生、吏部主事龔▉、御史姚奇胤、兵部主事於斯昌、王其{宀弘}、黎遂球、柳昂霄、魯嗣宗、錢謙亨、戶部主事杜▉、中書舍人袁從諤、劉孟釣、劉應駟、贛州推官署府事吳國球、同知王明俊、臨江推官胡縝、知縣林逢吉、監紀通判郭登寧、鄉官盧象觀、舉人劉曰▉、萬與升、馬芝、貢生楊述鴻、黃尚實、胡國偉、王明、管聲元、戴紱、段之輝、朱長應、賴尚佐、劉期錫等數十人，不死於兵，即自盡投水耳。

　　十九日，清師入漳州。漳州道傅從龍、知府金麗澤以城降，皆仍舊職任事。不三日而鄉民兵起，殺從龍、麗澤。

　　當清師之未入泉州也，鄭芝豹先至，閉城索餉。諸紳不應者，即梟其首，縛親家母於庭。抵暮，得數萬。又具火手五百，將盡焚城中宮室。以餉未足，遲至明日。俄報清固山兵將至，乃奔安平。

　　芝龍保安平時，樓船尚五六百艘。軍容▉赫，戰艦齊備，炮聲不絕，震動天地。以前約南都洪內院信未通，故猶豫未敢迎師。又自念早撤關兵，清師得通行無所累，有大功。而兩廣素屬部下，若招兩廣以自效，閩廣總督可得，猶南面王也。清貝勒令泉紳與芝龍最厚者郭必昌招之。芝龍曰：「我非不忠於清，恐以立王為罪耳。」會固山兵逼安平，芝龍怒曰：「既招我，何相逼也？」貝勒聞，乃切責固山，令離安平三十里勿駐軍。而遣內院二人持書至安平，其略曰：「吾所以重將軍者，以將軍能立唐藩也。人臣事主，苟有可為，必竭其力。力盡不勝天，則投明而事，乘時建不世之功，此豪傑事也。若將軍不輔立，吾何用將軍哉？且兩粵未平，今鑄閩粵總督印以相待。吾所以欲將軍來見者，欲商地方人才故也。」芝龍得書，大喜，必欲降附。諸將多不從。其子成功痛哭而諫，勸之入海。而芝龍念田園遍閩、廣，秉政以來，增置莊倉五百餘所。駑馬戀棧，遂進降表，單騎以五百人自隨而降。成功母自縊死。

　　芝龍過泉州，大張播告，誇投誠之勛。猶持貝勒書招搖，得官者就議價。十一月十五日，至福州，朝見貝勒，握手甚歡，折箭為誓。遂命酒痛飲。飲三日，夜半，忽拔營起，挾之而北。從者五百人皆別營，不得見，惟狎客陳鼎隨之。亦不許通家信。芝龍乃面作家書數封，皆囑無忘清朝大恩語。而謂貝勒曰：「北上面君，乃芝龍本願，但子弟多不肖，今擁兵海上，倘有不測，奈何？」貝勒曰：「此與爾無與，亦非吾所慮也。」

　　芝龍既行，鄭彩、鄭鴻逵、鄭成功皆率所部入海，成功樹旗曰「殺父報國」。張肯堂、沈猶龍等亦往舟山依魯王。芝豹獨奉母居安平。

　　芝龍至京，陛見，奉朝請。

　　十二月朔，成功會文武群臣於烈嶼。設高皇帝神位，定盟恢復。仍改明年丁亥為隆武三年。移於南澳。勤王者遠近至，軍聲頗振。

　　永曆元年，即鄭氏所奉之隆武三年（清順治四年）丁亥，四月十八日，黔國城中人執阮韻嘉、袁士弘檻送楚雄，伏誅。二十四日，孫、李諸軍入城，秋毫無犯。定洲據省凡五百五十日。

　　五月，李定國帥師向臨安，庚申至壬戌拔之。改阿迷州曰開遠，蒙自曰樂新。遣使至楚雄、永昌。楊畏知猶以流賊目之。

　　是月，鄭成功於廈門中左所設演武場。

　　六月，四將軍入迤西，楊畏知迎戰，被執。四將軍解其縛，坐之上座，以為同獎王室，非有他也。俾作書通意於天波。畏知曰：「果爾，當從我三事：一不用獻偽號，二不殺百姓，三不擄婦女。」可望皆許之，即折箭對誓。迤西得免屠戮，畏知之力也。

　　七月，土司龍在田、許名臣降清。

　　鄭成功合鄭鴻逵軍圍泉州於桃花山，不克。

　　八月十八日，四將軍兵入鶴慶，又分兵入麗江。土知府木懿迎降。天波得畏知書，猶不敢信，遣其子中顯至營曰：「但得守永昌足矣，不敢復望故位」。劉文秀謂諸人曰：「沐世子來，猶國公也。請以國公之禮禮世子。」世子歸，以二十騎送之，悉反所得沐氏世寶。天波大喜過望。二十騎中有兩人歷階而上，中顯視之愕然，謂其人曰：「此即撫南劉將軍及王將軍某也。」天波乃與兩將軍還成都。車裂餘錫朋、徐中和等，以謝國人。

　　文秀隨引兵討佴革龍。佴革龍者，定洲之老巢也，有九山，最險。峒名溪烏，其外巢曰大莊，夷蠻黑老虎踞之。其戰，口銜雙刀，手舞大刀，所向無前。文秀圍之久不下。定國益師往，誅黑老虎。

　　定國之攻臨安也，定洲部目李阿楚拒戰甚力。定國穴地道置炮，炮發而城陷。阿楚赴火死，兵猶巷戰。定國怒，執城中紳衿兵民盡戮之。所殺七萬八千餘人，而陣亡與自焚自縊者不與焉。又屠晉寧及昆陽、呈貢、歸化，又殺數十萬人。迤東被戮之慘，幾與蜀同。而迤西獨免，宜楚雄人至今屍祝楊畏知不衰也。

　　十月四日，峒人多出降。破之，執萬氏、定洲以歸。沙亂由於萬氏，滇人疑其如夏姬，及獻俘，▉黑奇丑，莫不大笑。

　　是月，朱成功（即鄭成功，用國姓也）從大學士曾櫻議，頒明年閩中正朔，號戊子大統歷，用文淵閣印印之。

　　永歷二年（清順治五年）戊子閏三月，成功攻同安、安溪，皆下，以吏部主事葉翼雲署同安事。五月，圍南安縣七十日，不克而還。八月，清師破同安，葉翼雲及鎮將丘進、金裕皆死之。遣光祿寺卿陳士京入朝於肇慶。

　　永歷三年（清順治六年）己丑，士京還白肇慶。晉封成功為延平王。始奉粵中正朔（校者案：即永歷，以前皆稱隆武也）。六月，清漳浦守將歸降於成功。

　　永歷四年（清順治七年）庚寅，成功率師南征。

　　永歷五年（清順治八年）辛卯二月，清守泉州鎮將某偵廈門單薄，襲破之。曾櫻自縊。諸紳咸避於浯嶼。成功自南返泉州，攻者始退。十二月，成功攻漳浦，其令來降。

　　永歷六年（清順治九年）壬辰正月，清海澄守將赫文興舉城來降。成功圍長泰縣，清督帥陳錦來援，敗之。二月，成功復克平和、詔安、南靖三縣，進圍漳州府。七月七日，陳錦為其內司李進忠等五人所刺，以其首來降。八月，刑部侍郎王靈石至自五指山，言思文在彼為僧。繼而敕使至廈門。一時故臣皆不能決。九月，清金帥（校者案：即固山金勵）援漳，鄭師失利。

　　永歷七年（清順治十年）癸巳三月，五指山復遣使來存問諸臣。使言思文今離五指，駐平遠縣，將起兵。故臣乃具公疏，請敕驗視。卒不可得。五月，金帥以萬騎攻海澄，遇伏，大敗。六月，鄭師南下。會潮州守將郝尚文來降，以定海李孟▉署太守事。其屬縣潮陽、惠來相抗，成功赴剿。

　　永歷八年（清順治十一年）甲午四月，清廷議割漳、泉、惠、潮四郡地，令鄭氏剃髮，不受。清師復陷潮州。十一月，成功發水陸師，應西寧王李定國於粵東。十二月朔，成功克漳州。漳屬十縣，而降者九，獨龍岩不下。十二日，泉州屬七縣，而降者六。

　　永歷九年（清順治十二年）乙未正月，鄭師克仙游，攻凡半月。四月，鄭師援粵之師失利，統軍黃梧降級。五月，鄭師祭旗，大演陸師，戈甲耀日。集縉紳觀之。六月，鄭師祭海，大演水師。九月，南克揭陽、澄海、普寧三縣，命峻揭陽，毀澄、普。十一月，守舟山清將巴臣興舉城來降於鄭師。發師已三月，阻風，至是始抵城下。十六日，清師再遣使議和。

　　永歷十年（清順治十三年）丙申正月十一日，始頒粵中正朔十年大統歷，以前年有軍事也。守台州將清馬信棄其城降於舟山。二月，馬信及馮用、張洪德俱抵廈門，謁成功。五月，粵師失和，歸斬其將蘇茂。閏五月，改廈門中左所為思明州。六月二十四日，黃梧以海澄降清，縣令王元士從之。協將康雄不從，斷其手，得墜城出。七月五日，以陳忠勇侯留守思明州，成功率師北伐。奪閩安鎮，斬清將胡希孔，生擒百七十餘人。二十三日，戰於南台，奪橋。又明日，戰於橋北，再勝。二十八日，戰於教場，奪馬二十五匹，擒延平援將張禮。八月四日，成功克連江。二十六日，清師陷舟山。總制陳雪之、英義伯阮進俱赴海死。

　　永歷十一年（清順治十四年）丁酉十二月，思明火藥局火。

　　永歷十二年（清順治十五年）戊戌正月，粵中以璽書通問於思明。二月，徐孚遠覲粵中行在，泛海取道安南入滇。成功會師浙海，以前少司馬張煌言為監軍，北上牴羊山。羊山故有龍祠，海舶過者致祭必以生羊，即放羊於山，久而孳息日繁，見人恬不畏避。軍士競執之。時天朗波平，怪風猝至。海舶自相樅擊，義陽王溺焉。於是返旆。

　　永歷十三年（清順治十六年）己亥五月，鄭師悉眾北指。張煌言以所部亡命為前驅，入江，抵瓜州城下。明日，成功至，清師御之，滿漢兵死者千餘。鄭師乘勝，遂克其城。成功南渡攻鎮江。煌言溯長江，未至儀真五十里，吏民迎降。六月二十八日，煌言抵觀音門。成功已克鎮江，水師畢至。七月朔，哨卒七人略江浦，取之。五日，蕪湖以降書至。成功謂煌言：「蕪湖上游門戶，倘留都不旦夕下，則江楚之援日至。控扼要害，非公不可。」七日，煌言至蕪湖，傳檄郡邑。江之南北相率來降，郡則太平、寧國、池州、徽州，縣則當涂、蕪湖、繁昌、宣城、寧國、南寧、南陵、太平、旌德、貴池、銅陵、東流、建德、青陽、石埭、涇縣、巢縣、含山、舒城、廬江、高淳、溧陽、建平，州則廣德、無為、和，凡四府三州二十三縣。而下流之常、鎮屬縣亦皆待時為迎降計。時有清大帥單騎東奔，飯於村店。店惟一老嫗。大帥皇遽問曰：「今待何如？」老嫗不知其為大帥也，合掌向天而謝曰：「聞殺北人盡矣。」大帥不敢飯而去。金陵亦竊議迎降，未定而諜知鄭師疏放，樵蘇四出，營壘為空，士且釋兵而嬉。用輕騎襲破其前屯。成功倉卒移帳。質明，軍灶未就，清師罄城出戰。鄭師大敗。成功遂乘流出海，並撤鎮江之師。煌言趨銅陵，與楚師遇。兵潰，變姓名從建德、祁門山中出天台以入海。

　　成功之敗而歸也，以廈門單弱，方謀所向。中途遇紅夷船。其通事乃南安人，謂成功曰：「公何不取台灣？台灣，公家之故土也，有台灣則不患無餉矣。」

　　台灣，海中荒島也。崇禎間熊文燦撫閩，值大旱，民飢，上下無策。文燦向鄭芝龍謀之，芝龍曰：「公第聽某所為。」文燦曰：「諾。」乃招飢民數萬人，人給銀三兩，三人給牛一頭，用海舶載至台灣，令其茇舍開墾荒田為生。厥田惟上上，秋成所獲，倍於中土。其人以衣食之餘納租鄭民。後為紅夷所奪，築城數處：曰台灣，曰雞籠，曰淡水。此外又有土城數十處。台灣之城，疊亂石高數丈，厚丈餘。用火煅之，石化為灰，融結成塊。其門戶為澎湖。澎湖淡水，地勢低下，海舶至此，須易船而入，故險而易守。

　　成功往攻台灣。至澎湖，適遇水漲，竟以海舶渡之，直抵城下。城中紅夷不過千餘人，餘則皆鄭氏所遷之民也。以大炮擊城，堅不受炮。灣民導之曰：「城外高山有水，自上而下，繞於城濠，貫城而過。城中無泉井，所飲惟此水。若塞其源，三日而告困矣」。成功從之。紅夷乞降。遂以大舶遷其家。

　　成功據其地數年，卒，子鄭錦（案：即鄭經）嗣。後至甲寅，耿精忠反於閩，鄭氏人猶奉粵中正朔曰二十八年（校者案：台灣直至永歷三十七年始降清，時已清康熙二十二年矣）。

　　三餘氏曰：鄭氏以盜賊之智，習海島無君之俗。委身而托之，祭則寡人，亦云幸矣，藉之謀國，不已慎乎？黃道周輩號稱心膂，在承平固曰能賢，畢竟迂遠不達事變，其於弘濟時艱全無影響。贛即後亡，而萬則自用頗專，楊亦遲於見事，豈所稱扶危定傾者耶？卒之君逃臣死，俱歸孟浪。適以速鄭氏之負篋擔囊而趨已耳！可慨矣夫！
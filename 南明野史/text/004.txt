
			　　◎魯監國載略



　　魯王諱以海，高皇帝十世孫也。父壽鏞。崇禎十五年，清師至山東，賂兗州守將劉澤清黃金十萬，澤清遂棄州不守。清師入兗，壽鏞自縊，魯王被執。時年幼，詭稱魯王牧兒。見兵人掠王邸貲，王忽流淚。兵人怪之。旁有人曰：「此魯王八千歲也。」兵人刃之，三擊不中。兵人駭曰：「汝有大福，我不害汝。前有一少年女子甚麗，犯之不從，死於牆下。意汝婦耶？汝其埋之。」王因得脫。

　　十七年二月甲戌，王嗣位。三月，北都陷，王遂南奔。

　　弘光乙酉四月，聖安命移江、廣，道浙江，暫駐台州。

　　五月十日，南都復陷，聖安出奔。馬士英率所部奉慈禧太后至杭州。

　　原任左都御史劉宗周曰：「士英亡國之罪不必言矣，焉有身為宰相、棄天子挾母后而逃者？當事既不能正名討賊，國人曷不立碎其首乎？賈似道死於鄭虎臣，今求一虎臣亦不可得，可歎哉！」時浙東已奉潞王監國。宗周令分守台紹道於穎，上疏請誅士英。不報。宗周與穎書曰：「監國舉動，全無足恃。此等疏，朝上即宜夕下，何至四五日尚無進止？明府不必候旨，再疏三疏，申大義於天下而已。」

　　無何，清師入浙，潞王降。貝勒布散官吏於浙東，且令剃髮。原任蘇鬆巡撫山陰祁彪佳赴池水死。宗周亦絕粒自盡。其絕命詞云：「留此旬日死，少存匡濟志。決此一朝死，了我平生事。慷慨與從容，何難亦何易。」又示婿秦嗣瞻詩云：「信國不可為，偷生豈能久？止水與疊山，只爭死先後。若雲袁夏甫，時地皆非偶。得正而斃矣，庶幾全所受。」門人會稽王毓耆聞變，即遺書宗周，有云：「願先生早自決，毋為王炎午所笑。」毓耆遂投柳橋河死。諸生潘集奔東渡橋袖石自沉死。周卜年赴東海死。原任大學士高弘圖流寓紹興城外，逃至野寺，不食死。

　　時馬士英亦奉太后至紹。紹人猶未知聖安所在。原任九江僉事王思任上疏太后，請斬士英。言：「戰鬥之氣必發於忠憤之心，忠憤之心又發於廉恥之念。事至今日，人人無恥，在在不憤矣。所以然者，南都定位以來，從不曾真真實實講求報雪也。主上寬仁有餘而剛斷不足，心惑奸相馬士英爰立之功，將天下大計盡行交付。而士英公竊太阿，肆無忌憚，窺上之微而有以中之，上嗜飲則進▉▉，上悅色則獻妖淫，上喜音則貢優鮑，上好玩則奉古董。以為君逸臣勞，而以疆場擔子一肩推與史可法。又心忌其成功，而決不照應之。每一出朝，招集無賴，賣官鬻爵，攫盡金珠。而四方狐狗輩願出其門下者，得一望見，費至百金；得一登簿，費至千金。以至文選職方乘機打劫，巡方總督見兑即題。其餘編頭修腳服錦橫行者，不在話下矣。所以然者，士英獨掌朝綱，手握樞柄，知利而不知害，知存而不知亡，朝廷篤信之，以至於此也。茲事急矣，政本閣臣可以走乎？兵部尚書可以逃乎？不戰不守而身擁重兵，口稱護太后之駕，則聖駕獨不當護耶？一味欺蒙，滿口說謊，英雄所以解體，豪傑所以灰心也。及今猶可呼號泣召之際，太后宜速趣上照臨出政，斷酒絕色，臥薪嚐膽。立斬士英之頭，傳示各省，以為誤國欺君之戒。仍下哀痛罪己之詔，以昭悔悟，則四方之人心士氣猶可復振，而戰鼓可厲，苞桑可固也。」

　　又上書士英，言：「閣下文采風流，才情義俠，職素欽慕。即當國破眾疑之際，爰立今上以定時局，以為古之郭汾陽、今之於少保也。然而一立之後，閣下氣驕腹滿，政本自由，兵權獨握，從不講戰守之事，而只知貪黷之謀，酒色逢君，門牆固黨，以致人心解體，士氣不揚。叛兵至則束手無策，強敵來而先期以走，致令乘輿播遷，社稷丘墟。閣下謀國至此，即喙長三尺，亦何以自解也？以職上計，莫若明水一盂，自刎以謝天下，則忠憤節義之士，尚爾相亮無他。若但求全首領，亦當立解樞權，授之才能清正大臣，以召英雄豪傑，呼號惕厲，猶可幸望中興。如或逍遙湖上，潦倒煙霞，仍效賈似道之故轍，千古笑齒，已經冷絕。再不然，如伯▉渡江。吾乃報仇雪恥之國，非藏垢納污之區也。職當先赴胥濤，乞素車白馬以拒閣下。上乾洪怒，死不贖辜。閣下以國法處之，則當束身以候緹騎；私法處之，則當引領以待鋤▉。」

　　時浙東郡縣降清，易置官吏。閏六月初九日，餘姚攝印宮發閭左為馳道，執樸以行役者。眾嘩不能定。九江僉事孫嘉績乘眾怒，遂斬攝官，閭左少年輟耕而從者數千人。其明日而諸生鄭遵謙應之紹興。遵謙，原任山西僉事鄭之尹子也。少任俠，不為繩墨之士所理。閹人屈尚忠逃至越，遵謙棰斃之，曰：「吾聞諸先生（即左都御史），凡係逃官，皆可誅也。」時紹興守、會稽令皆新署，遵謙斬之而起，召其故所知豪傑以從。初，王期升為太守，夢有持謁入者，覺而記其姓殷，以問推官陳子龍。子龍曰：「越亂兆矣，此殆會稽守殷通也。」至是而驗。

　　又明日而刑部員外郎錢肅樂應之於寧波。時定帥王之仁已授降表。肅樂大會縉紳士子於城隍廟，召募義勇。郡紳謝三賓陰致書之仁，謂一二庸妄書生恐為禍階，須以公之兵威脅之。之仁至寧，陳兵教場，受約於肅樂，出三賓書誦壇上。三賓戟手欲奪之。之仁色變。有左袒三賓者，使之任餉而止。

　　時兵部尚書張國維已至台州，與鄭遵謙、陳函輝、宋之普、柯夏卿、方國安、熊汝霖、孫嘉績等迎魯王至紹興，即監國位。朱大典亦遣孫珏上表勸進。於是以分守公署為行在，以明年為監國元年，是年仍用弘光年號。列兵江上，分地戍守。方國安當七條沙，王之仁當西興，鄭遵謙當小▉，孫嘉績、熊汝霖、錢肅樂當瓜裡。

　　群臣皆奉表勸進。王曰：「孤之監國，原非得已。當俟拜孝陵，徐議樂推未晚也。」固讓不可。以張國維、朱大典、宋之普為東閣大學士。國維首參馬士英誤國十大罪，士英懼，不敢入朝。國維督師江上，賜上方劍行事。子世風為平□將軍。大典鎮守金華。之普司票擬。未幾，起舊輔方逢年。之普謝事。

　　起章正宸吏部尚書，李向春戶部尚書，王思任禮部尚書，餘煌兵部尚書，張文鬱工部尚書，陳函輝吏部右侍郎。加孫嘉績、熊汝霖、錢肅樂皆督師僉都御史。封方國安鎮東侯，王之仁武寧侯，張鵬翼永豐伯。國安守嚴州，鵬翼守衢州。補御史陳潛夫原官，加太僕寺少卿，命監各藩鎮兵馬。

　　上皇太子號曰悼皇帝，弘光帝曰赧皇帝，潞王曰潞閔王。

　　七月，張國維復富陽，又復於潛。命姚志卓守分水。江上之兵，每日蓐食鳴鼓，放舟登陸搏戰，未幾復轉棹還戍，率以為常。惟熊汝霖以五百人渡海寧，轉戰數日乃還。

　　時兵馬雲集，人治一軍，不相統一，部曲騷然。國維疏請於王曰：「克刂期會戰，則彼出此入，我有休番之逸。而攻堅搗虛，人無應接之暇，此為勝算。必連諸帥之心化為一心，然後使人人之功罪，視為一人之功罪。」惜不能用。

　　初，孫熊之建義也，皆書生不知兵，迎方、王二帥拱手而授之國成。凡原設營兵衛軍俱隸方、王，而召募之街卒裡兒則身領之。方、王既自專，反惡孫熊之參決。於是分餉分地之議起。分餉者，以孫熊之師謂之義兵，食義餉，以方、王之師謂之正兵，食正餉。正餉，田賦所出，義餉，勸助無名之徵也。分地者，某正兵支某邑正餉，某義兵支某邑義餉也。有旨會議。方、王司餉者皆至，殿庭嘩然。戶部主事董守諭面奏：「分餉分地，非也。當一切正供悉歸戶部，核兵而後給餉，核地而後酌給之先後。所謂義餉者，雖有其名，不可為繼。」戶部主事邵之詹議以紹興八邑各有義師，專供本郡，寧波專給王藩，以金華歸閣部，以五府歸方藩。而方、王終不可。統計浙東錢糧六十餘萬，兩藩自分義師，或散或留，聽其自為徵勸。於是新安王兵散，督師所領之營不過數百人而已。

　　八月，兵部尚書田仰從海道至。留為東閣大學士。

　　十月壬辰，清師至，方國安嚴陣以待。張國維率裨將王國斌、趙天祥繼之。清師敗，追戰於草橋門下。適大風雨，遂收兵而退。清師駐沿江，營木為城。

　　會福州遣兵科給事劉中藻頒詔於越，諸求富貴者爭欲應之。監國下令返台。士民惶惶。國維星馳至紹，上疏於閩曰：「國當大變，凡為高皇帝子孫臣庶，所當同心並力。成功之後，入關者王。監國退居藩服，禮誼昭然。若以倫序叔姪定分，在今日原未假易。且監國當人心奔散之日，鳩集為勞，一旦南拜正朔，鞭長不及，猝然有變，唇亡齒寒，悔莫可追。臣，老臣也，豈若朝秦暮楚之客哉？」熊汝霖曰：「吾知奉主上，不顧其他。」皆不奉詔。中藻廢然而返。由是浙、閩竟成水火。

　　十一月，進方國安為荊國公，王之仁為寧國公，封鄭遵謙為義興伯。監國勞軍於江上，駐蹕西興，築壇拜國安，命諸軍皆受節制。

　　馬士英、阮大鋮竄入方營，欲朝見監國。不許。下群臣議，多言士英當誅。熊汝霖曰：「此非殺士英時也，正欲令其自贖耳。」兵部主事某曰：「非不當殺，但不能殺爾。然《春秋》之義，孔子亦豈能殺陳恒，固不可言、不當殺也。」

　　十二月，監國回越城。以謝三賓為禮部尚書，尋入東閣。

　　鑄大明通寶。

　　兵部主事署餘姚縣事王正中進某所造監國魯元年大統歷。

　　監國元年丙戌正月己酉朔，監國在紹興。以柯夏卿、曹惟才為使，奉書閩中，用敵國禮。

　　二月，張國柱掠餘姚，其部曲張邦寧掠慈溪。國柱者，劉澤清標將也，航海至浙東，依王鳴謙於定海。國柱有弓箭手五百餘人，其力足以制鳴謙，乃劫之內向。行朝震恐，議以伯爵縻之。孫嘉績等量署為勝□將軍，始返定海。

　　總兵陳梧敗於▉李，渡海掠餘姚之鄉聚。王正中遣兵擊之，鄉聚相犄角，殺梧。朝議罪正中。某言梧之見殺，犯眾怒也，正中保守地方，不當罪。乃止。

　　三月丙寅，毅宗大祥。董守諭請朝堂哭臨，三軍縞素一日。從之。

　　錢塘自正月以來，各營西望心碎。王之仁上疏監國云：「事起日，人人有直取黃龍之志，乃一敗後遽欲以錢塘為鴻溝。天下事何忍言？臣今日計惟有前死一尺，願以所隸沉船一戰。今日欲死，猶戰而死，他日即死，恐不能戰也。」

　　是月，清師決堰，放舟入錢塘江。張國維嚴飭各營守汛，命王之仁率水師從江心襲戰。是日，東南風大起，之仁揚帆奮擊之，碎船數十隻。鄭遵謙獲鐵甲八十餘副。國維督諸軍渡江。會閩使陸清源齎詔至江上犒師，馬士英唆方國安斬之，且出檄數隆武過。國維曰：「禍在此矣。」

　　四月，王正中率師渡海鹽，破澉浦城。又杭州固守，堅不可陷。監國議抽兵屬國維西征，以禮部尚書餘煌兼兵部事，督江上諸師。而清師屯北岸以大炮擊南營，碎方營中廚鍋灶。國安曰：「此天奪吾食也。」更念閩中曾以手敕相招，入閩必大用，即不支，便道可退入滇、黔。五月二十七日夜，遂拔營走。至紹，陳兵劫監國南行。

　　二十八日夜，月色甚明，清師遂入杭州。江上諸軍聞報俱潰。鄭遵謙攜貲入海。

　　二十九日，惟王之仁一軍尚在，將由江入海。國維與之仁議抽兵五千分守各營。之仁泣曰：「壞天下事者，方荊國也。清師數十萬屯北岸，倏然而渡，孤軍何以迎敵？之仁有船，可入海。公兵無船，速當自為計。」國維乃振旅追扈監國。禮部尚書餘煌大張朱示，盡啟九門，放兵民出走畢，正衣冠赴水死。

　　是月，加孫嘉績、熊汝霖東閣大學士。孫、熊所將皆奇零殘卒。嘉績盡以其兵付某，某與王正中合師三千。兩浙來受約束者，尚寶寺卿朱大定、太僕寺卿陳潛夫、兵部主事吳乃武、查繼佐，又數百人附之。渡江▉譚山，將取海寧。以江上兵潰而返。

　　六月丙子朔，兵潰。

　　夏旱水涸，有浴於江者，徒涉往來。清師驅馬試之，不及於腹，數十騎過江。而列戍驚擾，走死不暇。

　　監國發自紹興。富平將軍張名振棄石浦，以舟師護監國，由江門出海。令保定伯毛有倫扈元妃張氏、世子由定海而出。

　　張國維行次黃石岩。而方國安、馬士英合兵奔至天台，詢之土人，云：「山西有徑，可通楚、粵至滇、閩者。」因士眾未集，稍憩以俟。山中有石橋，恐敵人之來襲也，命毀之。橋中有石版，版有文二行，曰：「方馬之兵，至此而止。」二人大駭，以為此天意也，遂留不去。遣人至杭投清。貝勒大悅，即命阮大鋮遺之以書，以異其禮。兩人大喜，即決計獻監國以降。乃遣將守監國。未至魯營而守者忽病，不省人事。監國得單騎逸，登海舶，傳命國維防遏四邑。遂過東陽，治兵再舉。時六月十八日也。

　　二十五日，清師破義烏。眾勸國維入山，國維曰：「誤天下事者，文山疊山也。一死而已。」二十七日，出師至七里寺。國維具衣冠南向再拜，曰：「臣力竭矣。」作絕命詩三章。謂知府王澧曰：「子有父母在，可無死。餘國之大臣也，義不得生，暫欲剃髮以紓民難。」於是經理諸事三日畢，從容就縊。或曰赴園池死雲。

　　王之仁載其妻妾並兩子婦幼女諸孫盡沉於蛟門下，捧所封敕印北面再拜投之水。獨至松江，峨冠登岸。百姓駭愕聚觀。之仁從容入見清內院洪承疇，自稱仁係前朝大帥，不肯身泛波濤，願來投見，死於明處。承疇優接以禮，命剃髮。不從。八月二十四日，就義西市。

　　陳函輝哭入雲峰山中，作絕命詞八首，云：「生為大明之人，死作大明之鬼。笑指白雲深處，蕭然一無所累。子房始終為韓，木叔生死為魯。赤鬆千古成名，黃檗寸心獨苦。父母恩無可報，妻兒面不能親。落日樵夫湖上，應憐故國孤臣。臣年五十有七，回頭萬事已畢。徒慚赤手擎天，惟見白虹貫日。去夏六月廿七，虛度一生世法。但嚴心內春秋，莫問人間花甲。斬盡一生情種，獨留性地靈光。古柄共參文佛，麻衣泣拜高皇。手著遺文千卷，尚存副在名山。正學焚書亦出，所南心史難刪。慧業降生文人，此去不留隻字。惟將子孝臣忠，貽與世間同志。」又作自祭文一、《埋首記》一，從容笑語，扃戶自經死。禮部侍郎王思任不食死。太僕少卿陳潛夫偕妻孟氏、妾孟氏，夫妻姊妹聯臂共沉河死。兵部主事葉世桓與妻王氏同溺死。兵部主事高岱絕食死，子諸生高朗赴水死。通政使吳從魯不剃髮死。原任山西僉事鄭之尹沉水死。諸暨諸生方炯、山陰諸生朱瑋赴水死。蕭山諸生楊雪門自縊死。醫生倪舜年正襟危坐磁缸內，命人掩覆，朗聲誦佛死。

　　清師至金華，督師閣部朱大典出兵與戰，傷清師士卒數萬，固守月有五日不下。清師取民間耕牛，載紅衣大炮集城下，向一處擊之。城崩。大典以家眷悉置於樓，闔門縱火自焚死。其子師鄭▉，武進人，亦死。

　　總兵張鵬翼守衢州，標下副將秦應科等內應。城破，鵬翼及樂安王、楚王、晉平王皆被殺。督學御史王景亮被執，不屈，遇害。

　　馬士英、方國安等猶擁殘兵數□，請入關，隆武帝以其罪大，不許。士英遁至台州寺為僧，隨為清師搜獲。阮大鋮先已迎降，貝勒隨令內院辦事。方逢年及刑部尚書蘇壯等俱剃髮投降。士英、國安至杭，貝勒待之厚，兩人遂擒魯王妃及其眷屬以獻。貝勒復誘兩人，使盡攜眷屬及愛將銳卒入城中駐紮。月餘，貝勒治宴，其將領四十八人同時就戮。囚士英、國安，挾之入閩，俱械一室。士英日吟詩消遣。一日引入洪塘，與總兵數人俱被戮。時有黑氣從西南來，以為諸臣被戮猶有天變雲。

　　阮大鋮未降之先，同黨逆之馮銓已署其姓名，囑之南征者，懸內院之缺以待。大鋮初降，不知也。其同邑潘應奎，逆黨潘汝禎之子也，時為委署杭嚴道，名位下大鋮數等。大鋮入謁，應奎故作色靳之，大鋮不覺屈膝。既而示以銓之書，大喜過望。從徵福建，方過仙霞嶺，口稱雷爺相見，遂墮馬折頸而死。雷纟寅祚者，太平人，以孝廉仕至河間道，因劾周延儒被黜。至弘光時，六等定罪，為大鋮冤死，故顯神雲。

　　兵部侍郎楊文驄，士英戚也。乙酉夏，道蘇州，取庫金二十餘萬。及清師渡江，與田仰居山島中，有兵幾二萬。田、楊同遣兵四百，載幣物獻清貝勒。貝勒盡殺之。田仰私送幣帛數車，貝勒受之，使田兵別營。以鐵騎千餘圍之，盡放田兵出圍，令楊兵下馬，去器械。又次日，火炮四衝之，亂箭齊發，一營皆沒。

　　張名振既護監國出海，投肅虜伯黃斌卿於舟山。

　　舟山者，四面皆海。元時為昌國衛。昔越王勾踐欲置夫差於甬句東，即此地也。今省入定海，設參將一員以鎮之。崇禎間，黃斌卿為其地參將。斌卿，興化衛人，少隨其父於京邸，流落不能歸。後以恩例當授把總，苦於無資，有妓劉氏助之得辦。劉氏乃為其妻，妒死。後自參將升江北總兵。南京既失，遁歸。隆武建號，斌卿得附勸進。上言舟山為海外巨鎮，番舶往來，饒魚鹽之利，西連越郡，北綽長江，此進取之地也。隆武帝善之，封為肅虜伯，賜劍印，率兵屯舟山，便宜行事。既復上疏乞周崔芝自副。崔芝號九玄，福清之榕潭人也。少讀書不成，去而為盜於海。其人饒機智，儕輩皆聽其指揮。嘗往來日本，以善射名。與撒斯瑪王結為父子。日本三十六島，各有王統之。其所謂東京者，乃國主也。國主曰京王，擁虛位而已。一國之權則大將軍主之。其三十六國王則如諸侯之職。撒斯瑪於諸島為最強，與大將軍相為首尾。崔芝既熟日本，故在海中無不如意。微行至家，為有司跡捕，係獄三年。賄吏得解，乃變姓名為盜如故。久之就撫，以崔芝為黃華關把總，稽察商舶。乙酉秋，隆武帝加崔芝水軍都督，副黃斌卿駐舟山。其冬，崔芝遣人至撒斯瑪，訴中國喪亂，願假一旅，以齊之存衛、秦之存楚之故事望之。將軍慨然約明年四月發兵三萬，一切戰艦軍資器械自取其國，餘財足以供大兵中華數年之用。自長崎島至東京三十餘里，馳道、橋樑、驛遞、公館重為修葺，以待中國使臣之至。崔芝大喜，益備珠璣玩好以悅之。參謀林▉舞為使，期以四月十一日東行。▉舞將解維，而斌卿止之，曰：「大司馬餘煌書來，此吳三桂乞師之續也。」崔芝慷慨下士，來者多歸之。而斌卿為人猜忌，故至是崔芝怒而入閩。

　　福州既破，鄭芝龍劫眾議降。安昌王恭▉島、尚書張肯堂、侍郎朱永▉、忠威伯賀君堯、武康將軍顧乃德皆言不可。崔芝涕泣而謂芝龍曰：「崔芝海隅亡命耳，無所輕重。所惜明公二十年威望，一朝墮地，為天下笑。請得效死於前，不忍見公之有此也。」抽刀自刎。芝龍起而奪之。後數日，芝龍竟去。

　　崔芝既去舟山，斌卿出師窺崇明。戰敗，以周瑞援得還軍。斌卿怯於大敵而勇於害同類。是年，副使荊本徹至舟山，屯小沙嶼。本徹松江建義，兵敗入海，其將士善射。斌卿忌之。本徹不能輯士卒，所至為民患。斌卿乘民之怒，造為流言。民有單裡者，從斌卿攻之。本徹遂遇害。

　　至六月，浙東事敗。張名振扈監國、毛有倫扈張妃世子至，而斌卿不納。飄泊外洋。名振故與斌卿為兒女姻，其兵勢每相倚藉。王鳴謙至舟山，斌卿誘擊之，盡並其眾。叛將張國柱乃悉定海舟師以攻舟山。國柱有弓箭手五百人，號驍勇。斌卿念陸戰不能勝之，乃使百姓乘城，而身率水師出戰於洋，三日夜不能當國柱。名振水營將阮進精水戰，以四舟衝國柱營。秋濤方壯，乘之發炮，無不糜碎。國柱僅以身免，乃劫元妃世子而去。斌卿得其樓船百號，聲勢益振。

　　阮進者，嘗為海中小盜，名振拔之，使統水營。進甚德名振，而斌卿以計間之，使進背名振取其船二十艘，軍資器械數萬，脫歸閩海。

　　時監國泊舟外洋。會永勝伯鄭彩至舟山，遂奉監國入閩。

　　十月丁酉，監國發舟山。十一月丙寅，次中左所，即廈門也。時鄭芝龍既降，並令鄭彩執監國以降。彩不可，匿監國，而以南夷貌類者服監國冠服居舟中，謂守者曰：「事苟急，則縊死以示之。」清師挾芝龍北去，乃已。

　　芝龍子成功年甫二十，不從父志，復建殺父報國之旗於海上。然亦不欲奉監國，仍稱隆武年號。鄭彩乃奉監國改次長垣，以明年為魯監國二年。海上遂有二朔。

　　監國二年丁亥正月癸卯朔，監國在長垣。熊汝霖為相。

　　辛未，監國▉牙出師。提督楊耿、總兵鄭聯皆以兵來會。進鄭彩為建國公，張名振為定西侯、楊耿為同安伯，鄭聯為定遠伯，周瑞為閩安伯，周崔芝為平夷伯，阮進為蕩胡伯。

　　周崔芝復海口，以參謀林▉舞、總兵趙牧守之，遣義子林臯隨安昌王至日本乞師，不得要領而還。

　　二月壬申，克海澄。明日攻漳浦，失利。又明日，清師救海澄，南師退入於海。丙子，克漳浦，以閩人洪有文為令。五日而陷，有文死之。

　　鄖西王復建寧，其裨將王祁復邵武。祁營山中，取民間幾桌數百張，每張懸火線數十炷，黑夜順流環城而過。守者謂祁兵薄城，炮石交下，遲明，方知其偽。守者習之不疑，一日祁突至，遂破。

　　四月，海口陷，林▉舞、趙牧死之。周崔芝退保火燒嶼。

　　是時，舟山復有吳勝兆之事。勝兆，清朝守松江帥也，頗懷異志，聚吳中失職者，並招太湖義旅，以蠟書求援於舟山。斌卿猶豫不敢應。翰林張煌言、御史馮京第俱在舟山，勸張名振以其兵就約。名振諾之。時斌卿已進爵威口侯，其肅虜伯印故在，名振請即以其印封勝兆為期。是月二十六日，勝兆之聚謀者既眾，人人以為事成在旦夕，肆言無忌。而所撫義旅多不就約束，欲凌主兵出其上，主兵恨之次骨。其未經招撫者則昵就北師，因捕義旅以見勝兆。勝兆外無以自解，輒斧質以徇。義旅且惑勝兆中變。當是時，名振率師窺崇明，而海嘯，樓船喪失八九，踉蹌歸舟山，煌言、京第間道得脫。因失勝兆之約。義旅遂劫勝兆，斬北官之不從者。而勝兆之部曲且與義旅異志。於是有詹世勛者，矯勝兆之命，召義師次第入，斬之畢，而執勝兆。當事者雜治其獄，陳子龍、侯岐曾、沈廷揚、徐式谷、戴武功皆死之。有周長吉者，亦連染入案，當事鞫之。長吉口承與詹世勛謀叛，非勝兆也。於是並殺世勛。

　　初，忠威伯賀君堯帥溫州，嘗賊殺禮部顧錫疇，眾論非之。及溫破，入閩，復至溫之玉環山，收其漁稅，挾重貲來舟山。其標將歐興有隙於君堯，至是潛告斌卿，斌卿遣盜殺之中途。

　　七月，監國親征，次長垣。會鄭彩、周瑞、周崔芝、阮進之師攻福州，敗績。

　　八月，克連江。

　　十月，長樂、永福、閩清皆下。羅源令朱丕承、寧德令錢楷皆以城降。

　　以馬思理為東閣大學士，林正亨戶部尚書，錢肅樂兵部尚書，沈宸荃工部尚書，劉沂春右副都御史，吳鍾巒通政使，餘揚左都御史，林嵋吏科給事，黃岳吏部考工司郎中。

　　大學士劉中藻起兵福安，攻福寧州。其帥涂登華欲降，第謂人曰：「豈有海上天子、船中國公而能成事者耶？」錢肅樂致之書曰：「將軍獨不聞有宋末年，二王不在海上，文、陸不在船中乎？今將軍死守孤城，依沸鼎以稱安，巢危枝而自得，計之左矣。」登華得書，遂降。

　　鄧藩審理陳世亨以一旅復安固，援兵不繼，被執，不屈死。

　　吏部文選司主事林▉、兵部侍郎林汝翥攻福清，兵敗，皆死之。初，▉於福京主銓政，曰：「此潤色太平之事，顧今日之所急耶？」乃辭去，募兵數千人。為鄭芝龍所阻，不得志。復散兵入山，制棺一具、布衣一襲，書大明孤臣之柩以待死。聞監國至而起。

　　吳鍾巒申明職掌，言：「遠近章奏，武臣則自稱將軍都督，文臣則自稱都御史侍郎，三品以下不計。江湖遊手之徒則又假造符璽，販鬻官爵。偃臥丘園而雲聯師齊楚，保守妻子而雲聚兵千萬。請加嚴核。募兵起義者則當問其冊籍花名，原任職官者則當辨其敕書札付。」監國允之。

　　十二月，斌卿攻寧波，不克。甬諸生華夏、屠獻宸、楊文琦、文瓚、董德敘、王家勸使人走舟山，約斌卿入為內應。斌卿諾之。夏等又結海濱義旅餘姚人王翊、王江，具帛書邀之，為偵者所得。邑紳謝三賓又訐夏等以實之，夏等入獄。而舟山之師始至，泊桃花渡，仰視城上，寂無舉動。清師以大炮擊之，即退。當事詰夏之同謀者，夏慷慨而對曰：「此時更有何人？無已，則太祖高皇帝、崇禎先帝耳。」當事曰：「然則汝帛書所謂佈置已定者，何耶？」夏曰：「直為大言，鼓動人心。」當事利三賓之財，亦誣以同謀，令夏引之。夏曰：「若謝三賓者，齷齪鄙夫，建義之事，胡可假之？」三賓在旁，搏顙以謝。夏等皆論死。文瓚妻張氏、夏妻陸氏、獻宸妻朱氏、文琦妻朱氏皆自縊死。

　　斌卿既返，甚悔其一出，乃刻意為保聚之計。限民年十五以上即充鄉兵。男子死，妻不得守制，田即入官。年六十無子者，收其田產，別給口食。初，舟山之田強半屬內地大戶，至是，盡籍為官田。總計合山之田，官居其二，民居其一。斌卿欲並收其一，如土司之法，為不侵不叛之島夷而已。王翊遂入四明山。四明在漢、晉以前通謂之天台，其後分裂天台以為四明。周圍八百里，連山疊嶂，豁險之極。唐咸通元年，裘甫之裨將劉從簡率壯士五百，奔至大蘭山，據險自守。諸將共破之。大蘭，即四明之山心也。四明之為山寨，舊矣。

　　監國三年戊子正月丁酉朔，監國在閩安鎮。

　　同安伯楊耿、大學士朱繼祚攻興化，克之。興化分守道彭遇凱，南都時御史也，令其守將出戰，而登陴立大明幟。守將不敢入。

　　癸丑，鄭彩殺大學士熊汝霖及義興侯鄭遵謙。汝霖票擬，每右瑞而左彩，彩積恨之。監國次閩安，從亡諸臣之室俱保瑯琦。守瑯琦李茂者，彩之裨將也。汝霖奴子與之爭口。元夕，汝霖自監國所歸沐。熊、鄭兩家以簪珥相問遺。李茂以熊、鄭合謀奔告彩，汝霖遂為所害。彩以遵謙同姓，弟畜之，使領陸兵於牛田。鄭氏故以商舶為事，謙強取二舶，資萬計，由此交惡。汝霖見殺，謙復不秘其辭色。彩乃詐撲部將丘輝，輝扶傷就謙，求書投鄭鴻逵。謙過輝船送之，被擒。輝既擒謙而難於面之，伏艙底不出。謙呼曰：「汝鄭彩廝養，殺我，豈出汝意而相避乎？」輝出，謙乞只雞盂黍，哭奠汝霖。既畢，蹈海死。謙妾金四姐者，故倡也，嘗笞殺其婢王氏，下於獄。謙以千金出之。謙死，金四姐束藁象彩，每餽食，斬象人以侑哭。彩聞之，沉之於海中。

　　二月，以錢肅樂為東閣大學士。

　　時江西金聲桓遣北將郭天才援閩，與巡撫佟國鼐有隙。天才來降，封為忠勤伯。

　　三月，興化陷，吏科給事林嵋自縊。興泉守道湯菜緋衣坐堂上，遇害。莆田陷，大學士朱繼祚、知縣鄭廷諫死之。永福陷，兵科給事中鄢正畿賦絕命篇，投水死。御史林逢經亦投水死。長樂陷，御史王恩及服毒，妻李氏同死。建寧陷，王祁巷戰自焚死。監國在閩中，先後復三府一州二十七縣。清師調江、廣、兩浙之兵來救，所復府縣至是盡陷，僅留寧德、福安二城。

　　是月，王翊破上虞，殺攝印官。清師由清賢嶺入。義旅屯於丁山，狼顧失指，屠百餘人。有孫說者，聞丁山敗，救之，中流矢死，直立不僕。上虞遂陷。

　　御史馮京第自湖州軍破，亦間行至四明，與王翊合軍杜岙，守關▉牙，軍器甚整。北撫勒兵東渡，下令教鄉聚團練，攻杜岙，破之。其副將邵不倫亦見獲。京第匿民舍。翊以四百人走天台，依定遠將軍俞國望，復自天台至四明，擊破鄉聚之團練者，隨道收兵，一月至萬餘人，而京第亦出。

　　六月戊戌，大學士錢肅樂卒。初，涂登華以福寧州降，鄭彩受之。福寧危而後降，由於劉中藻，故幕府立焉。彩反掠其地。肅樂與中藻書，每不直彩。彩聞之，恨甚。肅樂固有血疾，亦念其恨也，疾動而卒。

　　十月，大學士馬思理卒。以沈宸荃、劉沂春為東閣大學士。

　　是歲，御史馮京第謂黃斌卿曰：「北都之變，東南如故，並使其東南而失之者，是則借寇之害也。今我無可失之地，比之前者為不倫矣。」斌卿於是使其弟孝卿同京第往，至長崎島，其王不聽登陸。

　　始有西洋人為天主教者入日本，日本俗佞佛，而教人務排釋氏，且作亂於其國。日本起兵盡誅教人，生埋於土中者無算，驅其船於島口陳家河焚之，絕西洋人往來。於五達之衢，置銅版刻天主像於上，以踐踏之。囊橐有西洋物，即一錢之細，搜得必殺無赦。當是時，西洋人方欲復仇，大舶載炮而來，與日本為難。日本講解始退。退一日而京第至。日本方戒嚴於外國，京第即於舟中朝服拜哭不已。

　　會東京遣官行部，如中國巡方御史，禿頂坐藍輿。京第因致其血書。撒斯瑪王聞長崎王之拒中國也，曰：「中國喪亂，我不遑恤，而使其臣哭於我國，我國之恥也。與大將軍言之，議發各島罪人。」

　　京第還，日本致洪武錢數十萬。蓋其國不自鼓鑄，但用中國古錢。舟山之用洪武錢，由此也。

　　孝卿假商舶留長崎。長崎故多官妓，皆居大宅，無壁落，以綾縵分為私室。當月夜，每室懸琉璃，諸妓各賽琵琶，中國未之有也。孝卿戀戀不歸。其國輕之，竟不發師。

　　王翊又破上虞，走其令，得縣印。當是時，浙東山寨，蕭山則石仲芳，會稽則王化龍、陳天樞，台州則餘國望、金湯，奉化則吳奎明、索應彪，皆鹵掠橫暴。而平岡張煌言、上虞李長祥又單弱不能成軍。惟王翊一旅蔓延於八百里之間，設為五營。王仁則專主餉，勸分富室，單門下戶，安堵如故。履畝而稅，人亦無不樂輸者。平時不義之徒，立置重典。翊所決罰，人人稱快。浙東列城為之晝閉，胥吏不敢催租縛民。郡縣長吏惴惴保守一城為幸，皆薦誠講解。翊計天下不能無事，待之數年，庶幾為中原之應也。自上虞出，東徇奉化。清師方攻吳奎明，力不支而遁，至河泊所，翊猝遇之，戰，清師敗績。

　　監國四年己丑正月辛酉朔，監國次沙涅。

　　三月，寧德陷。

　　四月，福安陷，大學士劉中藻死之。中藻在福安，清師前後來攻，所殺傷數千人。清師乃傅城十里，掘濠樹柵。中藻不得出戰，食盡為文自祭，吞金死。部將董世尚等同死者數百人。

　　張名振之喪師而歸也，斌卿每事侮之，遂去舟山，而別營於南田。平西將軍王朝先亦失歡於斌卿，而別營於鹿頸。兩人皆恨斌卿。第孥皆在舟山，未得間也。

　　六月，名振復健跳所。七月，閩地盡陷，鄭彩亦棄監國而去。名振與阮進往迎監國於沙涅，扈至南田，以健跳所處之。從亡者為大學土沈宸荃、劉沂春、禮部尚書吳鍾巒、兵部尚書李向中、兵部侍郎孫延齡、左副都御史某、兵部職方司郎中朱養時、戶部主事林瑛。每日朝於水殿。而鍾巒飄泊所至，試其士之秀者為博士弟子員，率之進見。衤闌衫巾縧，拜起秩秩。

　　監國分使使山寨拜官。授翊河南道御史，王江戶部主事。左都御史某上言：「諸營文則自稱都御史，武則自稱將軍都督，未有三品以下者。主上嘉其慕義，亦遂因而命之。唯王翊不自振大，僅授御史，在承平固為顯要，而非論於今時。諸營小或不及百人，大亦不過王翊一部，今品級懸絕，以之相臨，恐為未便。」大學士劉沂春、禮部吳鍾巒皆以為然。定西侯張名振持之不肯下。

　　初，諸營迎表皆因名振以達，獨翊不關名振。名振不樂曰：「俟王翊之來，吾為上言之也。」翊朝行在，睹其軍容，升右僉都御史，翊曰：「吾豈受定西侯鈐鍵哉？」

　　山海久不寧。有北人謀者曰：「此皆失職人所致，苟招撫而官之，無有不願解甲者矣。」會稽人嚴我公知之，偽為告身、銀印曰：「請自隗始。」遂俾以都御史，招撫山海。湖州柏襄甫、會稽顧虎臣皆降。我公將渡海，發使者入明山。翊之前營黃中道曰：「嚴我公動搖山海，寧可使之達行在哉？」烹其使，分羹各營，敢受招撫者，視此。我公踉蹌去。

　　清師圍健跳所。蕩胡伯阮進率其樓船數百至，金鼓動天，清師圍解。封王朝先為平西伯。朝先初同張柱國出海，黃斌卿留之部下，不任以事。朝先故土司，調徵塞上，累立戰功，不肯鬱鬱居間，請徇邊海。至奉化之鹿頸，四五月而聚兵數千，邊海為之出賦。

　　八月壬辰，世子生。

　　九月，健跳所飢。阮進恃昔日保舟山之力，以百艘泊舟山告急。斌卿不應，亦不使人至健跳所存問官守。斌卿喜收海盜，資其劫掠。有黃大振者善劫，獲番舶數萬金以餽，斌卿不饜。大振無以應之，逃匿朝先營，駕危言以悚朝先。朝先遂與名振、阮進合謀，上疏監國。有旨進討。斌卿遣將陸偉、朱玖迎戰，輒敗，求救於安昌王恭搗。大學士張肯堂上章待罪，曰：「所不改心以事君者，有如水。」又議和於諸營曰：「彼此皆王臣也。兵至無妄動，候旨處分。」九月十四日，胥會於海上，初皆安堵，已而陸偉、朱玖背約出洋。阮進疑斌卿之逃也，縱兵大掠，砍傷斌卿，沈之海中。二女從死。

　　十月己巳，監國駐蹕舟山。劉沂春還閩。以張肯堂為東閣大學士，朱永▉吏部侍郎，孫延齡戶部尚書。

　　是冬，有僧湛微自日本來，為阮進述請兵不發之故。且言金帛不足以動之，誠得普陀山慈聖太后所賜藏經為贄，則兵必發矣。進與名振上疏監國，以登波將軍阮美為使。監國親餞送之。十一月朔，出普陀。十日至五島山，與長崎相距一程。是夜大風黑浪，兼天雨紅魚，乘空上下，不知所往。十二日，見山，舵丁驚曰：「此高麗界也。」掉帆而南。又明日，乃進長崎。

　　凡商舶至國，例發小舟稽出入，名曰班舶。阮美喻以梵策乞師，其王聞之大喜。已而知船中有湛微者，則大駭。

　　初，湛微之在日本也，長崎島有三寺，一曰南京寺，中國北僧居之；一曰福州寺，閩僧居之；一曰日本寺，本國僧居之。南京寺住持名如定，頗通文墨，國人重之。湛微者，拜其位下。湛微所能，不若其師，而狡猾多變，乃之一島名▉裴泉者。其島中無中國人往來，不辨詩字之好醜，湛微得妄自高大。惡札村謠，自署金獅子尊者，流傳至東京。大將軍見之，曰：「此必西洋人之為天主教者，潛入吾國。」急捕之。以其為江西僧，逐之過海。日本不殺大唐僧，有犯法，止於逐，再往則戮及同舟。湛微欲以此舉自結於日本。阮美於是始知為其所賣也，遂載經而返。然日本自寬永享國三十餘年，母后承之，其子復辟，改元義明，承平久矣。其人多好詩書、法帖、名畫、古奇器、二十一史、《十三經》。異日價千金者，捆載既多，不過一二百金。故老不見兵革之事。本國且忘備，豈能渡海為人救援乎？即無西洋之事，亦未必能行也。

　　監國五年庚寅正月乙卯朔，監國在舟山。

　　三月，翊朝行在，升兵部左侍郎。

　　八月，破新昌，拔虎山。

　　九月，清師攻舟山，惡翊中梗，金帥自奉化入，田帥由餘姚入，會師大蘭山。帳房三十餘里，游騎四出，以搜伏聽者。翊避之於海。馮京第以病不能行，匿鶴頂山，為其降將所致，害於寧城。

　　時周瑞、周崔芝樓船三百餘艘，分屯溫之三盤，以為舟山犄角。亡何，芝、瑞有隙，監國使武陵人吳明中往解之。明中至三盤，構之益甚。瑞遂南依鄭彩，芝亦北依阮進。彩與朱成功爭中左所，彩大敗，泊沙涅，具表請援。芝、進既怨瑞，而張名振亦欲結成功歡，反擊破彩餘兵。

　　十月辛巳朔，日有食之。

　　監國六年辛卯正月己卯朔，監國在舟山。

　　二月乙卯，張名振殺王朝先。當斌卿之破也，阮進收其水師，朝先收其陸兵。軍資甲仗，一不以賦名振，嫌隙遂成。鄭彩之敗，振進因而墮之，朝先又不與會。是時朝先居舟山，名振治兵南田，朝先不虞其見襲也，士卒散遣民舍。名振猝至，朝先手格殺十數人而死。

　　台州分守道耿應衡遣奸細入舟山，托於日者，謂監國之祿命宜禳災星。張名振設醮，請監國行香。兵部郎中朱養時上疏爭之，謂如此舉動，使敵人聞之，當曰行朝無一人矣。

　　會清師攻行朝，松江張天祿出渫闕，金華馬進寶出海門，而陳錦總督全師以出定海。行朝聞之，張名振、阮進扈監國發舟山，舟泊道頭。

　　七月，翊還山中，所留諸將降殺且盡。二十四日，大星墜地，野雉時鳴。為團練兵執於北溪，過奉化，賦絕命詩。入見海道，海道請觀其絕命詩，授筆於翊，書而示之，乃引筆以擲海道而出。北帥將會定海，縶翊以待。翊每日從容束幘，掠鬢修容，謂諸帥曰：「使汝曹見此漢宮威儀也。」

　　八月十二日，北帥畢集，陳督訊之。翊坐於地曰：「毋多言。成敗利鈍，天也，汝又何知？」劉帥注矢射之，中肩，田帥中頰，金帥中脅。翊不稍動，如貫植木。絕其吭，始僕。從翊者二人，亦不跪。掠之則跪而向翊。清師見之，皆為泣下，曰：「非獨王公忠，乃其從者亦義士也。」

　　王江之母為金帥所得，以招江。江削髮為僧，見金帥於杭，問訊而已。安置省城，母以天年終。江買一妾，其妻日夜勃▉，鄰人俱厭之。江憐妾而黜遣其妻，妻亦攘袂數江，登車而去。聞者薄江所為。一日，江出，鄰人以其妾在不疑，既而不返，始知向者以術脫其妻也。江既得逸，遂與張名振引師入長江，登金山，遙祭孝陵，題詩痛哭。

　　是月辛酉，清師試舟海口。南師以三舟突陣，獲樓船一、戰艦十餘，馘十一人而縱之。丙寅，大霧，出師之舟悉抵螺頭門，守陴者方覺。先是，阮進詣海門議和，清師欲誘之。進以數船脫歸，值北帥金礪之舟，進以火球投礪。風轉篷腳，反擊進面，創甚，投水。北師刺取之。安洋將軍劉世勛、都督張名揚統精兵五百、義勇數千，背城力戰，殺傷清師千餘人。九月丙子，城陷。以巴臣興守之。清師士卒相謂曰：「吾兵南下，所不易拔者，江陰、涇縣及舟山而三耳。」

　　隆武帝嘗聞江陰、涇縣之以守見屠也，歎曰：「吾家子孫過此二縣，三尺童子亦當哀而敬之。」

　　大學士張肯堂蟒衣南面，視其妾周氏、方氏、姜氏、璧姐、子婦沈氏、女孫茂漪皆縊死，然後題詩自縊。禮部尚書吳鍾巒居普陀，聞變，曰：「吾從亡之臣，當死行在。」渡海入城，別肯堂自縊孔廟。吏部侍郎朱永▉被執，貝勒令剃髮污之。永▉曰：「吾發可剃，何待今日？」砍其脅，死。僕負屍出城，流血沾服。僕哭曰：「主生前好潔，今無知耶？」血遂止。兵部尚書李向中居憂城外，清師購得之，向中衰▉翔武，殺之。通政使鄭遵儉、兵科給事中董志寧、兵部郎中朱養時、戶部主事林瑛、江用楫、禮部主事董玄、兵部主事李開國、朱萬年、顧珍、工部主事顧宗堯、中書舍人蘇兆人、安洋將軍劉世勛、左都督張名揚、工部所正戴仲明、錦衣衛指揮王朝相、太監劉朝、定西參謀諸生林世英皆死之。

　　監國七年壬辰正月癸酉朔，定西侯張名振、大學士沈宸荃、兵部左侍郎張煌言扈監國至中左所。尋居金門（案：屬泉州同安縣東南）。沈宸荃艤舟南日山，遭風失維，不知所之。

　　監國八年癸巳正月戊辰朔，監國在金門。三月，自去監國號。

　　明年甲午□月□日，鄭成功奉魯王居金門。初至，禮待甚恭，既益懈。王積不能平。成功銜之。未幾，將王往南澳，成功使人沉之海中。

　　至明年乙未十一月，延平王朱成功遣阮進、陳雪之圍舟山，巴臣興叛降。

　　又明年丙申，王江復與沈調倫聚眾明山。聲勢寢衰，調倫見獲被害，江亦病創而卒。八月二十六日，清師復取舟山，進、雪之俱赴水死。

　　又明年丁酉，清廷以舟山不可守，遷其民過海。迫之，數日之間溺死者無算，遂空其地。

　　三餘氏曰：自浙河失守，雖復郡邑，而陸處者惟舟山二年耳，餘則以海島為金湯，舟楫為宮殿而已。海舶苦水，扈從者晨沐不過一盞。艙僅週身，穴而下，仍復蓋之，其與處棺中何異？監國舟名河踞，稍大，而其頂即為朝房，諸臣議事在焉。落日狂濤，君臣相對，亂礁窮島，衣冠聚謀。雖金鼇橘火，零丁飄絮，未罄其形容也。有天下者以此亡國之慘圖諸殿壁，可以得師矣。



　　◎唐王載略



　　唐王聿钅粵，思文皇帝第四弟也。帝即位福州，乃封聿钅粵為唐王，以主唐祀。汀州之變，大學士蘇觀生守虔，聞敗即撤兵入廣，而虔遂不守。適唐、淮諸王航海至廣州，時粵督丁魁楚、西撫瞿式耜已奉桂王監國於肇慶，觀生故與魁楚有隙，以為由隆武而言則宜及其弟，乃與舊輔何吾騶、布政使顧元鏡、在籍侍郎王應華於隆武元年丙戌十一月癸卯朔，擁立聿钅粵為監國。使主事陳邦彥通好桂王。

　　初五日，王遂即位，以廣州都司署為行宮，改明年為紹武元年。自舊輔蘇觀生、何吾騶而外，顧元鏡、王慶華皆為東閣大學士，而軍國事專屬觀生。

　　時議者僉曰：「肇慶監國詔書頒發，天下知有新君矣。今復蹈靖江覆轍，速外氛，二百里間立兩帝，自樹內鯁。三百年國紀，人披其葉而我刈其根矣，奚止不利孺子耶？」觀生不聽。

　　邦彥至肇慶，桂王見於舟中。太妃垂簾。丁魁楚侍立，言戰與平孰便。邦彥曰：「天潢之序固應屬王，何平之有？以言乎戰，外患方殷，寧可尋蹤譚尚、貽笑千古？不如早正大位，以屬人心。」魁楚然之。是月十八日，桂王遂即尊位。加邦彥兵科給事中，使齎詔至廣。及邦彥至而唐王已即位，遂不敢入，而貽書以報命觀生，且勸其與魁楚並力，勿國中自鬥，貽漁人利也。觀生頗不自安。

　　大學士陳子壯移書瞿式耜，請力馘蘇而趣兵東上。乃遣兵科給事彭耀往諭觀生以倫序監國後先、國家仇讎利害。曰：「上神宗嫡胤，奕然靈光。大統已定，誰敢復爭？且閩、虔繼陷，強敵日引兵西下，勢已剝膚。不協心戮力為社稷衛，而同室操戈，此袁譚尚所以早並於曹瞞也。公受國家重恩，乃貪一時之利而不顧大計，天下萬世將以公為何如人耶？」觀生大怒，戮耀於市。耀，粵東人，舊為秦令，有能聲。

　　觀生既殺耀，即集兵向肇慶。永歷帝乃命總督林佳鼎、武靖伯李明忠統兵至三水。唐王使督師陳際泰（非江右陳大士）御之。二十九日，戰於城西，唐兵大敗。

　　十二月二日，又遇唐兵於海口。時有白旗賊新就東撫，觀生用以拒敵。賊故海寇，狡猾善水戰，詐以數十艘降林，林不為備。唐兵皆大艘，乘東南風發火箭火球以焚西舟。西兵登岸，淖深三尺，人馬俱陷，全軍皆覆。佳鼎中炮死。明忠僅以數十騎免。

　　東西方相持，而清帥佟養甲、李成棟自閩入廣，潮、惠皆迎降，即用兩府印文以無警報廣州。觀生泰然。

　　當是時，廣州陸寇則有花山砦，水寇則有石、徐、馬、鄭，謂之四姓兵，觀生皆撫之為用。然桀驁不聽節制，白日市中殺人，懸其腸於官府之門，莫敢呵問。七門之外，號令不行。

　　十五日，李成棟以十七騎疾趨廣州，門者納之。王方幸學閱射，群臣朝服行禮。俄報清師且至。觀生曰：「此妄言為賊間者，斬之。」既而洶洶，猶以為花山砦人。未幾，紅笠載道。宿衛萬人倉卒未集。王乃變服逾垣，匿王應華家。尋縋城而出，走洛城裡，邏者獲之，安置東察院。成棟使餽之食。王不食，曰：「吾若飲汝一勺水，何以見先帝於地下？」遂自縊。觀生過吏科給事梁{洪金}問計，{洪金}曰：「死耳。」觀生乃大書「大明忠臣義士固當死」九字於壁而縊死。太僕寺卿霍子衡、國子監司業梁朝鍾、行人梁萬爵死之。

　　十八日，殺諸王之在廣州者十六人。何吾騶、顧元鏡、王應華皆降。
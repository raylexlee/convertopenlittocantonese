
			　　帝諱由榔，神宗之孫，桂恭王常瀛第四子也。常瀛最少，與惠王常潤同李貴妃出。萬曆二十九年冬十月己卯，與福、瑞、惠三王俱受封。四十二年，福王先就國洛陽。天啟七年，瑞、惠、桂三王始各就國。瑞國漢中，惠國荊州，桂國衡州，地皆荒瘠。而衡在江湖之表，尤為僻遠。常瀛靜守藩封，號稱賢王。正妃王氏，貴人范氏，以選侍孫氏妖媚見幸，故王、范俱不見容。後數年，選侍坐巫蠱事死，王始親二宮。生四子，長、次俱夭。崇禎十五年，三子及四子皆冠。會督撫題請，發宗人府序名玉牒。咨禮部會題，冊封三子為安仁王，四子為永明王。

　　十六年，獻賊陷衡州，蹂躪全楚。桂王由永州入粵西得脫，而世子宮監宮人等阻永州浮橋下，賊悉擄之。安仁、永明俱禁永州衛，以木柙籠之。令偽湖南道徐姓者，督兵押赴衡陽。偽道即衡陽人，壬午鄉薦也。密啟王云：「臣係新科舉人，為賊所迫至此。今倖臣起發王駕，雖一面撥夫支吾，預已遣報桂殿下，自有兵來救駕」。又囑守者都司王有成，毋令賊來驚擾。徐亦問候日數次。

　　桂王既脫走桂林，即密遣人偵視，得偽道啟報，遂謀諸徵蠻將軍楊國威。國威遣中軍焦璉飛調狼兵數千，兼程而下。十二月，復永州，二王以出，而賊兵複合。璉負永明徒行一日，覓肩輿入粵。安仁亦免。凡桂藩內外人等，俱給路費送歸藩下。而徐姓者已死於亂軍中，竟失其名。獻賊知粵西有備，乃毀桂邸木石，至長沙建偽殿，遂由楚入蜀。十七年春，桂藩父子君臣相會於桂林。廣西巡撫瞿式耜、巡撫鄭封、總兵楊國威等會議：桂藩係朝廷親王，今遭賊難至此，宜條處錢糧安置。但桂林有靖藩，不便同城。惟梧州倉庫充實，請王先行遷蹕，就近支糧應餉，然後會題請旨。

　　桂藩乃順流而下。六月始至梧州。沿江安蹕，文武咸朝。忽報福王監國南都，喜詔方到，哀詔繼至。及開讀，宣言本年三月十九日流賊李自成陷京師，大行皇帝殉社稷。桂藩伏地大哭，自辰至酉，絕而復甦，遂致疾。八月，薨於蒼梧。葬於藤縣城北，號曰興陵。守陵官每見五色雲覆之，因啟賀。且傳童謠云：五色雲，照王墳。歸南土，永自明。

　　時藩府宮眷僚屬尚有千餘。二王資囊已盡，寅支卯糧，猶不足用。而安仁素殘刻，凡永明衣食所需，仰給王兄、恒多所缺。一日安仁遣內監周明押衣篋四送永明舟中。王大喜，啟視，皆赭黃袍，別無可常御者。王為不懌。周明前啟曰：「願王勿煩惱，暫用收貯，靜俟天命有歸，自有服御之日。」

　　弘光元年（清順治二年）乙酉夏五月，清師下江南。六月，唐王監國福州。八月，詔至桂林，封永明為桂王。

　　時靖江王亨嘉密與參謀孫金鼎議以勤王為辭，遍檄四方，調集漢土官兵。又強劫撫鎮三司瞿式耜、於元燁、張同敞、鄭封及楊國威等勸進監國表文。諸臣力諫，不聽。又慮遲疑生變，於是即將藩衛及先至狼兵共萬餘人，立諭藩府文武於靖江府臨朝稱賀。是日，加孫金鼎為參贊軍機大學士；加參贊嚴天鳳、范友賢為將軍，總統左右前鋒；留楊國威為城守。即日誓眾興師，由水路出平樂抵梧州，殺官劫庫。

　　於時桂府兩王舟泊梧江，方在危急，而廣督丁魁楚已飛奏閩中，即發兵西上梧江。靖藩見所調兵不至，彷徨無計。西兵小棹，東師巨艦，一鼓之間，全軍喪沒。魁楚傳令收兵，恐驚桂府，親宋朝慰。

　　靖藩既敗，與前鋒嚴天風等十餘人駕小塘舟飛渡桂林，堅壁不出，令孫金鼎上潯州催兵應援。及抵潯州，遇參將陳邦傳等奉調勤王，率師東指。邦傳與金鼎為兒女姻，金鼎以為救援有人矣，乃告以靖江敗狀。邦傳宴之。時參划胡執恭、毛可求同席。酒半，邦傳起更衣，招執恭進密室，謂曰：「今者靖江無謀，動取敗衄。我等若少依違，禍不旋踵矣。幸金鼎自來送死。乘此擒戮，以邀大功，何愁富貴耶？」計定，復即席，謂金鼎曰：「今日之事，大人知之乎？」金鼎曰：「已知之，不必言。」再飲，沉醉，投金鼎於水。邦傳秘之，取其屍，擦灰包紮，訖，即傳諭各兵艘悉改剿逆紅旗。即夕解功至梧州。魁楚大喜，敘以首功，委鎮徵蠻將軍，協同東師，前定桂林。

　　臨城之日，楊國威旗鼓焦璉者，與國威不協，乃密令所部縛國威及嚴天鳳等，械送軍前。囚至兩廣，魁楚即命傳赴福京。後得旨，嚴天鳳、楊國威處斬，貶靖江為庶人，安置廣東博羅縣。未幾病死。封邦傳富川伯，晉焦璉都司使。

　　隆武元年（清順治三年）丙戌秋八月，福州不守。丁魁楚聞報，密會湖督何騰蛟、西撫瞿式耜、巡按王化澄等，議推監國。而閣學兵部尚書呂大器自閩至，原任兵部尚書李永茂以守制並至。時安仁王於九月病卒於梧，式耜首言永明王賢，且神宗嫡孫，應立。桂太妃王氏曰：「諸君子何患乎無君？吾兒仁柔，非撥亂才也。願更擇可者」。魁楚等請之堅，遂以十月十四日於衰▉中監國肇慶，推置僚屬。魁楚、大器為大學士，式耜以吏部右侍郎兼閣學掌銓事，魁楚兼戎政，大器兼中樞，永茂請終制，化澄以下皆晉爵。溢隆武帝曰思文皇帝。

　　福京舊輔蘇觀生，粵人也，督師援贛。贛破，撤兵度嶺。魁楚故與觀生有隙，兼聞贛敗，倉卒與司禮監王坤趣監國走梧避之。式耜曰：「今日之立，為祖宗雪仇恥，為生民援塗炭，正宜奮大勇以號令遠近。今強敵日迫，東人復不靖。苟自懦外棄門戶，內釁蕭牆，國何以立！」爭之不聽。已而，觀生使給事陳邦彥勸進，復回肇慶。

　　十一月，唐王聿钅粵浮海至廣州。觀生雖勸進，終忌魁楚，不欲過肇慶，徑回廣州。適聿钅粵至，遂與舊輔何吾騶、布政司顧元鏡、總兵林察等謀立之。曰：「吾，君之弟也。」乃自立，置六卿，年號紹武。召海上鄭、石、馬、徐四姓盜，授總兵等官，以拒肇慶。

　　是月十八日，監國即帝位。取藩封永字，又以神宗孫取歷字，改明年丁亥為永曆元年。以前署為行在。尊父桂王為興宗（校者據《行在陽秋》補廟號）端皇帝，太妃王氏為孝正皇太后，馬氏曰慈寧皇太后，立妃王氏為皇后。大赦。升賞有差。特諭不立東殿（校者案：疑是「廠」宇。下同），不選宮人。諸臣朝罷，喜相謂曰：「風准龍顏，果中興主也。不設東殿宮人，可謂美政之始。」加魁楚兵部尚書，式耜吏部尚書並東閣大學士；封潯梧總兵李明忠武靖伯。太后復召對諸臣，諭曰：「今朱家皇帝僅存此一線纘承大統，願諸先生盡忠竭力相輔之。」文武拜謝。

　　遣給事中彭耀赴廣諭觀生，被殺。廣州進兵至三水，帝乃以兵部侍郎林佳鼎督總兵李明忠、龍倫、蘇聘等御之。佳鼎，故粵中監司，與林察同姓相善。察使四姓盜詐降迎佳鼎，佳鼎信之。舟至三山口，亂作，全軍俱沒，佳鼎赴水死。肇慶大震。

　　式耜疏言：「草昧之初，惟養聖德，修紀綱，慎政教、挽人心、布威武、起用人望、招徠賢俊為首務。」

　　王坤者，舊北閹，自南都失而入閩。思文遣出，乃入肇慶，秉筆司禮監。內批改戶部郎中周鼎瀚為給事中。式耜力言不可。不聽。呂大器以病辭入蜀，內批升粵巡使王化澄為大司馬。式耜疏言：「化澄誠賢，有廷論。斜封墨敕，何可為例？請補部疏，尚得體。」

　　晉李永茂大學士，知經筵，不入直。疏薦十五人，為十五省鄉望。疏上，王坤啟視不悅。未幾，十四人皆朱之，山西道御史劉湘客獨斥。永茂怫然曰：「朝廷方以經筵責茂，茂以十五省人進，非私也。斥湘客者，斥茂也。」即日解舟去。式耜疏言：「大臣論薦，新朝盛事。司禮輒去取其間，無以服御史，何以安大臣？」王坤復疏薦海內碩卿數十人。式耜又言：「司禮抑人不可，薦人更不可。」吏科給事劉▉等疏論坤內臣，不得薦人。帝怒，叱逐▉等。式耜力持之，得復用。

　　十二月，清師由閩趨潮、惠，俱下之，潛師襲廣州。望日，唐王方視學，警報至，觀生叱曰：「潮州公文昨夕到，兵何自來耶？」清師先以數騎抵東郭門。守門者猶以為招來海上盜也，呼問之。比覺，而城不及閉。先鋒入，反據城以引外騎。執唐王。觀生自縊，祭酒梁朝鍾、太僕卿霍子衡等死之。唐王與周、益、遼等二十四王俱及於難。顧元鏡、何吾騶降。

　　二十五日，報至肇慶。瞿式耜請守峽口。司禮王坤趣帝西避之。式耜夜棹小舟留駕曰：「我兵水陸鳧至三水，可上下扼也。」爭之不得，請身留肇慶。宗人府朱容藩曰：「左右所恃，惟式耜一人，式耜留守，上行益孤」。亦不許。帝遂駕小艇上西峽，走梧州。丁魁楚以朱治▉間為總制，守肇慶。

　　永曆元年（清順治四年）丁亥正月，降清將李成棟分兵徇南韶，自率兵向肇慶。帝由梧州北走平樂。而魁楚惑於奸弁蘇聘，從梧西走岑溪。式耜隨行，而妾媵眾多，逗留梧江。惟大司馬王化澄、戶部尚書吳炳、翰林方以智、文選郎吳貞毓、給事中唐钅咸、御史程源、中書吳其雷、洪士彭、掌錦衣衛馬吉翔扈蹕。李成棟入肇慶，朱治▉間走。治▉間字子晦，浙人也，舉鄉試，有文譽。崇禎時為肇慶同知，驟升此職，至是剃髮雲。成棟別遣副將楊大福、張月等取高、雷、廉三郡。

　　二十九日，成棟入梧州，巡撫曹燁降。先是，蒼梧令萬思夔作一木龜，令人牽之，號於路曰：「降敵者似此」。及清師薄梧，巡撫曹燁以《春秋》得雋者也，因輿櫬肉袒牽羊以迎曰：「燁不天，不早事君，使君懷怒以及下邑，燁之罪也。若以罪不赦，俘諸軍門，亦唯命。若惠邀天之福，苟保首領，使得自新，君之惠也。」即涕泣不敢仰視。成棟笑而受之，釋其縛，焚其櫬。兵入梧城。萬思夔大書曹燁姓名於木龜背，置堂中。遂遁。

　　二月，帝入桂林。以吳炳、方以智為東閣大學士。遣使湖南慰勞督師定興侯何騰蛟等，並趣其兵入衛。

　　是月，式耜至自梧江，疏請徵四川文安之、▉南王錫袞為相，周堪賡、郭都賢、劉遠生等為六卿，丁時魁、金堡等為給事，晉騰蛟閣部督師。

　　是時孫可望方由川、貴入▉南。安之、錫袞以道阻不能達。

　　丁魁楚之去梧也，以三百餘艘載黃金二十萬兩、白金二百四十餘萬兩，方至岑溪，成棟追及之，戰於藤江。魁楚被殺，闔門盡沒。

　　清師入平樂，陳邦傳棄城走南寧，帝聞報大恐。王坤請召武岡鎮劉承胤入援，藉之赴楚。承胤聞召，即統兵至全州迎駕。封承胤安國公。式耜上疏曰：「駕不幸楚，楚師得以展布，自有出楚之期。茲半年之內，三四播遷，民心兵心，狐疑侷促。如飛瓦，翔手散而覆手合。」又曰：「在粵而粵存，去粵而粵危。我進一步，則人亦進一步，我去速一日，則人來亦速一日。楚不可遽往，粵不可輕棄。今日勿遽往，則往也易；今日若輕棄，則更入也難。海內幅員，止此一隅。以全盛視粵西，則一隅似小；就粵西恢中原，則一隅甚大。若棄而不守，愚者亦知拱手送矣。」不聽。又泣請曰：「東藩已失，所存惟桂一隅。若復委而去之，武岡雖金城湯池，何能長久？臣本起此以舉事，願與此地俱存亡。」乃命式耜留守桂林，各路悉稟節制。封總兵焦璉富川伯，鎮桂。封舊鎮陳邦傳思恩侯，守昭平。帝發桂林。

　　三月，清師薄桂林。式耜檄總兵焦璉。璉駐別縣黃沙鎮，聞檄，即率三百騎赴救。時山水泛溢，士卒徒涉百里，水及馬腹。臨江無舟，搜村中得漁舟二艇。士卒以次渡畢，璉乃渡。以初十日薄暮抵式耜府。式耜歡甚，拊其背而勞之，如家人父子。翌日，清師數萬猝至，數十騎直突文昌門，登城樓。式耜署在城樓下。矢及式耜綸巾。式耜呼璉，璉即袒臂控弦自下射之，一騎顛。連發數矢，敵應弦而倒。數十騎乃下，短兵接戰。璉復殺數人。時城門閉，餘騎復登城，挾馬越城而下，奔還其軍。璉即啟門而出，麾三百騎大呼直貫其營，左右衝突，所向披靡。自寅至午，斬首數千級。清師複合，璉又大呼殺入。軍士無不一當百，呼聲震天，戈刀所及，血雨肉飛。式耜復率士民擊金從之，以助軍威。清師大奔。璉復追殺數里，清師乃退。

　　初，承胤之從武岡入援也，猶尊朝廷，持正守法，逐司禮王坤為竊天子權，面叱周鼎瀚為奉寺鼻息。雅重式耜，特發兵數千援桂。既而承胤請以金吾郭承昊、馬吉翔、嚴雲從封伯，御史毛壽登參駁之，吉翔等疑疏出劉湘客指。鼎瀚遂造飛語為董卓氵▉汜之議，激承胤怒，逼帝立命廷杖，縛壽登、湘客及御史吳德操、給事萬六吉於行在午門外。諸臣申救得免。壽登等俱落職。承胤益橫，脅帝幸武岡。式耜疏請留蹕全陽，以扼楚、粵之中。不聽。

　　四月，帝至武岡，改為奉天府。以巡道嚴起恒為大學士。廣督何騰蛟招撫流寇曹志建、王朝俊、郝永忠等來歸，悉賜五等爵。晉騰蛟總制，世襲定興侯，駐衡州；巡撫堵胤錫駐長沙。聲勢稍振。

　　五月，承胤援兵在桂索餉而嘩。式耜括庫藏不足，夫人邵捐簪珥以佐之。兵卒不肯出。與焦兵主客不和，擊鬥掠市而去。

　　是時，降清將定南王孔有德、靖南王耿仲茂、平南王尚可喜統兵取湖南，進攻桂林。焦璉負創奮臂，督師撫按肘羽腹石，分門嬰守，用西洋銃擊中馬騎。清師稍卻。乃出城奮擊，自辰至午不及餐，將土枵腹。式耜括署中米蒸飯分哺之，將士俱樂用命。明日復出戰，清師旋去。式耜先令路將馬之驥伏於隔江，犄角接應。清師北，追殺二十里而還。孔有德敗走，望虞山樹木，皆以為金甲天神。幾為焦兵所及。

　　餘龍者，故江上盜也，有眾萬餘，受贛督萬元吉招撫。及贛破，龍等無所歸，出沒甘竹灘。

　　既而廣州陷，東莞人癸未進士侍讀張家玉、舉人韓如璜等起兵，攻東莞。是年春，佟養甲素聞家玉名，遣副使張元琳即家召之。家玉衣冠出見，責元琳以大義。元琳固與家玉同為癸未庶常者也。歸報養甲，復飛書諭之。家玉答書曰：「孔門高弟，太祖孤臣，如玉其人者，安可以不賢之招招之乎？生殺榮辱，惟公命。」其師林薦力贊之，遂結鄉勇何不凡、莫子元等襲東莞，入之，執新令鄭鎏，籍降紳李覺斯家以犒士。成棟帥水陸師至，家玉棄城走，以舟師屯杜▉村。村近新安，北令走。家玉令諸生陳太赤領縣事。

　　兵科給事陳邦彥招餘龍等起兵。邦彥字岩野，順德人。乙酉間以諸生走金陵，上政要三十二策。權奸阻不用。思文得其策，讀而偉之。至閩，即家授監紀推官。而邦彥亦登是科賢書。以蘇觀生薦，改兵部職方主事，監廣西狼兵。至嶺，聞變，勸觀生東保潮、惠。不聽。會丁魁楚立帝於肇慶，觀生與魁楚不協，撤兵回韶，使邦彥赴肇稱賀，且覘動靜。詔授邦彥兵科給事，令回慰觀生。而觀生已擁立唐王聿钅粵。邦彥貽書報命，遂隱高明山中。未幾，廣州破，肇、梧繼陷，將至平樂。邦彥聞之，扁舟入甘竹灘，說餘龍乘虛襲廣州。龍許之，乃焚北船百餘於東莞，遂突攻廣州。邦彥使其門人馬應房，與龍攻順德，復之。又與張家玉書曰：「成不成，天也；敵不敵，勢也。方今清師風鶴，桂林纍卵。得牽制毋西，潯、平之間庶可完葺。是我致力於此，而收功於彼也。」佟養甲訪求其家，獲其妾何氏並子和尹、虞尹於肇慶，厚待之。為書招邦彥。邦彥不復書，但判其楮尾曰：「妾辱之，子殺之，身為死臣，義不私妻子也。」養甲壯其為人，仍善養其妾與二子。後郡紳李星一、舉人杜璜以兵攻肇慶，始殺之。璜等亦戰死。李成棟至順德，破餘龍於黃連江。馬應房迎戰，死之。

　　是時，清師東指，不能復西，由是桂林稍定。式耜自三月至五月，曉夜立矢石中。推食解衣，與士卒同甘苦，故人無變志。又焦璉久將桂，得桂人心。式耜以國士遇之，獨得其死力。璉乘勝復陽朔，並下平樂。懷集縣丞徐定國向匿山中，誓不剃髮。及是，引兵復懷集。御史魯可藻督師復富川及賀縣，引兵與焦璉會平樂。陳邦傳亦由賓、柳入潯州。清師引還廣州。遂復梧。粵西再定，式耜力也。

　　以保桂功，晉式耜兼太子太師臨桂世伯。式耜辭曰：「本朝封拜文臣，自王威寧王新建外，指不多屈。或憐臣死守孤城，謂省會無虞，不妨破格以行鼓勵。其如貽笑四方何？」不拜。晉張家玉兵部尚書，提督嶺表軍務。以魯可藻巡撫廣西。可藻，和州人，以明經令新城，政最，擢御史。式耜敘軍功，特拜是職。

　　式耜復請告自劾曰：「自二月十五日移蹕之後，以迄五月二十九日，凡百有六日矣。此百六日中，遇變者三，皆極危險，萬死無一生之望者。變故當前，總辦一死字，亦遂不生恐怖，不起愁煩。惟是臣之病不徒在身而在心，不徒在形而在神。身與形之病，可療也，心與神之病，不可醫也。」又曰：「臣所依恃者皇上，皇上駐全，猶有見天之日。駕既幸武，臣復何望？請再返蹕全陽。」不聽。

　　六月，偏沅巡撫陳蓋率滇營標將趙印選、胡一清入覲。晉印選、一清都督少保。各謝恩率兵還汛。

　　時清師破杜▉村，韓如璜死之。家玉引兵入新安，成棟圍之。家玉走博羅。

　　七月，前大學士陳子壯起兵於九江村，與陳邦彥結降北廣州衛指麾楊可觀、楊景燁為內應。又收花山盜三千人偽降清師，以守東門。約以是月七日三鼓內外並起。而子壯先期以五日舟師薄城。謀泄，佟養甲捕楊可觀等誅之，並坑花山盜之守東門者。時城內兵力單弱，養甲登城，見旌旗蔽江，歎曰：「其死於是乎？」左右曰：「與坐而死，寧戰而死。」養甲奮勇出戰，發巨炮以擊陳舟。舟遂退。北風大作，養甲乘風追之。子壯大敗於白鵝潭。李成棟亦自新安至。子壯退入高明，與監軍道麥而炫、縣令朱實蓮嬰城固守。邦彥亦退會清遠。指揮向常燦殺守道於華玉，知縣章應鬥以迎邦彥，邦彥率師赴之。張家玉亦破博羅。

　　初，劉承胤號鐵棍，擁重兵，頗健鬥。及迎鑾，遂與中人迫脅朝廷。太后刺血書詔，召駐札古泥商丘伯侯性入衛。性遣部將謝復榮以五百人至。

　　式耜具疏上言：「粵西全定，請還桂林，昭告興陵。」時三王（校者案：即孔、尚、耿）已下長沙，衡州且陷。八月，進逼武岡。承胤戀子女玉帛，惟恐失之，遂降，為清師前導。

　　十八日，馬吉翔、謝復榮奉帝及三宮斬關而出。帝二子在襁褓，並乳母樊氏墮馬，失之，百官俱未知也。吉翔步從三日不得食，至一士人家，見其中堂供神宗像，與帝貌類。帝且拜且泣。士人夜夢有天神降其家，諸天人悉從，有二學士侍側。一髯而魁梧者，曰此蘇學士軾也。一秀而瘦杰者，曰此李山人泌也。士人師方以智貌類山人，士人奇之。寤，因自揣曰：「居中南向坐者，豈當今耶？」跪而進膳。帝受之，大駭。復前行，村氓皆獻雞黍。土司車佑戎服具卒乘以迎，獻黃金刀。帝皆慰勞之。

　　承胤引兵追躡，且懸牌諭內外：有知永明所向者，賞萬金。時帝與承胤相距三里。復榮請帝疾馳，而身自斷後。抵死力戰，與其卒五百人俱死王家堡。帝徒步三十里，足疲不能前，危在漏刻。會侯性率兵奄至，乃御肩輿先發。性至峽口，清師引去。帝已兼晝夜不食。暮宿羅家店。越五日，抵古泥。封性祥符侯。

　　輔臣吳炳以┬疾留武岡，被逼剃髮。兵部尚書傅作霖見獲，不屈，械項游營。遇內閣吳炳乘轎來，作霖謂炳曰：「爾做內閣耶，何不識廉恥至此？」炳歸自縊。

　　帝崎嶇入粵，次柳州。式耜屢疏極言不可他移一步。滇、黔地荒勢隔，忠義心渙。三百年之土地，僅存粵西一線。返蹕收復，號召聯絡，粵師出粵以恢江、贛，楚師出楚以取武、荊。且粵西山川形勝、兵馬人情俱有可恃，年時豐稔，飛挽有資。帝三敕留守，不赴。

　　李成棟用四姓盜鄭昌等為導，破高明，殺朱實蓮於南門樓。陳子壯、麥而炫被執。二十七日，成棟圍博羅，穴地置炮轟發之，雞鳴城陷。張家玉走。家玉幼好擊劍任俠，多結山澤之豪，故所至翕然，蹷而復起。至是，分其眾列龍虎犀象四營，進攻增城，入之。

　　九月十日，成棟救增城。家玉列三營於城外。成棟令杜永和、閏可義分攻之。城中亦突圍出戰。將士死者數千人，無降者。諸將請血戰潰圍而出，家玉曰：「矢盡炮裂，欲戰無具，將傷卒死，欲戰無人，天明俱受縛矣。丈夫立天常，犯大難，事至已壞，焉用徘徊以頸血濺敵手哉？」因起遍拜諸將，自投野塘中以死。懷銀章一，篆曰正大光明，思文所賜也。時年三十有三。官軍得其屍，集諸紳視之。李覺斯再拜賀曰：「是已。某知其一齒缺，以銀鑲之，發長可二尺三寸，今果然，死無疑矣。」然家玉父兆龍、弟家珍仍為人所匿，覺斯不得蹤跡也。家玉常乘黃馬，神駿▉疾，每臨陣，風沙慘淡，作勢怒鳴，以鼓士氣。及家玉死，馬亦躑死溪水側雲。

　　成棟又以水陸師二萬爭清遠。城破，陳邦彥猶率兵巷戰。力屈，索筆題其壁曰：「無拳無勇，何餉何兵。聯絡山海，喋血會城。天命不佑，禍患是攖。千秋而下，鑒此孤貞。」遂赴水。北兵出之，檻送廣州。在獄不食五日，惟慷慨賦詠，所傳有「大造兮多艱，時哉不我與，我後兮何之，我躬兮良苦」之句。十月二十八日，被磔。監刑者視其肝，肝忽躍起擊監者面，遂驚悸數日死。逾年，贈兵部尚書，子恭尹能以詩文世其業。

　　陳子壯至廣州，臨刑，呼高皇帝、烈皇帝不絕口。與麥而炫同日死於市。子上圖亦見獲。其家僮伯卿請寸斬以贖主人之孤，得免死。是日，佟養甲命何吾騶、黃士俊、李覺斯、葉廷祚、王應華、伍瑞隆、關捷先、陳世杰等觀之，養甲問諸降紳曰：「畏否？」皆鞠躬曰：「畏。」亦有改容詫曰：「真忠臣，真忠臣。」

　　承胤既降，北兵利其資，佯與歡飲，遂殺之。

　　時長、衡既失，何騰蛟、嚴起恒、劉湘客等咸至桂。郝永忠、盧鼎諸鎮兵雲集。式耜調和主客，撫慰有加，籌畫糧糗，日不暇給。復疏言：「柳州犭▉犭童雜處，地瘠民貧，不可久駐。慶遠壤鄰黔、蜀，南寧地逼交夷，不可遠幸。邇來將士瞻雲望日，桂林為杓樞。道路臣僚，疲趼重繭，以桂林為會極；江楚民情，以桂林為拯救之聲援。騰蛟與永忠、鼎、璉等俱分防任汛，可圖恢復。」不聽。

　　初，土司覃遇春從騰蛟於楚，潰歸，入桂林，陳兵索餉。騰蛟、式耜俱惡之。比至柳，守道龍文明承督撫密檄，佯與遇春飲，解其部曲，執遇春，送桂林，誅之。帝至古泥，遇春子鳴珂訴冤。從行者倉皇未詳其始末，對以不知。鳴珂率諸苗攻文明，文明走。遂入柳州，大掠，矢及帝舟，柳遂陷。帝倉皇跋涉，亦如出武岡時。

　　是月，陳邦傳子曾禹以二千人送駕，遂次象州。

　　十一月，式耜集郝永忠、焦璉誓於神前，刻期出師。盧鼎、趙應選分路駐兵，轉餉不絕。督師何騰蛟得展武略，攻三王之兵於全州，斬級無算，獲名馬駱駝而還。諸帥連營而軍如天津，閣道亙三百里。清師去楚。

　　帝欲幸南寧，為新興侯焦璉亂兵所阻。十二月，帝入桂林。式耜與起恒並相。式耜黎明入閣，夜分始歸。處流極之運，肅然如治朝。騰蛟仍督師出全州。

　　永歷二年（清順治五年）戊子正月，郝永忠出壁興安。永忠，闖賊左營也，前在桂林，與焦兵不相能，式耜調和之，始得其用。及壁新安，有江西進士蕭琦，式耜令永豐時所得士也，為人僉壬，以禮垣驟躋司馬。時居永忠營，百計媚之，遂言桂林富饒，留守殷厚，趣永忠赴闕。因聲言清師劫營，即撤兵西上。

　　二月二十二日，郝兵抵桂。左右趣帝遷蹕。式耜曰：「不可。督師警報未至，營夜驚，無大恐。二百里外風塵，而遽使駕露處耶。播遷無寧日，國勢愈弱，兵氣愈難振，民心皇皇復何依？潮回波逝，雖長年三老能逆挽其<同戈>▉戈哉？」左右禁近益周章不止。式耜請曰：「無已，候督師歸。果急，甲士正山立，觀兵督戰，咫尺威嚴。勸激將士，背城借一，勝敗未知。若以走為策，桂城危，柳又不危乎？彼今日可到桂，明日獨不可到南大乎？」反覆數百言。帝曰：「卿不過欲朕死社稷耳。」式耜泣下沾衣。嚴起恒曰：「遲至厥明且議之。」

　　是夜，永忠斬關而入，劫帝於寢，裸體置之城外。馬吉翔為帝具袍服襆被而行。永忠乃縛百官，劫其資財，縱兵淫掠。

　　焦璉遣人謂式耜曰：「強敵外逼，姦宄內哄，勢不兩全。願移師至桂，保公出城。駐兵城外，俟永忠城中乏食，必外掠，即統兵四面擊殺。不過數日，而賊兵可盡。然後以全為保障，以梧為門戶，協力守粵，事可萬全。」式耜以治兵相攻，恐傷百姓，且慮敵騎搗虛，不聽。

　　時帝早發，式耜疾出送駕。永忠即以數十兵遮式耜車，入掠其署。百姓奮義擊賊，俱為殺傷。式耜家人假以何督師令箭，救式耜家屬得出。式耜裸體坐署中，持令箭者逼式耜登舟。城中煙火高於樓櫓。式耜家人放舟三里外樟木港。黎明，少司寇劉遠生等至，抵樟木港。式耜已兼晝夜不飲食，唯歎息不及送駕，身不能死桂署為恨。遠生等謂：「兵變倉卒，急難著手。請下朔平間，催璉入援。發檄遠近毋內恐；檄地方紳士毋驚疑剃髮；檄一吏入桂，息煙火，收倉儲，毋為亂人所盜。」式耜然之。舟下三十里豆市井，入民屋，立草檄分路四發。明日，式耜棄小艇返桂城下，俾會城人知留守在也。仍回駐陽朔。璉兵續上，楚鎮周金湯、熊兆佐亦入桂城。式耜檄按察司僉事邵之驊部璉兵收視倉中餘米，定人心。

　　三月一日，式耜還桂署。廡舍零落，滿城暴骨，唯煙火中燔炙氣耳。式耜令軍悉屯官舍，灑除街路。其從官被掠如窶人者，漸周給之。太常黃太玄死於兵，棺殮之。撫順荒餘，收拾破傷，招徠撫字，桂城始有人跡。

　　何騰蛟方犒軍永寧，聞變馳回，而郝兵已飽掠避去。滇鎮胡一清、新興侯焦璉俱統兵相繼而至，日需粟米數百石。式耜捻發爪辦之，軍復大振。

　　清師聞桂城兵變，二十二日直抵北門。式耜慰勞軍士，勉以忠義。騰蛟督將校分師三面而出：胡一清統滇兵從文昌門，周金湯、熊兆佐統楚兵從榕樹門，督師及焦璉從北門。戰未合，璉即奮臂顧左右曰：「璉為諸君破之。」單騎橫矛，直奔清師，左右衝擊，勢若游龍。清師合而復散者數。撫粵將軍劉起蛟見璉被陷，大呼殺入，與焦璉合，連殺數百人，貫其營而出。胡一清從東至，督師撫其背曰：「兒好為我破之。」一清即躍馬奮擊，殺數十人，奪敵馬而馳。一清每乘馬，必剪其鬃。清師意為牛，遇之，輒曰：「此騎牛童子，不易當也。」胡與焦合兵轉鬥而前，金湯、兆佐率楚兵橫擊之。璉標下趙興、向貴帥銳師夾擊，皆殊死戰。向貴戰死。清師遂奔。追殺二十里，北渡甘棠而去。式耜待於北門，督師還，交相勞苦。督師乃列營榕江，諸師分兩路而軍。

　　當帝發桂林，式耜獨處孤城，已而頻傳凶問，帝每欷▉下淚。至是，式耜上疏詣行在候駕及三宮起居，帝乃大喜，知留守在也。下璽書旌美，遣官慰視憔悴狀。式耜寸縷無遺。賜紗段及尚方銀兩，並賜精忠貫日金章以表其忠。太后賜紗段、尚方銀與夫人邵。復晉式耜少師臨桂伯。璉等皆晉爵。式耜恤死事軍士家，為壇祭之。焚向貴屍，得箭鏃數升，人皆駭曰：「此楊貴後身也。」

　　是月，帝至南寧。扈蹕者，輔臣嚴起恒、馬吉翔、兵部蕭琦、給事吳其雷、洪士彭、許兆進、尹三聘六七人而已。潯、柳二府為陳邦傳所據，不貢賦稅，資用乏絕。嚴起恒乃署吏部關選於邕城，二十四縣三州鹽客藥戶皆入仕籍。

　　式耜念南寧蠻鄉不可久駐，日為帝清輦道，請還桂，督勛鎮將士直取全州。會東人有反歸信，促巡撫魯可藻繕兵以待。又念行在無講官，經筵久曠，石室塵封，何由聞得失，手書八箴於扇進之。

　　趙台者，順天人，錦衣籍，以武職改文階，升南寧添設巡撫。有才幹，能得土司心。會有湖州人胡執恭為吏部當該。在先帝時，陳邦傳因入京襲職，與執恭有舊，既而執恭至廣西，入邦傳軍。邦傳子曾禹因迎駕得預票擬，時下敕有「拜君之賜於無窮」句，遠近笑之。曾禹欲得南寧，執恭佐之，台不讓，於是陳趙治兵相攻。

　　金聲桓、王得仁以江西來歸。

　　初，聲桓本遼陽衛，襲世職，以邊咨歷楊嗣昌、史可法諸部，累官淮徐總兵。尋隸左良玉後隊。弘光乙酉四月，左兵東下，以江西屬聲桓。既而良玉死，其養子夢庚率所部降清，而聲桓不欲北行，乃自請願取江西以獻。清英王許之，遂以江西專委聲桓。還師南向，與闖部降將王體忠合營西屯九江。聲桓宣言清師馬步二十餘萬，旦夕且至，迭檄江西速降，即免屠城。巡撫曠昭解印而逃，江城人皆走。至是年六月四日，紳士及諸亡命迎聲桓於九江。十九日，聲桓至，有諸生數十迎於江乾。聲桓戴方巾，青紗金線，蝴蝶披風，受諸生廷參於舟前。廷參者初見即跪，跪已起揖，乃拜，復起揖，再拜而止。聲桓故武人，被輕衫，受文謁，喜殊不自勝，左右顧從者，當如何答禮。且笑且摳引諸生起，口中謙讓，喃喃有所云，而無其辭，頰涎墜縮如絲。諸生及從官皆目笑之。聲桓恐內有伏兵，徘徊久之，乃入城。體忠忿江城人獨迎謁聲桓也，入則與金氏分營而居，城以東者為王，城以西者為金。金所居當都會喧闐處，官府甲第萃焉。其偏裨姻族又分據華劇，網羅諸富豪略盡。以便宜署置官屬。陰忌王氏士馬精強，亦不大誅掠，漸得人心。欲遂除之，未有以發。會剃髮令至，齎文者，聲桓之叔也。令下三日，未有應者。聲桓曰：「此王兵為梗也。」明日，請體忠計事，即其揖時刺之。屍出，王兵大擾，燒德勝門及章江門，與諸金格鬥三日，殺傷相當。聲桓且戰且招，以王兵屬體忠舊掌旗牌王得仁，軍中所謂王雜毛者也。

　　聲桓念江西據江南上游，西控楚，南通閩、廣，得江西則東南要害居其大半。而身以孤軍傳檄取十三府七十二州縣數千里地，拱手歸之新朝，計清師南下以來，功未有高於己者。意旦夕且封王，次亦不失為侯耳。及收江疏還，乃止以聲桓為副總兵，提督江西軍事。視原秩更貶，於是聲桓氣沮。

　　是時福京建號，以楊廷麟為相，督師取江西。萬元吉為兵部尚書，督師鎮贛州。丙戌八月，清師陷福京。十月，陷贛州，楊、萬死之。諸嘗在閩受官得脫歸者，往往有福京閣部諸札付。然見金氏方恣殺明人士，是以游士莫敢言自外歸。金氏威震閩、楚。巡撫李風翔死，聲桓益驕。乃大治宮室，以明都司署為帥府，役夫萬餘，窮高極壯。嘗臥病思食虎，即令環西山勒三日得虎，而果得虎以脯。

　　聲桓性陰狠，能箝噤不泄。方南顧明微，內慕清盛，欲待四方有起者，因而自立。自巡撫李風翔死，北來有司益多挫之。王得仁亦望為總兵而不得，意同怏快，又屢受折辱。得仁本起群盜，隸闖營，每臨敵，未嘗有堅陣。性又獷躁，不能無惡言。或曰：「天下事大定矣，顧君命當侯否耳。富貴自有時，君其忍之。」得仁益憤，則招致方士起宮觀，煅金銀，以萬金使丹客宗超一開天室洞，將以立壇，靖致物怪，檄罡雷役使丁甲神為百勝天符畢法。所居故宜春管理王府也，深八九重。畜優伶，每演郭子儀、韓世忠故事。由此，金王兩家怨辭稍稍聞於外。

　　贛州之未破也，萬元吉嘗遣間使密誘聲桓使反正。萬從武陵楊嗣昌西征時，嘗與聲桓相識於左營也。聲桓得書不報，捕其使，械係於庭，夜乃解其縛，飲食勞苦之，問督師慇懃甚厚，未明而縱之。萬死後，其使亦間泄其語。諸歸客恬知兩家怨不得封意，則間自露其關防札印。乃言「隆武帝尚在，屢有手詔許公，能以江西歸者，即舉江西封。公亦嘗達一二乎？」未幾，江城人士走諸金門下者，受意為聲桓立生祠。祠成塑像，而請其冠服之式。聲桓令塑為華陽巾而羽衣。輿像入祠，觀者咋舌。歸客極言明復大聚，且阿意謂先授侯印，令公舉江西，待收京，且分天下而王之。聲桓喜甚，且遣間使請焉。

　　後巡撫章於天至，遇諸將益倨，日從諸將索珍寶奇貨，呼聲桓曰金副總，得仁曰王把總。先此，兩人在外固已自稱都督，自文於偏裨。至是，其部曲亦駭。一日，章宴藩司，鋪氈席地，坐聲桓等於氈外。酒半，嬉笑視曰：「王得仁汝欲反耶？」是日得仁歸，大愧其從騎。聲桓亦失色，俯首▉鞭還帥府。

　　丁亥七月，得仁提兵如建昌，章於天遣官票追其餉三十萬。得仁大怒，捶案大呼曰：「我流賊也，大明崇禎皇帝為我逼死，汝不知耶？語汝官，無餉可得，槓則有之。」聲如嘶吼，目睛皆出。杖其差官三十槓，曰：「寄章於天，此三十萬餉銀也。」聲桓聞之，謂其客曰：「王家兒急矣，所遣請印數輩皆不還，奈何？」丹客宗超一弟子黎士文者，亦輕▉喜事，舊與左兵往來。其鄰胡叟有門人官閩者，黎從買札付為官，即因為轉賣以熒惑喜事少年。又雅游於金客黃人龍之門，即因人龍自薦於聲桓曰：「若輩非能得之。明兵雖大聚，獨我知隆武帝所在耳。公誠無愛厚費，資我以往，可期而至也。」聲桓曰：「顧汝歸，何如酬汝？且功名本共之。」居有間，黎生及胡爾音夜袖兩印入帥府，一為鎮江侯，一為維新伯，篆文柳葉，上刻小篆，文曰精忠報國。曰：「此上所私賜也。」聲桓喜甚，日掛腕間。

　　八月，得仁歸自建昌，聲桓舉印畀之。得仁曰：「可矣。」聲桓曰：「待趙旗鼓歸而議之。我聞烏金王為何騰蛟所敗，已使趙旗鼓往賀，且覘何擒王否也。」趙旗鼓還，盛言烏金王不過小失利，今日大破明兵於寶慶。二人以故按不發。

　　已而巡按董成學亦覺金、王謀反有端，屢揚言欲奏聞，而索得仁歌兒。得仁恐與之歌兒則居家狀泄，堅不肯與。章於天又從索金玉杯▉等物，益滋其怒。日閉諸匠為旗幟，煉火器，制鞍甲。

　　今年正月既望，章於天率數十騎忽如瑞州，掠諸富家財。或謂得仁曰：「此恐非為索財賄也。前有滿兵數十騎，不知所往。恐其伏瑞州待撫按定議而發，脫有尺一詔出不意，公等且見擒。」得仁益急。正月晦，壽節，二十六日壬戌，官將夜習儀於上藍寺。得仁伏軍衷甲而往。上甬道，努喙睨聲桓曰：「如何？」聲桓搖首。是夕未發，文武各罷。得仁歸，盡夜部勒全營。次日癸亥五鼓，遂反，七門不啟。絞殺董巡按及成守道於帥府，盡捕逐司道府縣官，令百姓改裝。得仁遣人邀擒章於天於江中。聲桓使人迎南都舊輔姜曰廣於浠湖裡第。以姜門生故吏多仕南北者，故迎與共事，資號召也。出示安民，奉隆武正朔。金自為豫國公，王自為建武侯，姜曰廣稱太子太保中極殿大學士，皆稱賜尚方劍便宜行事。大約謂勞苦功高，不惟無寸功之見錄，反受有司之百凌，血氣難平，不得已效命原主云云。於是以聲桓中軍宋奎光為左軍都督府都督僉事，黃人龍為總督川、陝、山東、山西、河南五省兵部侍郎。

　　初，王氏演郭、韓諸戲，及請金氏祠像服式，皆左良玉舊客胡以寧啟之也。時以寧死，子甫十有二歲，封為進賢伯。諸金皆為都督，得仁婦弟黃天雷為兵部侍郎錦衣衛同知，金幕書記吳尊周為江西巡按，王幕書記陳芳為江西巡撫。府縣各屬堂佐，皆其客也。

　　時舊冠服久易，倉卒不具，盡於優伶箱中取之。一時唱導，威儀如他日。鄉民擁觀嘖嘖，唯視其翅間，前後皆禿無鬢，以此微異。私人編布寮署，而諸客首言明事者，錄並不及，唯陳大生、黎士文、林亮數人得部曹而已。其有真官閩歸而不願出者，則又坐以觀望，矯詔加銜，勒令為官，欲因劫聚義旅觀其強弱。諸客久失望，亦各自稱銜級，出所藏福京札付散賣頒給，欲羅萃山澤，別為一軍。由是職方監紀交錯於道，復如弘光時。

　　黃天雷妹有殊色，得仁為之心死，而王體忠亦欲之。故構體忠於聲桓，殺之而奪其軍，以納其妹。天雷妹尋以不良死。已而追憐悔之，乃厚遇天雷，凡事咨而行。奔走求官者皆就黃以歸建武，建武之門，幾傾豫國客。

　　前所遣迎隆武帝者丁時遇輩，趑趄道中，實不知所在。金、王亦覺其詐。微聞南來人言隆武帝已死，諸臣復擁立永歷帝於廣東，乃為福京禪詔，進諸官秩有差。然聲桓意終疑。又謀求益王世子立為監國。諸事隆武帝而嘗為魯王官者，因亦各謀迎立魯王而戴之。縉紳有識者見其舉動，各引歸，相戒勿出。東方義旅督師侍郎揭重熙、詹事傅鼎銓到城一日，並引兵還。唯姜曰廣在城中與金、王調策兵食而已。

　　王得仁西征九江，胡以寧從兄胡澹詣軍門，說以順流而下，揚言章巡撫請救者，江南必開門納君。騰檄山東，中原必聞風響應。大河南北，西及山、陝，其誰為清有也？得仁咤其言。到九江，不移時而破之。珍其鹵獲，自部送還。金亦忌王北伐，數趣使歸。得仁歸，以澹謀質聲桓。坐客皆曰：「此上策也。」時江西諸郡皆反正，獨贛未下。黃人龍聞澹謀，謂聲桓曰：「非也！不聞寧王之事乎？贛州高氏在彼。」聲桓愕然，問故。人龍曰：「昔者明有寧王，名曰宸濠，反於江西。以不備贛州，故為巡撫王守仁所擒也。」聲桓心動。會清鎮守湖廣羅總督恐其兵趣廣，欲先敝金兵於贛州，遣人遺書曰：「人心未死，誰無漢思？公創舉非常，扶大義為天下倡，咸引領企足，日夜望公至。但贛州東西要害，山川上游，公如欲通粵，則贛界其中；公欲他出，則贛乘其後。計莫若先下贛，贛下則楚地可傳檄定矣。」金乃立議伐贛。然忌王氏專制會城，脅與偕往。使使先齎冊印封高進庫，諭以利害。進庫即故興平伯高杰兄子也，初無意鬥，及見書，大怒曰：「金，皇帝耶？安敢侯我！」遂勒兵出戰。聲桓使副將向朝佐衝之。朝佐者，為聲桓刺王體忠者也。前破建昌，得金銀五十萬，聲桓出師時索之，朝佐不與，曰：「久盡矣。」及與高氏戰，追奔數十里，徑至城下。高窘甚，向戰亦疲。使人視大軍，相去尚三十里，朝佐怒曰：「此為彼五十萬欲致我死地也。」即收軍歸南昌，削髮為僧。高得復入城守，與金、王相持七十餘日。而會城空虛，獨倚宋奎光、黃天雷為重。

　　夏四月乙未朔，皇子某生，後出也，冊為太子。赦天下，詔曰萬喜。

　　十日，李成棟以廣東來歸。初，成棟之降清也，以副總守吳淞。貝勒調隨攻閩，閩下，令以偏師赴粵，不意唾手得之。及敘功疏下，進佟養甲兵部尚書，假便宜，成棟受其節制。又成棟委官署所下城邑，養甲必亟易之。以是觖望，形諸詞色。養甲不之省也。

　　時帝在南寧。成棟遣洪天耀（歙人，丁丑進士，原任湖廣驛傳道）、潘曾緯（漢陽人，辛未進士）、李琦三人齎奏赴行在，自陳謝罪，請迎乘輿幸肇慶。先是，成棟所收兩廣五十餘印，獨取總督印藏之。一愛妾揣其意，勸之舉事。成棟撫幾曰：「如松江百口何？」妾曰：「我敢獨富貴乎？請先君前，以成君之志。」遂自刎。成棟哭曰：「我乃不及一婦人。」密與布政使袁彭年、僉事張調鼎謀之。輦金十萬賂要人，以取孥於鬆。將發而金聲桓以江西反，率師圍贛。贛師高進庫求援於粵，謂「贛為粵東門戶，贛朝下則粵夕受兵。贛城三面距山，皆崇崖峭壁，仰面萬仞，勢難驟攻。第列營固守，城中乏食，不及旬日，束手待盡。我為公守，公資我糧」。佟養甲命成棟往布政移銀八萬餉之，彭年故不發以激怒其軍心。時歲大旱，群盜滿山，成棟陰結其渠魁。謂養甲曰：「贛旦暮亡，粵又寇深如此，嶺外斷不可保。彼聲言複衣冠三字耳，盍姑許之，以靖亂乎？」養甲計猶豫。成棟故令群盜逼城下，呼聲動天以怵之。養甲勉示安民，成棟請於榜尾但書甲子。成棟既得此榜，遂直書永歷年號。養甲愕然，然已無可奈何。

　　二十八日，清師復破九江。報至，江城內外皆走。車一輛，舟一渡，索值至數金。雖斬之不能禁。

　　五月五日，佟、李俱觀泛龍舟會。既而回成棟署，復開宴。優人冠帶登場。成棟謂養甲曰：「峨冠博帶，何等威儀！」養甲曰：「一朝自有一朝制度，何必羨彼？」成棟曰：「大丈夫須作千年有名的事，豈能拘拘受制於人哉？我今要歸明了。」即自去其辮，以刀付從者，請佟去辮。養甲大驚曰：「還須商量為是。」成棟曰：「有不同心，請汝頸試之，安用商量？」即越席以劍擬之。養甲懼，亦去其辮。成棟勒養甲於營中，即下令次日兵民悉解辮複衣冠。而以所藏總督印印表文上之。

　　時陳、趙方仇殺，人心皇皇，乍聞反信，皆疑懼百出。天耀等皆舊臣降清者，力陳成棟忠誠，且述聲桓事甚悉。人心始安。於是封養甲襄平伯、兵工二部尚書，成棟惠國公，彭年左都御史。時金聲桓亦藏表於佛經部面中，遣使齎至。詔封豫國公兼兵部尚書，得仁建武侯。

　　自兩省反正，士人輻輳而至。王化澄復相，朱天麟（崑山人，戊辰進士）東閣大學士，晏清（黃岡人，己未進士，原任廣東水利僉事）為吏部尚書，張風翼兵科兼翰林院，張佐良文選司郎中，黃雲袞行人，潘駿虯兵部主事，龐天壽掌司禮監。

　　時清固山譚泰、劉良佐等帥師救贛州，有獻救韓伐魏之策者，遂突圍南昌。初，聲桓反正時，推姜曰廣為督師，奉益藩世子鎮守南昌，盡撤精銳而行。姜固文士，不嫻將略，被圍，大懼，不知所為。聲桓愛高進庫才，欲降之，令軍士不得放炮，日增壘堅壁為久困計。

　　初九日，聲桓兄金成功納降，許為內應。奎光聞而殺之。王營裨將貢鼇以其軍叛，斬關竟出，而黃天雷未之知也。報至贛州，聲桓大恐，慮高兵尾之。王得仁曰：「吾聞兵法制人，不制於人。今莫若秘其警報，不令人知，督三軍之士，銳志攻城。贛城乏食，不知外救，不及三日，可卜必下。贛下，即一師守贛，一師入粵。粵知贛破，必從風而靡。然後西通西粵，右守嶺表。清師知贛破粵下，必解圍向贛。而我以逸待勞，南昌亦得息肩間出，以絕糧道，則數十萬之眾可殲於旦暮。若攻城垂破而撤兵棄之，強敵在前，贛乘其後，此危道也。獨不聞寧王覆轍乎？」聲桓以家在南昌，聞警遽退師。王兵見金兵走，亦大奔。贛師突出，自相蹂躪者數千人。

　　十九日，金、王回師，敗清師於北沙。獲西洋炮三，聲桓與姜曰廣盛服祓而迎之，罩以丹紗，鼓吹輿至德勝門郛中。聲桓有驕色，遂勒兵入城。獨郭天才以為不可，而屯營西岸。

　　是月，楚撫堵胤錫與馬進忠等攻下常德。何騰蛟聞報，即出嚴關，身先士卒，大戰日月橋，遂於二十七日復全州。進攻東安，破之。上疏報捷，不自為功，曰：「為陛下以信臣用臣者，瞿式耜一人也。」式耜冒暑往全州勞之。

　　六月三日，王得仁悉其精兵攻清，清師橫出擊之，大敗於七里街。清師素畏得仁名，雖勝，時時夜驚曰：「王雜毛來也。」得仁，遼東人，生而發備五色，故雜毛之稱聞於南北。清大將軍固山額真譚泰乃即行營掘濠溝，築土城，伐山撤屋為浮橋於章江，廣袤七里。章江故深險，當湍駛處沒水置石，疊與水平，然後加土重棧為橋。溽暑趨役，死者數十萬。會天旱水涸，功亦竟就。附郭數十里間，田禾山木廬墓如洗。其丁壯役夫，率日與薄糜一餐，水半湊之；芻蕘無遠近，辰出申還，病疫死者十七八。各旗分取婦女，同營者迭嬲無晝夜，死者亦萬餘，而其外兵死、走死、水死者且無算焉。固山額真營蒲子塘，距永和門六七里。築十餘丈高台於永和門外，登望城中市貿往來，獨行耦語，一一見之。只留惠民門縱城中出入，亦藉以俘掠，廉城內情實。聲桓諸將俱托請兵而遁。郭天才屯西岸，五戰三捷，見城中無出戰意，亦撤營去。所遣購軍糈船先後數百艘，清師又橫江夾岸擊之。

　　時王得仁率師二萬，直趨九江，姜曰廣以檄召之，得仁曰：「九江據長江要津，清兵轉輸必由之地。吾聞興師十萬，日費千金。以數十萬之眾深入攻城，而糧道已絕，非分兵攻我，即撤師東下。分則勢弱，撤則師勞。九江四面臨江，城小而固，以吾守之，未易卒下。公輩引兵徐出，東西撓擊，內外夾攻，此犄角之勢。若復棄要害，入孤城，譬猛虎陷阱，此成擒耳。」曰廣不聽。一日夜檄十四五至。得仁歎曰：「不過欲得仁同公輩死也。」遂撤兵西上。清師水陸截之。得仁首先士卒，轉鬥而前，斬首數十，奪輜重大炮什物無數。城中亦出兵相應，乃入會城。清師遂屠九江。

　　七月，瞿式耜疏請幸桂。不報。成棟復遣營鎮羅成耀率兵迎扈，即命為前導。帝乃發自南寧。敕趙台留守南太。諸臣皆扈蹕東行。至雞籠山，有景雲護覆。瞿式耜築三亭於上，以志其瑞。碑文至今存雲。

　　八月癸巳朔，帝至肇慶。成棟迎於百里外，儲銀一萬以備賞賚。加成棟太傅、翊明大將軍，總督七省諸軍。以其養子李元胤為錦衣指麾，掌紗綸房事。成棟進兵冊一部，請一應錢糧盡歸朝廷，敕部奏銷。帝命仍著勳臣成棟料理，俟恢復之日另行酌議。成棟遵受，隨貢金寶儀物及膳羞銀六萬兩。政無巨細，受成於成棟。時從蹕諸臣自負五蛇功，而成棟意不懌也。得官不由成棟題授者，悉捕繫之。內外布列，皆其私昵。

　　時清師圍南昌，水遮陸截。而得仁方娶武都司女為繼室，錦綺金寶筐篚萬千以為幣聘。親迎之日，繡旆帷燈，香燎歷亂，鼓樂前後導從溢街巷。城外高台望見怪之，意以為飾降也。笙歌方暄，忽大聲震天，火光數十道，擁黑雲如大車輪，飛墮城中。哄言城崩，舉國狂走，相蹈藉赴池井水死者無算。已而寂然，歌鼓復作，眾乃稍息。晡時得鉛彈子於澹台祠東，稱之其重八斤，蓋城外炮核也。

　　自建武新婚炮驚，酒荒日甚。城中兵相率▉醵，縱歌舞，窮夜累日。聲桓面容如土，▉▉恨而已。諸將裨啟請百不一應，惟日責姜太保，令其遣客間道出城，號召四鄉起義。胡澹與姜書曰：「國中擁百萬精強，不能出寸步，日夜荒宴，而眼穿外救。澹非辭難者，故敢與相國決。自金氏入城，▉富民，誅鋤貞烈幾盡。劉天駟家抄，西山解體。胡奇偉擒至，李鳳翔欲釋，而金卒斬之，庾嶺以南腐心。郭應銓兄弟不返，吉安恨之到今。支解曾應亨父子，臨汝莫不咬齒王氏。楊萬同時起事者，宿怨略遍四維矣。且公以附金、王而起者為義乎？不附金、王者為義乎？天下方亂，雄鷙並起。強者自立，能者因人。夫戴舊主，稱家國，此固忠臣義士所願望，而亦能者風動之資也。今之確乎巋然不與畔援為伍者，獨陳九思孤軍五年百戰。即今兩家歸正，彼前一收祁門，旋還師候駕，卒未嘗通聘幣介尺素於二氏也。其受命閩中者揭司馬、傅詹事，前入國門，已厭見其所為而去。自餘不過群盜假義名以行。盜之魁杰若蔡全才、鄧參三輩，前已為金氏蕩滅。餘豺<豸▉>為曹，聞大兵至，各先散保妻子。金之心腹，獨張啟祚起幕客守郡，宜圖得當以報。而瑞州闌僻，不能有所為。鄧雲龍以五千歲號召烏合，崎嶇武寧溪谷間，望屋掠煙，實群盜耳，以當北兵，如振落葉，雖萬眾何益？且即令義士如雲，見前者摧折戮辱如此，稍有志識，莫不飲恨祝亡。今徒假軍號，種怨自恣。目前上無真主，而欲使氣節之士為金、王出死力，其誰聽之？相國孤城瓦注，一葉蔽目，不見泰山，豈知重▉之外，所在白骨如丘陵，環南新附郭百里，村煙斷絕。人之不存，兵於何有？相國無庸談義兵為也。」姜讀竟，默然良久曰：「吾悔不用某言。」

　　初，姜之出也，道過江上，使人邀某俱出。辭曰：「某三年不入國門，久無本朝冠服。今慚見長者，何顏入郭？」姜數邀之，乃入城，謁之於故第。相見慰藉，娓娓道故。某問曰：「明之所以失天下，非左與闖耶？金則左櫱，王乃闖校，公與侯安所受之哉？十日之間，年號兩易，名雖歸明，實叛清耳。今擅除爵，恣殺人，管利權，大更張如此，是僭也。若其元閩廣而如此為之，是偽也。相君縱與同事，無後釁，後世論史，謂姜公何如人？不如引身而退，歸耕浠水之陽，無從叛。亂居美名，天道所惡也。某去矣。」姜無以答。後百日而清兵至，姜在圍城，返思其言而悔不用也。

　　時城中鬥米漸至一金。宋奎光憂諸將異趣，不足與謀，思假神道以威眾。而德勝門郛中關王廟，向有酬賽神羊神馬。聞馬朝自出就水草，夕還廟，調馴殊常，而未嘗有試鞍勒者。奎光一日早起，使備香醪，疾趨德勝門，揚言曰：「夜中關帝見夢，賜吾馬以破敵，今趣往領。」遂入廟握馬鬃不鞍而馳之。三十六營兵將、七門四民皆驚，願聽約束，從宋都督出戰。而金、王終欲待外援夾擊。奎光計復不行。

　　城中鬥米至六金。有狂僧大言於眾雲能解圍破敵，自言其名曰摩訶般若。聲桓欲驗其術。乃請以米五斗試散兵民。自辰至酉，闔城沾足。由是駭服，推為國師。每日，闔城手香隨國師環繞七門各衢市，誦摩訶般若三匝。期以某夜出城破敵，令軍士無持寸鐵，獨用葦炬數百千，午縛之，人持一炬，▉四端；豫國公、建武侯親挾竹批，率師縱馬，大呼衝陣，即破矣。得仁覺其詐，而聲桓猶惑之。黃人龍乃稱病佯狂，聲桓為求救於國師。摩訶般若曰：「咦！吾已知之。彼私飲御婦，天帝罰令爾，吾行救之。」遂偕往視疾。人龍狂言如初。聲桓戒左右縛之，且加刑拷鞫，摩訶般若曰：「我北來巡按江西御史也。」遂磔之。是日並殺章於天，解姜太保印，更以內外軍事聽全鳴時指揮。城中升米二金矣。

　　固山額真聞其窮也，以米二石，使人呼於城下，縋而餽之。聲桓報以冬筍百斤，金橘一石。固山亦笑稱其能答。

　　城中薪亦盡，撤屋以炊，米至六百金一石。有反楗重戶、枕數千金而死者。禽鼠草根木實殆盡，遂殺人而食。廢宅生雀麥，飢人食之，得仁猶稱瑞曰：「此天貽我也。」交衢直巷，先有了者為隱號，曰雄雞也，即男；伏雌也，即婦；曰有翅，即帶刀者；曰有尾，即群行者。聞無翅與尾，即共出擒而殺之。其始第兵食民，既而民復群聚掠兵為糧，後乃父子夫婦相啖。譚固山知其轉餉路絕，乃西南逐張啟祚，西北降鄧雲龍而殺五千歲，北剿餘應桂、吳扛於都昌，東收湖盜涂麟，次第擒殺。

　　胡澹憤金、王所為，以為兩人不足惜而徒沮中原之氣，病膈噎死。其二子亦為清師所殺。百姓轉為清師耳目，牛酒▉菜日至。安坐而收其斃。

　　是月，舊輔路振飛、錦衣衛康永寧、總兵汪某自閩航海朝於行在。閣臣晏日曙、兵部蕭琦相繼去。

　　九月，督師何騰蛟復永州，又復衡州。將恢長沙，而勛鎮曹志建不受節制，還屯永之龍虎關。騰蛟因頓兵。

　　李成棟拜表出師。士眾登舟，忽震雷起舟中，折中軍舡桅桿，士眾皆驚。成棟諭眾，詭曰：「此桅必有毒物，雷方擊之，何足為異？」

　　時江、廣皆反正，贛守將固山高進庫孤守贛城。初，高亦隸左部，與成棟相締盟。前此六月，成棟遣使招之，約以逾秋北救不至，當輸款。至是成棟復遣使持諭入贛，勒令反正，辭語不遜。進庫怒，碎其諭，曰：「李固山反，便得國公。我若反，亦是國公。此諭帖當與誰？今要我反，除死不為。」遂逐其使。使還，成棟即進兵擊之，敗績，回至中途，報獲奸細，得密書，則養甲遣家人約進庫為內應也。成棟還行在，密奏之，定計誅養甲。

　　時養甲在朝，其所隨北兵皆分發梧州就糧。成棟遂遣都督張世新、張祥齎餉十萬兩，率所部士馬至梧州犒師。梧有井水寺，頗寬敞，諭即寺中按簿給賞，伏甲小巷。北兵既就賞，世新令次第從小巷出，皆執而殺之，三千人無一得脫者。養甲知事已敗露，密表使人北上。復被獲。

　　十月十日，使養甲赴梧州代祭興陵。李元胤襲殺之楊柳沙舟中。成棟還奏云：「今內患已除，臣免內顧憂矣。」養甲於崇禎間由提塘官至總兵。弘光時，賄馬士英，提督南直鹽法，贏積過多。清貝勒至，攜之入閩，因同取粵。被成棟脅同反正，封漢城侯，帶閣銜。至是成棟敗歸，慮有他變，以計殺之。

　　十一月，楚撫堵胤錫統李赤心等恢復湘潭。赤心於營中稱高氏為太后，及具疏稱自成為先帝，胤錫隱忍聽之，且請封為興國侯。高氏弟必正輩，封伯者十餘人。統眾至湘潭，屠其民，長沙聞之懼，協力守之，故胤錫攻之弗克。

　　初，丙辰進士李紹祖降北，後任楚撫，守永州。騰蛟攻圍七旬，堅守不下。吳郡太倉人馬廷鸞者，舊縣令也，時亦陷城中，與紹祖居守。騰蛟獲其子，不殺。廷鸞感恩，由是城中動靜，纖悉皆知。清師援兵遂絕。紹祖乃降。械送桂林。紹祖，式耜同年進士也。式耜流涕讓之曰：「汝素受國恩，奈何生為背叛之人，死為不義之鬼？今日復何言？」紹祖曰：「天下人皆降，豈獨紹祖也？」式耜曰：「天下人皆不為紹祖，其如我何？」紹祖詞窮。遂磔之。

　　遣使召弋陽王，不至。弋陽王，江西宗室也。清師至，入建陽。其地皆深林峭壁，人喜用炮。炮卒背負，不用手攜，而發輒命中。郡王入，土人擁護之。成棟屢攻弗克。歸正後，遣科臣洪士鵬往，亦不得入。七月，有宣忠伯王承恩請行，遂齎敕往，遇王於陽山。然眾皆自恣，不聽王赴闕。卒不得其要領而還。

　　十二月，成棟率師出南安。面奏南雄以下事，諸臣任之，庾關以外，臣獨任之。當是時，朝臣各黨，自廣州來者，吏部侍郎洪天耀、大理寺卿潘曾緯、學道李琦、兵部尚書曾燁、工部尚書耿獻忠、通政使毛毓祥（武進人，丁丑進士）為一黨。自廣西來者，嚴起恒、王化澄、朱天麟三輔臣、吏部尚書晏清、吏部侍郎吳貞毓、給事中吳其雷、洪士彭、雷得俊、尹三聘、許兆進、張起為一黨。自各路來者，左副都御史劉湘客、禮部尚書劉氵景、吏科丁時魁、兵科金堡、戶科蒙正發、禮科李用楫、文選司施以徵、光祿卿陸世廉、太僕卿馬光、禮部儀制司徐世儀為一黨。翰林陳世杰、驗封司吳以進、給事李貞、御史高賚明、太僕卿楊邦翰、職方司唐元楫，以廣東人又為一黨。然行朝之權，盡歸李元胤一人。元胤修整大雅，喜與士大夫交。元胤本姓賈，成棟義兒也。以守全留肇慶。袁彭年素負時望，掌台綱。於是劉湘客、丁時魁、金堡、蒙正發等皆與之善，持論侃侃，專以尊主權、別流品、斥幸授為事，遠近望而畏之，因有五虎之目。五虎者，袁虎頭、劉（錢謙益保舉者）虎皮、丁虎尾、金虎爪、蒙虎腳也。廣省大小官員，非成棟咨不得擅除。平樂則瞿式耜為政，慶遠、柳州則焦璉為政，潯南、思恩則陳邦傳為政。通政司陳乞職官者，猶日以千計。內閣票擬，只有「著議具奏」四字。選司掌銓，僅空名而已。

　　永歷三年（清順治六年）己丑正月庚申朔，帝駐肇慶。

　　李成棟殺宣忠伯王承恩。承恩，大興人，世錦衣指揮僉事。甲申，出為福建都司，隆武正位，累官管錦衣衛事，加今秩。其標下彭鳴京等及故中丞田辟有眾數千，皆願隨承恩往召弋陽王。成棟忌之。初八日，兩舟相遇於英德縣，成棟邀承恩過舟歡飲，至夜闌，佯醉，即席手刃之。

　　時江西宗室朱由▉藝入閣。由▉藝壬午鄉舉，廣東教諭。丙戌閩省鄉試同考，受紹武命為侍讀。至是入閣，帝旨也。成棟亟命錦衣衛捕係，瘐死獄中。

　　十三日，大學士朱天麟罷。先是，潯、梧參將陳邦傳以功封富川伯，尋以迎駕進思恩侯。成棟歸正，先疏入告。進爵慶國公，官其子曾禹右副都御史。帝過潯州，邦傳挽留月餘，求守潯州，如瞿閣部故事。帝不許，許以居潯、梧。而邦傳賄誥敕中書張孟先，使易居為守。為言者追改，然邦傳進疏，則直稱世守。當成棟未歸正時，邦傳潛通降啟，以故為成棟所輕。兵科金堡承風指劾之。邦傳疏辨：「陛下蒙塵兩年，並無一位兩衙門，何今日議論紛紛若是？以臣為無將，請即遣金堡為臣監軍，以觀臣十萬鐵騎。」大學士朱天麟票擬：「金堡從來，朕亦未悉，所請著即會議。」丁時魁，堡之黨人也，怒曰：「堡論邦傳，即請監軍。堡又淪郝永忠，若請其頭，亦與之耶？」率科道官十六人直入丹墀，大聲疾呼，繳印於內閣。帝方燕語，聞之震驚，翻茶沾服。急諭諸臣照舊供職。天麟即日罷相。然天麟但言會議，固未嘗出金堡於邦傳也。第金堡往日臨清受闖賊官，發其從來，是所深忌耳。

　　江西自全鳴時受事，能軍善守，相持至八閱月。副將楊國柱私降。江南運紅夷大炮至，盡日力攻，聲聞百餘里，山谷皆震。十九日亭午，城破。聲桓知不可守，豫使匠為數棺，闔門親屬漢裝坐其中，縱火焚之，乃自衣其銀甲寶錠赴帥府荷池死。先是，聲桓病時，使人問死生於八角廟漢將番君梅钅▉之神，神曰：「死在浮漚。」至是始驗。王得仁突圍出澹台門，兵衝不得前，三出三入，遭之者輒死。與譚固山馬首相值者再，而不識其為大將軍。遂被執，支解。宋奎光城破後二日得之城西空舍，擒見固山，諭之降，不食，乃殺之。姜曰廣服儒衣冠死於禊家池。陳芳、黃人龍皆死亂軍中。餘將不知死狀者，大率皆為人所食也。人臘薰膊，充▉刃廨宇雲。

　　二十八日，起舊輔何吾騶、黃士钅▉入直。南昌已破，何騰蛟方統諸鎮兵圍長沙。清烏金王統大兵南下湘潭。馬進忠、胡一清等皆走。騰蛟曉起，營壁皆空，乃大慟曰：「五年督師，心血嘔盡，而所成竟如是，天也。」遂緋衣坐堂上不去。執見烏金王，勸之降。對曰：「王何患無降官降將哉？果以我為血性男子，何惜一劍。」遂不食七日，且死，謂寺僧曰：「取一瓢河水飲我，是水自衡來，猶吾君之水也。滌腸胃而死，暝目矣。」遂遇害。並擒其夫人某氏及幼子，皆被殺。騰蛟其先山陰人，戍貴州黎平衛。騰蛟生而所居井忽生魚，鱗具五色，居人異之，號為神魚井。登辛酉賢書。起家南陽令。時流寇充斥，至邑，輒破走之。後從巡撫陳必謙擊賊於安臯，斬首四百級，由是知名。擢武庫主事。尋備兵淮、徐，平土賊程肖宇、王道善、張方造等眾數萬。弘光建號，擢撫湖、廣，盡瘁邊事，未幾晉總督。後左兵犯闕，以討馬士英為名，騰蛟百計沮之，不聽。左兵大掠，城中人走避督署者數萬。騰蛟以印授家人速持去，獨坐於堂。亂兵入，飛矢集幾，不為動。良玉使人請曰：「公不行不強，但一語而別。」騰蛟赴之。既登舟，舟遂發，使四裨將守之。行四十里，至陽邏鎮。騰蛟罵曰：「吾封疆重臣，豈相從作賊耶？」因自投於江。守者懼誅，亦赴水死。騰蛟順流數十里，遇漁者救之，得蘇。標將熊朝佐等及士卒聞騰蛟在，稍稍來集，家人亦持印至，遂入大冶、通山之間。乙酉四月，良玉死，闖賊被殺。騰蛟自寧州間道入瀏陽向長沙。時楚人相傳騰蚊入水，浮沉三晝夜不死，有大龜負之登陸，皆以為神，爭相從之。監軍道章曠、長沙道傅上瑞、督學道堵胤錫各練兵一萬，及舊鎮馬進忠、張先璧、盧鼎等皆次第以兵來會。軍聲稍振。既而隆武建號，晉騰蛟閣部，封定興侯。並以章曠、堵胤錫為湖南北巡撫，分駐湘陰、常德為犄角，皆從騰蛟請也。騰蛟令南陽時，雅與王善，故所陳皆報可。及是遇害。章曠亦疽發背卒。

　　二月，李成棟進兵擊贛州，次信豐。高進庫遣使乞款，以緩其師。李兵老而懈。進庫夜劫之，盡沒信豐江中。成棟倉卒手提小號燈，夜半渡江，至江心，忽失所在。後三日，有鐵人鐵馬浮於水面，始知成棟死也。兵部尚書張調鼎、監軍道姚生文俱死於亂兵。

　　三月七日，騰蛟、成棟敗問至。贈騰蛟中湘王，諡忠烈。子文瑞奪情拜都御史，監胡一清軍，後以病卒。騰蛟死，家中井自是遂無神魚。贈成棟江夏王。進元胤車騎將軍，南陽侯。成棟妻妾四十八房，元胤悉勒死於廣署。聲桓亦贈王爵。皆設壇祭之。其陣亡諸鎮將，俱加贈恤。

　　以杜永和為兵部尚書，總督兩廣。敕南陽侯李元胤保扈行畿。封楊大福為安樂伯，羅成耀為宜城伯，馬寶為安完伯，四路援剿。又加都督車任重宮保，鎮守惠、潮。總兵張世新、張祥等各行分汛。命收海上四姓餘眾，訓練水師。封新會土鎮王興為高明伯，招集義旅。王興身材短小，相傳所謂繡花針者也。又封總統林時望為勇毅將軍。

　　忠貞營李赤心等潰兵於茶陵，由道州入粵西。堵胤錫以胡一清、趙印選兵守衡州，清師至，擊敗之。胤錫走道州，衡、永俱不守。

　　瞿式耜疏請兵科給事吳其雷監各營軍再出。諄諄以歲月稍暇，財賦優裕，用心盡力，修內治以自固，嚴外備以自強。且積弊之後易致中興也。一才一藝之士，靡不收羅幕府。每慨人才凋零殆盡，凡趼足而至者，非懷忠抱義之人，亦亂世取功名之士。人之歲月精神，不用之於正，則用之於邪，安可驅為他人用？故一時咸以桂林為稷下。

　　四月，孫可望遣楚雄道楊畏知及偽戶部龔彝弟龔鼎（永昌人，癸未庶吉士）、偽總兵潘世榮等詣行在，獻南金名馬，移書求親王名號。初，張獻忠入蜀，屠戮無噍類。收載蜀府金銀，道錦江而下。川將楊展截而殺之，重貨悉沉於江。獻忠遁入貴州，後誅死於西充。其勁旅尚有四部，曰孫可望、李定國、劉文秀、艾能奇，皆去獻偽號，自稱將軍，可望平東，定國安西，文秀撫南，能奇定北。四人者慨然曰：「我輩汗馬二十年，破壞天下。張、李究無寸土，甚無謂也。我當歸朝，力挈天下而還之，一雪此恥。」遂率眾入▉南。會沐天波為洞蠻所劫，即提兵討定諸夷。可望年差長，又稍知文墨，故位第一；定國以能，次之；文秀、能奇又次之，然實等夷無統屬。已而能奇死，其將馮雙禮主其營事，可望籠之以術，遂兼兩部，浸欲自大。

　　當諸軍之從貴陽入滇也，貴陽不置一守。有皮熊者，初名羅聯芳，守黔，以范礦薦授總兵。至是，遂以其軍入貴陽而據之，報稱恢復黔省，駐平越。大學士王應熊還自京師，開幕府於遵義。有綦江人王祥者，委任特專，應熊死而祥據遵義。各疏告行在，言今之入滇者為張賊餘櫱，名雖向正，事豈革心，朝廷無為所愚。

　　及滇使至，朝議以為不可，不行封賞。兵科金堡言：「祖制無異姓封王者。」楊畏知曰：「不與無益，彼固已自王也。一旦降號公侯而能欣然受命者，此純臣之節，寧可望於若輩。若因其向義，破格明恩，猶幸收用於萬一。且法有因革，今時異勢殊，土宇非故，猶必執舊法耶？」議久不決。於是龔鼎等先歸。

　　廣西之南寧，與滇省之廣南壤地相接。而可望來書有不允敕號，即提兵出戰等語。陳邦傳以兩廣告急，兵備單弱，密存異志，欲私結可望。其中軍武康伯胡執恭者，紹興人也，謀以原請空敕，私填封可望為秦王。又鑄王印，令執恭率兵五百齎赴▉南。矯敕所載，崇之以監國，許之以九錫，推以總攬朝政，節制天下兵馬，事之以父師。可望大喜，迎拜受敕，宣諭黔、滇文武。款贈執恭，具表稱謝。執恭偽稱遣使齎奏，滅其表，不以聞也。又請與可望合營，許之。留為總理提塘，以通兩粵聲息。

　　時清師入衡州，又敗忠貞營於柳州，追至龍虎關而還。先是，正月，金堡參何吾騶，謂與司禮監夏國祥此呼彼應，有若枹鼓。吾騶不自安。五月四日，慈寧太后垂簾召吾騶及堡，為解釋之。

　　督師堵胤錫來朝，道龍虎關，楚鎮曹志建遣兵圍之。志建，鄞人也，字光宇，世襲滄州衛。清師入京，闔門死王事者九十三人。胤錫初為長沙守，與志建善。時志建為楚將，封保昌伯，有眾數萬，屯三湘之南界。地險而僻，得免蹂躪，志建安之。忠貞營兵敗，過其地，大掠。志建恚甚。時胤錫復督忠貞營入衛，志建並憾胤錫，迎入龍虎關，阻隨行將士五百人於關外，一夜盡縛而殺之。胤錫寓佛寺中，幾不得脫，聞粵西明經何圖復方結寨楚、粵界上，使人告以難。圖復率兵迎之，因得脫，走至賀縣。圖復尋為志建所殺。

　　六月，胤錫至肇慶，召入閣。三日，加督師大學士兼尚書，賜白鏹五千錠，使調李赤心、高國勛等於藤、鬱間，率之出楚。國勛等皆自成部將，所謂高李十三家者也。自何騰蛟招撫後，請封赤心興國公，國勛鄖國公，協守湖南，名為忠貞營。騰蛟死，堵胤錫撫之。湖南既失，赤心等由郴桂竟趨梧州，大縱淫掠。欲入廣東，胤錫力主其議。李元胤曰：「我輩為子時，公何不來復廣東？今反歸後，乃來爭廣東乎？陛下在此，他來何為？」胤錫語塞而止，移瞿式耜書曰：「上有密敕雲，東人握君於掌，一朝不戒，生劫入舟，朕不復有中土之望。唯卿與先生圖之。」

　　初，清師入南都，滇將趙印選同王一青、王永祚出滇勤王。至江西，與高進庫戰，襲其老營，盡殺其父兄妻子。進庫忿，戰益力，破滇軍。三人走湖南，投閣部何騰蛟。及騰蛟被執，楚地盡陷，三人相謂曰：「吾儕以勤王出滇，因國破君亡，暫依何閣部。今閣部死，軍新破，不可復振，將死封疆乎，則吾無封疆責。將就降乎，則當時之出滇者謂何？桂林留守督師仁慈好士，可與共當一面，盍往焉？」收殘兵得萬餘，宵走桂林。式耜大喜，遣使郊迎。但部署不嚴，所過劫掠。焦璉部將趙興好剛使氣，怒滇兵之橫，遂治兵相攻，殺滇兵四五人，幾成肘腋之變。式耜亟召焦璉與語曰：「國家危在旦夕，方賴諸將軍協力同心，共扶社稷，豈容相鬥？」兩軍皆感泣。璉斬趙興以謝滇諸將，事始得釋。

　　是時，楊畏知將回滇。朝議賜可望一字親王章而無封號。畏知西過梧，遇堵胤錫，曰：「可望業自王▉南，今賜之印而無國名，是猶靳之也。激猛虎而使噬人，奈何？」胤錫然之，為補牘入。七月，始封可望為平遼王，賜國姓與名曰朱朝宗，定國曰李如靖，文秀曰劉若▉，爵皆為公。畏知至，可望始知初封之偽，顧深恥之，曰：「為帝為王，我所自致，何藉於彼，而屑屑更易，徒為人笑耳。」仍厚待執恭，屏畏知所齎篆不用也。具疏辭封，曰：「臣惟一意辦賊，成功之日，始敢議及封爵耳」。定國、文秀亦辭賜名。可望雖不受爵，然已張皇其稱。土司懾服者，修省貢獻，已仿親王禮行事。沐天波亦謙讓不敢以公爵均敵。

　　滇土略定，封黔鎮皮熊為匡國公，播鎮王祥為忠國公，新興侯焦璉開國公，防滇寇也。

　　趙印選遣將王永祚、張明剛同圍永州。

　　八月黃士俊、何吾騶罷。時台諫橫甚，金堡等以李元胤為東援，瞿式耜為西援，嚴起恒為內援，焦璉為外援，朝政在握，輒行白簡，政府票擬，置底簿以待之，任其改削。黃、何入直以來，彈章盈篋，至是告歸。

　　遣使以蠟丸封國姓成功為延平王，封薊國公吳三桂為漢中王，皆不報命。

　　九月，嚴起恒獨相。是時，清定南王孔有德攻道州。永國公曹志建與戰，敗，遂出白金二十餘萬置營中，令曰：「斬一級者賞金一錠。」軍士爭先赴敵，殊死奮擊。清師大敗，斬首無算。遣人獻捷。

　　陳邦傳鎮粵西，橫州徐彪、鬱林梁士奕各聚兵據境，邦傳不能制。聞赤心等至，思借之以為重。乃與盟，結為婚姻，以討徐彪等，且藉其力以傾東勛。忠貞營遂散處賓、衡境上。居民苦之。邦傳亦不能堪，幸堵胤錫之調之出楚也。而赤心等初敗於郴州，殘破之餘，不樂北出，欲請高、雷二郡以息士馬。胤錫不可。數日，竟拔營而西。胤錫恚恨病作。

　　十月，別部劉世俊、劉國昌使人來告，願從出楚。胤錫悅，親至潯迎之。

　　十一月，二劉果至，遣東下梧以待；並檄他鎮兵，期以望日北發。忽感寒，疾遂篤，草遺疏，自為誄詞。潯流湍急，時舟居且夜半矣，命從者解維放舟。曰：「吾荷國重任，不能免冑赴鬥，馬革裹屍，今斃命臥榻，死有餘恨。固不若自沉於江，葬江魚腹中耳。」從者力諫乃止。以二十六日卒。贈鎮國公，諡忠肅。子世明，是夏先卒於軍。

　　忠貞營次橫州，赤心死，高必正統其眾。

　　王永祚、張明剛之圍永州也，永城三面距水，二將以陸軍臨其一面。北帥李鬥東堅守，至五月不下。十二月十二日，清定南王孔有德統兵至，銜枚疾走，繞出河外，乘其不意襲其營。自相擾亂，棄甲兵而走，逃入山谷。百姓恨滇營之虐掠也，爭縛而獻諸定南。唯焦部將張明剛全師而還。留守瞿式耜頓足曰：「吾畜銳兩年，一朝奔潰，豈天果不祚明耶？」自是粵西門戶危於纍卵。

　　清師遂入南雄，屠之，西上韶州。羅成耀棄城走，至廣城，會輔臣何吾騶輦餉至行在，成耀劫之。乃密敕李元胤於席間斬之，以正失守封疆、縱軍劫掠之罪。

　　時郝尚文守潮州，其子囚於南京。已遣人通馬部院國柱。及是，清師至潮，尚文遂降。

　　永歷四年（清順治七年）庚寅正月乙卯朔，帝在肇慶。

　　南韶報至，百官爭竄，家丁沿途殺人。帝將戒舟西上，兵科金堡爭之，不得。瞿式耜疏曰：「粵東水多於山，雖良騎不能野合。自成棟歸順，始有寧宇。財賦繁盛，十倍粵西。衣甲糧餉，內可自強，外可備敵。村官兵士，南北相雜。制勝致王，可操券而求也。且韶去肇千餘里，強弩乘城，堅營固守，亦可待勤王兵四至。《傳》曰：『我能往，寇亦能往。』以天下之大，止存此一隅，退寸失寸，退尺失尺。今乃朝聞警而夕登舟，不知將退至何地？」疏再上，而帝於九日登舟，十三日解維。百官踉蹌就道。提督禁旅都督同知南陽侯李元胤慨然曰：「百官皆去，將委空城以待敵耶。」獨監守不去。二十六日，舟至梧州，即舟中為水殿。文武羅列，棲於梧江之濱。

　　二月，清師圍廣州。命調陳邦傳、高必正入援。邦傳久與東鎮構隙，且怨金堡等之善元胤也。奉調赴援，意在修怨。

　　三月，戶部吳貞毓、詹事郭之奇、兵侍程源、萬翔、禮科李用楫、戶科朱士鯤、李日煒等迎邦傳意，合疏論袁彭年、金堡、丁時魁、蒙正發、劉湘客罪。馬吉翔幸於帝，時窺太后，金堡欲殺之。戶部吳貞毓薦縣令於李成棟，得賄八百金，金堡奏其事。二人切齒。劉湘客貪，丁時魁富，金堡刻，有所彈劾，金輒先之。袁彭年，中郎子，神宗朝東林苗裔也，與東諸侯善。蒙正發給事，其鄉人每除降，輒出五人手，遂為眾的。奉旨，彭年反正有功，免議；餘下錦衣獄。掌衛事張鳴風鞫之。嚴起恒請對於水殿，不得入，復率諸臣伏沙灘求免刑。程源立舟頂揚言曰：「金堡即『昌宗之寵方新，仁杰之袍何在』兩語，便當萬死。」其聲達慈寧之舟。蓋堡駁御史呂爾疏，有「臣何人也，而何人也。以仁杰之袍，賭昌宗之裘」語，故源以為言。留守瞿式耜閱邸報，得堡疏，愛其文，憐其遇，至於泣下。上疏申救，謂中興之初宜保元氣，勿濫刑。再疏爭之曰：「詔獄追贓，乃魏忠賢弄權煅練楊左事，何可祖而行之？內頒敕布四人罪狀，乃出忌者之手。」式耜封還，謂「法者，天下之至公也，不可以飛語飲章，橫加考案，開天下之疑。且四人得罪，各有本末。臣在政府，若不言，恐失遠近人望。」凡七疏，不報。獄具，杖金堡、丁時魁，削奪袁彭年，而劉湘客、蒙正發亦遣戍。於是馬、吳及朝士並恨式耜，思中傷之。

　　四月，高必正至。李赤心之死也，其黨張良籌四虎等一時物故。必正疑邦傳藥之。邦傳亦恨必正等久擾其境。必正率所部西回，惟邦傳東出，駐清遠，馬吉翔等駐三水，俱觀望不敢進。時廣州被圍日久，江寧伯杜永和棄城奔海口。李元胤以檄責之。永和復還廣州，為堅守計。乃進永和爵為侯。

　　五月，掌衛事張鳴鳳臥病。忽如夢魘，見青衣人四，求與之坐。隨出大牌，謂鳴鳳曰：「天子欲來，閻羅查驗幽冥兵冊，先取官四十八員，聽分職事迎候，故來延公耳。」鳴鳳視牌，果得四十八名，而俱不注銜。內為鳴鳳熟識者共一十八人，皆行在文武也。遂默識之。既醒，令人記籍其名，為內閣王化澄、兵侍程源、提督太監徐元、尚寶大監周進賢、錦衣衛王之臣、國舅王惟讓、皇親姜佐周、京營總兵劉大用、張應舉、禮科朱士鯤、清近司陳家相、勇衛旗鼓沈天德、西寧侯宋國柱、祁陽伯楊奇、藩鎮軍門朱容藩、朱盛濃、援剿督鎮成大用及鳴鳳也。至是鳴鳳疾卒，餘皆相繼病殞，惟宋國柱、楊奇尚存焉。

　　高必正與興平侯黨守素率兵自梧州來朝，而李元胤亦至自肇慶。慈寧垂簾召三帥賜封，元胤伏地請死曰：「金堡等非臣私人，果有罪，皇上何不處之於端州？今若此，是臣與堡等為黨也。向以封疆急，不敢請罪，今已稍定，敢請其罪。」帝慰勉再三曰：「卿大忠大孝，朕不疑卿。」元胤曰：「皇上既不疑臣，何故以處四臣之故賜臣敕書、令臣安心辦事乎？慈寧曰：「卿莫認金堡等是好人，卿如此忠義，他卻謗卿謀反。」元胤曰：「說臣謀反，還是有本？還是面奏？還是傳言？」帝不答。必正曰：「皇上重處堡等，是也。但處堡等之人，不如堡等，處堡等之後，亦無勝堡等之事。」慈寧曰：「只滇封一事，豈非金堡誤國？」諸臣皆不敢對。

　　六月，廣西巡撫魯可藻以丁艱去職，登舟將發，永國公曹志建、榷稅官劉成玉劫其資。宣國公焦璉聞之，怒，即遣兵討成玉。成玉奔永國軍。兩國幾治兵相向。前行人司瞿共美時在恭城，聞之，致書永國曰：「方今天子蒙塵，強敵四逼，唯藉群公固廉蘭之交，繼桓文之烈。乃忘君父之大仇，修細人之微隙，後世以此為何等舉動哉？」志建悟，即杖殺成玉。兵始解。

　　七月，焦璉帥師入衛。

　　八月，孫可望遣偽總兵常榮率兵三百人至梧州，入貢黃金一萬兩，良馬一百匹。復以黃金四萬賄朝貴。疏奏列秦王銜，且以不願改封為請。廷臣愕然，謂可望既歸誠，不合以私封擅奏。因召榮面質之，曰：「是奉上恩，遣胡執恭親齎敕寶所封。」於是諸臣始知為邦傳矯旨。因議秦王乃親藩上十五王之首，輕犯宗牒，有違祖訓。但國家多事，須恃滇、黔為援，宜姑與王爵。惟更易字樣，另遣敕諭為可。匡國公皮熊首參可望不道。留守瞿式耜疏請斬胡執恭以正欺君辱國之罪。有言於帝者，曰：「不若賜之璽書，直雲皇帝致書秦王，則前此葛藤斬斷。」已允行矣，而高必正出疏爭之。閣臣嚴起恒亦堅執不許。會內江楊鼎和至梧，力言王封之非。起恒悅，授鼎和兵部尚書。議遂寢。由是可望怨兩人次骨。

　　既而朝議擬封冀王，遣太監夏國祥齎敕宣諭。俄聞國祥被殺於養利州橋下。再遣司禮監趙進齎赴，復報中途被劫，羈進不遣。又遣御史姜爾文入黔、蜀聯絡，道經可望營，亦留不遣。蓋可望惟患朝使之宣揚真偽也，故但係朝使未經人耳目者，密殺之，否則留禁之。皮熊在黔，畏其相逼，九月，遣官李之華通好稱盟。可望致書曰：「貴爵坐擁貔貅，戰則可以摧堅，守則足資保障。獨是不肖有司，罔知國本，徵派日煩，民生日蹙。黔中多兵出之途，寧無救災恤鄰之念，而以不谷為假道長髮之舉。若黔若滇，總屬朝廷封疆，留守留兵，無非綢繆糧糗。惟欲與行在聲息相通，何有一毫私意於其間？若止以一盟了局，為燕雀處堂之計，非不谷所望於君子矣。」熊得書，愈懼，避之苗寨。黔中院司道官會請前軍都督白文選入黔省。可望下教安定之，遂下平越，收其軍。令所屬文武呈繳濫札，武職加授總制參游，文職加授監軍督餉，部卿僉憲，概行裁革。

　　王祥招烏合六七萬，分為三十六鎮，與滇兵一戰於烏江河而大潰。祥乃裹其文繡、珠玉、金寶之屬，作竹夾三千背，使牙將負之先驅。眾心盡懈，多送款可望。可望掩擊之。祥夜走。牙將已劫其貲而去。比曉，失妻子，從者僅百餘騎。追者至，祥率死士數十人短兵接戰。創重，自刎死。可望遂下遵義。於是寶慶駐鎮南陽侯張先璧、馬進忠等，由湖南入黔，皆歸可望。其勢益張，地與粵西相接。

　　十月，清師陷廣州。范承恩迎降，杜永和率舟師入海，奔瓊州。

　　十一月五日，清定南王孔有德入桂林。初，式耜分佈趙印選、胡一清與焦璉、楊國棟等兵扼榕江，及是，一清等佯以分餉入桂，榕江其空壁也。武陵侯楊國棟、寧武伯馬養麟方馳出小路，軍榕江，未見敵而四潰。式耜發使趣印選兵出城。城中大亂，沿途驅掠。式耜令戢不得。城外潰兵，雲飛鳥散。水東門外煙火蔽天，鳴鏑聲繞城。靖江王及綏寧侯蒲纓出走，王世子及其次子俱縊於宮中。式耜方巾行衣，危坐署中。胡一清躍馬入署曰：「至矣，至矣。公上馬，且從一清去。」式耜曰：「去何之？從一清去，何如從留守？」因舉杯屬一清曰：「能飲酒乎？」一清曰：「今日豈飲酒時？」遂躍馬遁。

　　江陵張同敞號別山，故相居正孫也，以總督監胡一清軍於靈川。已南走矣，中道問瞿公安在？曰：「尚在城。」同敞曰：「安可使留守獨殉社稷？」遂回從江東泅水過江，不入寓，過式耜署。式耜喜曰：「同敞至，我死不孤矣。」同敞曰：「事迫矣，公將奈何？」式耜曰：「封疆之臣，知有封疆耳。」同敞曰：「然君恩師義，敞當共之。」式耜曰：「子無留守之責，可以去。」同敞正色曰：「死則俱死耳。」遂留，與式耜飲。明燈正襟而坐。督標戚良勛牽三馬至，跪而請曰：「公為擁戴元老，係國安危。身出危城，尚可號召諸勛，再圖恢復。」式耜曰：「四年忍死留守，其義謂何？我為大臣，不能禦敵，以至於此，更何面目見皇上、提調諸勛乎？」遣之出城。復有家人泣請曰：「當忍須臾，次公子從海上來，二三日且至，萬里赴行在，乞一面而訣。」式耜曰：「吾重負朝廷，尚念及兒女耶？」亟揮之曰：「去，毋亂我。」

　　厥明六日，清師入。二公衣冠南面坐，兵士望見，以為神，不敢入，乃發數千人圍之。被執。式耜欲入與妾訣，同敞牽臂止之曰：「徒亂人意耳。」遂行。見定南。定南曰：「汝閣部耶？好閣部。」式耜曰：「汝王子耶？好王子。」定南箕踞於地，曰：「坐。」式耜曰：「我不慣趺坐。」定南肅然起，且揖之。見同敞，曰：「汝何人？」左右命之跪。敞大罵曰：「汝非我毛姻家僕耶？提溺器時，誰為汝跪？」定南大怒，厲聲曰：「餘大聖人之後也。」敞曰：「汝等已為虜，辱侮先聖，罪當死。」定南氣咽，直前批其頰。旁武士或牽項，或以刀背折足，強作跪狀。敞大罵，不屈。牽去，將斬之。式耜正色叱曰：「張司馬國之大臣，不得無禮。死則吾同死。」定南素重留守，悚然遂止。因曰：「某年二十起兵海上，橫行山東，南面稱孤。後為清將，賜號稱王，擁眾數萬，任以南方之事。富貴如此。公今日降，明日亦然。《語》曰：『識時務者呼為俊傑』。清自甲申乘闖賊之變，躪入中國，五年之間，南北一統。天時人事，意可知矣。公守一城捍天下，數年於茲，屢挫強兵，能已見於天下，尚復誰為乎？不若轉禍為福，建立非常，以事明者事清，毋憂富貴。空以身膏草野，誰復知之？」式耜曰：「汝為丈夫，既不能盡忠本朝，復不能自起逐鹿，稱孤未幾，甘為鷹犬。俊傑固如是乎？尚得以時務富貴欺天下男子耶？本閣部無功德異能，受累朝大德，位三公，兼侯伯，常願殫精竭力，掃蕩中原。今志不就，自痛負國，雖刀鋸湯鑊，百死莫贖，尚蒙恥求活耶？一死足矣。毋多言。」定南知不可屈，愈欲降之。同敞叱曰：「豈有天朝大臣降者？」定南愈重之，館兩人於別所，防禦甚嚴，而供張飲食如上賓。

　　式耜日與同敞賦詩，慷慨賡和。清臬司王三元、蒼梧道彭曠，皆式耜裡人也，定南使說以百端。不應。復進曰：「國家興亡，何代無之？生若朝露，何自苦如此？公可剃髮為僧，自當了悟。為世人所不能為，豈僅僅守拘儒之節耶？」式耜曰：「僧者，降臣之別名也。佛即聖人，聖人，人倫之至也，未識人倫，何謂了悟？」王、彭見其至誠，喟然曰：「嗟呼！此真正人。」不敢復言。

　　會式耜遣死士遺焦璉書，極言清兵羸弱、城中空虛狀，勸璉急提兵抵桂林。且曰：「中興大計，毋以我為念。」邏卒得之以獻定南，定南大恐。

　　閏十一月十七日晨，請二公。式耜方食。食徹，與同敞振衣出。謂敞曰：「我兩人多活四十一日，今事畢矣。」敞曰：「快哉！行也。今日獲死所。」士卒皆為泣下。二公顏色不變，洋洋如平時。敞藏一白網巾於懷，至是服之，曰：「為先帝服也，將服此以見先帝。」至獨秀山下，式耜指曰：「一生只愛泉石，願死於此。」整衣冠爭就刃。俱被害。日色無光，大雷冬發。遠近士民皆為流涕。同被難者，旗鼓陳希賢、錦衣衛楊芳齡、家人陳祥。

　　先是初三日，式耜知桂必不守，遣坐營徐高齎印、謝表赴行在。道阻，匿陽朔山中，清師獲之。至是亦同殉難。滇營一卒怨同敞，剜其心食之。定南怒，戮之於市。

　　清將馬蛟麟蒞殺，雅重式耜，以葦席覆之，加土其上。時給事金堡已為僧矣，上書定南，請收葬。許之。越三日，侍御姚端、式耜門下客吳江、楊▉藝入王邸，謀殮兩公。啟視留守，刃血在頸，身首不殊，面如生。兩人撫之而哭，曰：「忠魂儼在，知某等殮公乎？」忽張目左右視，楊撫之曰：「次子未見耶？長公失所耶？」目猶視。端叩首曰：「吾知師心矣。天子已幸南寧，師徒大集，焦侯無恙。」目始瞑。遂具衣冠殮，淺葬兩公於風洞山之曠地。姚端築室其旁，與清凝上人守墓不去。事聞，贈式耜粵國公，諡文忠，贈同敞江陵伯，諡文烈。臨難詩載在《浩氣吟》。

　　時廣州亦先四日為清平南王尚可喜所破。報至梧州，帝於十一日登舟幸潯州。勇衛提督周金湯大掠梧州。陳邦傳在清遠聞之，飛帆先歸，邀帝於藤江，將謀劫之以為重。十二日，帝舟衝雨而過，邦傳謀不及發，而百官及鹵簿之舟在後者，邦傳劫之於江。殺部郎潘駿觀、童英、許王鳳等，以帝鹵簿陳列營中。帝及三宮易小舟前行。十六日，至潯州。二十八日，駐蹕南寧。馬吉翔、李元胤追從後至。從官稍集，飢凍無人色。括行囊並吉翔所獻得四千金，散給之。

　　十二月，勇毅將軍林時望以京營潰散空虛，捐貲招募，收集游兵數千，及是方至。戎政馬吉翔所部皆失，忌時望獨擁重兵，遂與龐天壽等密奏時望逗留有異志，不早圖，變在肘腋。時望初至，十七日早，矯命犒兵，預令健丁即演武場擒時望，以弓弦勒死。時望本黃得功偏將，貌極偉麗，膽力過人。自入行畿，保扈功最著。雖驕悍如郝永忠等，皆嚴憚之。時望被害，於是禁旅無人。

　　永歷五年（清順治八年）辛卯正月乙酉朔，帝在南寧，行殿受朝賀。

　　十日，祀太廟。諭東閣大學士文安之督師經略楚、豫，賜上方劍，便宜行事。

　　時趙印選率兵入行在，鼓噪拔餉，搜括宮中簪珥及布帛▉褥綿絮等物而去。

　　二月，孫可望遣偽將軍賀九儀、總兵朱養忠、張明志、張勝等率兵入衛南寧。初，以冀王封可望，終以不允秦封，切齒朝士。監軍楊畏知曰：「秦固美號，然假何如真？」可望不悅。李定國等亦勸可望趣畏知行以終始之。畏知行未至，可望已遣賀九儀等至南寧，求阻秦封者而甘心焉。九儀朝見後，使人盜殺楊鼎和於崑崙關，即舟中殺閣部嚴起恒，投屍於水，隨殺兵科張載述、劉克珍、吳霖等於各署。朝臣惶怖。龐天壽、馬吉翔叩請之，九儀曰：「前者國主請封，此數人實阻之，故奉令來殺之耳。」天壽等具以邦傳擅封、今已改造冊寶、齎頒前去告之，九儀唯唯而退。起恒死三日，有漁者報云：「江中有浮屍順流至，一大虎入水負之入山，以爪掊土，方事葬埋。」時賀九儀在司禮監署，聞之，遣人往視。虎尚在旁，墓已成矣。虎見人，乃搖尾緩行去。九儀亦為驚歎。楊畏知入朝。詔進東閣大學士，入直辦事。畏知，陝西寶雞人，舉鄉試第一。崇禎庚辰，以保舉特用，曆官▉南金滄道。好言王霸之略，故為可望所重。及朝行在，帝以孫氏故，引之內閣。畏知疏辭再三，不允。九儀譖之可望，遂疑其貳心於己。

　　三月，三宮上田州。

　　二十五日，賀九儀修行宮，為帝駐蹕。

　　是月，遣使偕賀九儀齎補秦王金冊於可望。可望大喜，遠迎拜受。隨遣偽中書楊惺先奉表稱謝，略云：「秦王臣朝宗望闕奏謝。臣自入滇以來，紀年而不紀號，稱帥而不稱王，正欲留此大寶，以待陛下之中興。此臣耿耿孤忠，矢之天日者也。」諸臣得疏，額手相慶。

　　四月十二日，太后王氏崩於田州。十四日，訃聞。十七日，成服。二十三日，奉安靈輿於慈寧宮。喪禮以日易月。

　　先是庚寅十月，式耜遣孫檢討昌文入行在，辭世襲臨桂伯爵印，且陳桂林不可守狀。聞警，辭朝，同巡撫魯可藻、御史朱田麟間道而上，阻山中。至是月，為叛將王陳策扶之以出，至梧州。大學士方以智為僧在大雄寺，聞昌文將至，謂清將馬蛟麟曰：「瞿閣部精忠，今古無兩。其長孫來，汝能以德綏之，義聲重於天下矣。」蛟麟以為然，厚遇之。浙人魏元翼，式耜以墨吏黜之，遷怒昌文，譖於清將，執之至桂，將甘心焉。未至一日，元翼家中鐵索鏗然，繞室有聲。元翼伏地請罪。忽吳語曰：「汝不忠不義，乃欲殺餘孫耶？」元翼叩頭乞緩三日，少畢家事。又忽楚語曰：「此不義奴，速殺之，奚問焉？」九竅流血而死。定南王疾，遣將禱於城隍神，恍忽見宮詹司馬四大字，入殿見司馬儼然南面。大驚，拜歸以告。定南駭甚，供雙忠神位於鐵佛寺。而昌文適至，定南因厚禮之。昌文遂遷留守柩於明月洞。清凝亦遷司馬之柩與夫人合葬焉。司馬無子，女適兵部主事吳重義。清凝改葬之晨，而重義夫婦適至。清凝者，陽羨人，不談禪、能急人難。入粵西，式耜愛而禮之。桂陷，清凝在昭平，同式耜次子玄錆崎嶇赴難。走至永安州，遇兵，玄钅育失於路，清凝倉猝入桂林，而留守已歿。玄錆自庚寅三月航海覲親，備嘗艱苦，至十月始至粵西。萬里尋親，不獲一見。哀哉！後玄錆或云已死，或云入滇，不知所終。

　　五月，孫可望諭九儀械畏知還滇。可望怒叱曰：「遣爾至粵，所行何事？且爾做內閣耶？」畏知曰：「此由聖恩。畏知三疏力辭，不蒙俞允。業已報聞久矣。」可望曰：「果爾，即宜潛還本國，爾寧做得內閣耶？」畏知憤然曰：「殿下已歸正，遣畏知請駕。畏知在朝，乃欲為殿下行尊周盛事。假令畏知不可為內閣，殿下何以獨可為秦王乎？」可望大怒，命從軍法，欲脅之使改，逆知必有諫者。畏知昂首即出。時安西、撫南等咸在旁，謂可望曰：「我等欲行大事，如此人尚須留下。」可望即諭傳宣：「且留他死。」而畏知已戮矣。可望恨曰：「楊公死，我桓文事不成矣。」

　　是月十八日，敕鴻臚寺曰：「頃以憂慼之中，不遑親政。今值服除，當面與輔臣商決政事，兼行日講。該寺即傳工部修中極殿。翰林院舉堪日講記注員名，以二十七日舉行。」

　　六月，帝患足痛。

　　七月十五日，中元，遙祭祖陵。十八日，葬太后於兩江之宋村山，諡孝正。

　　九月，陳邦傳叛降於清定南王。南寧震恐，帝議移蹕，人心惶惶。龐天壽、馬吉翔素與賀九儀有成約，力排眾議，堅請向黔。

　　十月，九儀入朝，謂廷臣曰：「昔秦王為請移蹕滇、黔，特命我扈駕。今諸臣既各疑貳，我豈能擔此重任乎？」遂撤營去。帝遣官齎留。不應。

　　十一月，南陽侯李元胤疏請航海。不允。

　　十二月，初十日，帝至瀨湍而南寧陷。太僕寺少卿丁元相、戶部員外郎楊尚甸死之。開國公趙印選報清師已過新寧州，從陸路追襲，僅隔百餘里。於是君臣悉登陸，焚舟楫，踉蹌失次，扈蹕官員相失。皇嫂桂恭王妃亦不能相顧而棄之。

　　十一日，帝由土司入黔境，至邏江界已三十餘里。清帥線國安以精兵追躡於後。塵掩其輿，群臣相顧失色。國安行次，遇白髮老人，問曰：「永歷何往？汝見之乎？」答曰：「見邏江土官迎駕入土司矣。」又曰：「去此幾何？」答曰：「止半日程。但山峻路狹，恐大馬難行。」言已，遂入深篁中。國安視西日就山，即令駐營。協鎮馬雄趨進曰：「永歷相去不過三十里，何以不追？」國安曰：「我奉令取南寧，未聞令進土司也。若連夜追襲，或有疏失，誰任其咎？」雄聞唯唯。遂同還南寧。次日，鄉民以聞，雲清兵已回，上下稍安。及過邏江，猝遇可望所遣總兵高文貴、陳國能、狄三品等討皈朝叛夷，方還師，乃相率扈蹕。可望致書從官曰：「南寧不守，當走安隆。」從之。

　　是冬，宋國柱、楊奇扈從入滇，舟覆溺海中死。卒如張鳴鳳之夢雲。

　　永歷六年（清順治九年）壬辰正月癸酉朔，帝野次。三日，至皈朝。十一日，發皈朝。十二日，次富川。十三日，次沙鬥，十四日，次西洋江。十五日，次寶月關。

　　十六日，至廣南。孫可望遣總兵王愛秀迎駕，上言：「臣以行在孤處僻粵，再次迎請，未奉允行。然預慮聖駕必有移幸之日，所以先遣各營兵馬肅清夷氛，道路無礙。廣南雖雲內地，界鄰交趾，尚恐夷情叵測。臣再思維，唯安隆所（隸貴州晉安縣）滇、黔、粵三省會區，城郭堅固，行宮修葺。一切糧儲，可以朝發夕至。莫此為宜。」帝允之。

　　二十五日，發廣南，次童卜。二十六日，次曬和。二十七日，次鼎貴。二十八日，次加浦。二十九日，次那年。三十日，次姪堂。二月癸卯朔，次呼馬。二日，次扁牙。三日，次板屯。四日，次板橋。五日，次峒沙。六日，至安隆所。可望遣總兵張勝屯兵安隆城外，來謁，請易安隆所為安龍府。又遣督捕張應科為總理提督，實用以陰制帝也。凌逼百端，無復人臣禮。其疏辭云：「人或謂臣欲挾天子令諸侯，不知彼時尚有諸侯，諸侯亦尚知有天子。今天子已不能自令，臣更挾天子之令以令於何地？令於何人？」

　　九日，遣太常寺少卿吳之俊齎璽書至滇。

　　三月，可望欲入安龍陛見。偽兵部任饌進曰：「國主欲入安龍，恐二龍不便相見。」可望遂止。饌博學能文，尤善太乙六壬。常語人曰：「明運已終，事無可為矣。」曾具啟勸進，稱為國主，設六卿，鑄興朝通寶，以干支紀年，可望昵之。故聞言遂止。惟諭令應科奏報，每年進膳羞銀二千兩、米六百石於府倉庫支給開報而已。於是偽知府范應旭直署於簿曰：「皇帝一員，后妃幾口，月支銀米若干。」可望見之，恬不為異。

　　帝日居宮中，一籌莫展。從宮紛紛告艱請俸，則悉搜所用金銀器皿銷毀濟之。或所給銀米已至，即用以呼盧取快，否則灌園怡情，不復計軍國一事。

　　四月，清平西王吳三桂由漢中統兵入四川。可望守將白文選走回▉南。定南王孔有德自廣西以七百騎出河池州向黔，大軍駐柳州接應。可望使李定國與馮雙禮由黎平出靖州，馬進忠由鎮遠出沅州，會於武岡，以圖桂林，步騎八萬。劉文秀與張先璧由永寧取敘州，白文選由遵義取重慶，會於嘉定，以圖成都，步騎五萬。疏聞安龍，封定國西寧王，文秀南康王，餘各加公侯。從可望請也。

　　是月，南陽侯李元胤往海南招集散亡，至欽州之防城，為土兵王勝堂所執。絕粒九日。送靖南王，不屈。左右梃下，元胤笑曰：「鼎鑊不懼，何有於梃？」又令作書招瓊州杜永和，元胤曰：「杜將軍繕兵窮海，差有丈夫氣。乃招之耶。」靖南義之，使其故人往說之曰：「將軍昔未受國恩耶？」元胤大慟曰：「某昔者不過帥府一親人耳。今爵通侯，司禁旅，狼狽被擒，計惟一死報國。豫讓不言之在前乎？吾父俟於九泉久矣。」故人曰：「李果將軍父耶？」元胤曰：「岐陽、黔寧俱以養子自奮。子毋多言。」遂與弟建捷及前鋒將李朝用俱被害。

　　五月，定國等進攻靖、沅、武岡，皆下之。定南王還守桂林。定國由西延大埠疾趨廣西，敗清師於嚴關。嚴關者，所由入桂林要道也。

　　七月四日，定國率諸軍克桂林。定南奔入營中，悵然無一言，久之，曰：「已矣。」其妻曰：「勿慮我不死。」乃囑一嫗攜其子出避，曰：「苟得免，度為沙彌。勿效乃父作賊一生，下場有今日耳。」遂自縊。定南赴火死。俘叛將陳邦傳並其子曾禹送貴州，殺之。獲定南一子，平西王婿也，因留於營。

　　劉文秀克敘州，白文選克重慶，平西王等回兵保寧。文秀由嘉定成都追至保寧。討虜將軍王復臣曰：「不可，我師驕矣，而彼方致死，以驕兵當死寇，能無失乎？」諸軍皆不以為然。張先璧軍其西南。先璧號黑神，軍容耀日，然未經大敵。三桂登城望之曰：「獨是軍可襲。」乃出精騎犯其壘，果驚潰。轉戰而南。復臣手斬數人，環之者益眾。乃曰：「大丈夫不生擒名王，豈可為敵所辱？」遂以刀自剄。清師皆驚歎以為烈士。文秀撤圍而退。三桂不敢追，曰：「生平未見如此勁敵，特欠一著耳。」蓋如復臣所云也。

　　報至滇，可望下令曰：「不聽謀，損大將，劉撫南罪應誅。念有復城功，罷其職，閒住。」文秀歸▉南。

　　九月，李定國北取衡州。自南寧既敗，胡一清、趙印選、馬寶、曹志建等尚留粵西，屯聚山谷間。定國至，皆相率來歸。民間亦多嘯聚以應者。聲勢大振。孫可望亦自至沅州，使白文選、張虎攻辰州，下之，殺清總兵徐勇。長、岳相繼奔潰。而清敬謹王率兵南下，十一月，遇定國於衡州，相持匝月。定國密令馮雙禮率兵伏永州小路，而親率所部決戰。佯敗至寶慶，復還奮擊，伏兵起而夾攻。敬謹王大敗。後得盔號，始知敬謹王亦死於亂軍中。定國退屯武岡。

　　可望殺陳邦傳，剝皮傳屍至行在。大書於牌曰：「逆犯陳邦傳，先經肆劫皇扛，鏢掠宮人，罪已漏網。不思建功贖罪，輒行背主反叛。今已拿獲，解赴軍前，立將邦傳父子剝皮，傳示滇黔。」云云。絕無奏報之疏，遣人遞送安龍即去。御史李如月疏劾孫可望擅殺，無人臣禮；邦傳宜加惡諡，以懲其逆。疏上，留中。召如月入朝，面詰云：「諡法乃褒獎忠良字樣，從無惡諡之例。爾小臣何得越典妄言？著革了職，於午門外廷杖四十。」張應科即入朝看科抄，科臣以本留中告，應科遂往如月署，索其疏稿。如月笑云：「何須用稿，自有揭帖，明早發來。」既而果遣人以揭帖投應科署云：大明山東道御史揭帖遞至偽營提塘當官開拆。應科大怒，馳報可望。可望得報，即令應科殺如月，剝皮示眾。乃縛如月至朝門，應科捧可望令旨，喝如月跪。如月叱曰：「我是朝廷命官，豈跪賊令？」乃步至中門，向闕再拜，大哭曰：「太祖高皇帝，我皇朝從此無諫臣矣。奸賊孫可望，汝死期不遠。我死立千古之芳名，汝死遺萬年之賊號，孰得孰失？」應科促令仆地，剖脊及臀。如月大呼云：「死得快活，渾身清涼。」又呼可望名大罵不絕口。及斷手足，轉前胸，猶微聲恨罵，至頸絕而止。

　　時行宮湫隘，內監宮人非輪班入直者，皆居朝外。有宮人夏良璞者，年十九，聰敏殊麗，能詩，工真、草書，馳馬試劍，皆絕技也。時居西城。應科朝罷過之，見良璞方據案作書，心動，即令民家婦出入通慇懃。又廉知良璞與巴東王妃結姊妹，常往來王第。應科所居適相對，遂餽遺巴東，交契甚密。王妃常出見，應科以嫂呼之。漸以良璞情事告，妃為誘致良璞通焉。後良璞晝入王第，夜宿應科署，益無忌憚。有密啟司禮監者，遂以上聞。執良璞考訊，具得實。發內官杖斃。以內監知情不舉，同杖死。賜巴東王及妃皆自縊。應科大怒。既而知龐司禮奏報，凌晨率數十人至司禮署，怒問天壽曰：「夏宮人有何罪過而致之死？」天壽曰：「此官家事，與卿何預？」應科語塞，手按其刃擬甘心於天壽者三。見有備，不敢動。已而馬吉翔至，解之，乃密遣戎標參將張隆齎璽書，以良璞致死事告可望。可望已先得應科密報矣，謂張隆曰：「朝廷何苦因一宮人殺多命，孤當遣人去處應科，爾可同回。」其明日，傳宣王愛秀同隆還，即以愛秀代應科，而令杖應科於朝門外，革其官，押解至黔。未幾，委任如故。

　　永歷七年（清順治十年）癸巳正月戊辰朔，帝在安龍。

　　封李定國西寧郡王。定國自桂林勝後，不復稟可望約束。馮雙禮與爭鹵獲金帛，遂回黔，譖於可望。可望連發令箭調還，密令雙禮總統，而以偽都督關有才等潛師躡其後。有龔銘者，為定國中書，使黔，聞其事，即馳書間道密白定國。時訛言繁興，有傳定國滋不悅者，曰：「我奈何受郡王封？當亦如國主。」有傳諸營偶語者，曰：「秦王下長沙，即改年號，受禪讓矣。」及廢處劉文秀，咸曰：「大功未行厚賞，偶敗則膺嚴罰，我等如何苦捐身命？」又以殺楊畏知故，內外咸怨。是月，可望出師，慨然經略中原。其封定國詔使已出黔境，復追還之，曰：「孤今出師入楚，當面會安西，大慶宴，親奉上敕以光寵之。」而眾益交相論歎，以為此真項羽之元刂印吝封賞也。至有為定國慮者，曰：「此偽游雲夢計耳。」當是時，定國已統兵過左江，克復柳州、慶遠、南寧、太平諸城，而可望所遣令箭，一日三至。定國因涕泣謂其下曰：「不幸少陷軍中，備嘗險阻，思欲立尺寸功，匡扶王室，垂名不朽。今甫得斬名王，奏大捷，而猜疑四起。且我與劉撫南同起河南，戰功具在。一旦詿誤輒廢棄，於我忌害，當必尤甚。我妻子俱在▉南，我豈得已而奔哉？」將欲還師。俄得龔銘密報，知雙禮等追兵將至，即遣精兵伏柳州江口蘆荻中，俟雙禮過遷江來賓二邑間，方逆之。雙禮敗回，伏發，一軍皆陷，悉投江中。定國令縱雙禮、有才還，易旗幟以誅逆為名，移師柳州，聲言東下。可望聞，悵然久之。欲止軍東下，然業已督師在道。又信其軍士言：「敵殊易殺。親履行間，立大功以服眾心耳。」諜知敵屯回路江，遂欲襲擊破之。令於軍中曰：「凡獲敵馬者悉給之。時方四月，陰雨延連，行三日至回路江。敵驚欲潰。南軍殊易之，甫斬數人，便掠其馬。敵睨軍亂，還南搏戰。南軍潰。清師鑒衡州之失，亦不追，遂各引還。而李定國於是遂據有廣西。

　　行在聞之，君臣慶幸。計欲通好安西，密與內監張福祿、全為國、內閣吳貞毓、內翰蔣乾昌、李元開、御史李頎、周允吉、朱議昶、武安侯鄭永元、大僕少卿趙賡禹、郎中張鎸、蔡繽、朱東旦、中書易土佳、任鬥虛、太常博士胡士瑞等謀。以馬吉翔、龐天壽素黨可望，秘不令聞。

　　八月，遣馬吉翔往南寧省陵。既行，而貞毓等始撰敕及禱屏翰親臣金章，以賜定國，許封晉王。

　　九月，遣主事林青陽、孔目周官，由間道趨柳州。

　　十月，青陽等至柳州，定國率官軍郊迎。受讀感激，泣數行下，軍中皆流涕。遇青陽等有加禮焉。且云：「因係密敕，未敢復奏。俟恢復東粵，即來迎駕。」有劉議新者，自行營回，過南寧，為馬吉翔言其狀。吉翔雖赴南寧，留其弟雄飛在安龍覘動靜。乍聞議新言，大驚曰：「不早自為地，事發，禍且及我輩矣。」陰使提塘王愛秀報可望。可望大怒，使人邀青陽，周官執之。並執馬吉翔赴黔以待對理，陰厚待之。

　　是年，清師破廣州，杜永和降。

　　永歷八年（清順治十一年）甲午正月壬辰朔，帝在▉南。改▉南為興龍府。

　　可望遣偽指揮鄭國至行在，言定國私通姦臣，要脅封爵，今使者已被執供明，乞查發同謀者付之，以報國主。帝諭曰：「事非內人所敢為。假敕假寶，外間多矣。」國怒而出，質之諸臣，皆曰不知。國曰：「有金章密旨差官姓名，豈同風影？」朝臣佯應曰：「是必文安侯馬吉翔奉命謁陵，或攜有先年視師空敕，因而填發，未可知也。」國即南去，械吉翔還朝面訊。吉翔力辨。於是職方司郎中張鎸、御史周允吉、吏科徐吉應之曰：「此係我等所為。因我君臣性命懸於賊子之手，惟有藉安西一人，或可得延朱家國祚。今既事敗，天也。生不能戮力王廷，死當為厲鬼以殺奸逆，奈何箝口以貽主上憂乎？」乃供同謀者吳貞毓等一十八人。國按名執禁，令錦衣衛康永寧會同嚴訊，備極五刑。因問誰為敕稿？鎸曰：「我為之。」允吉曰：「改定者，我也。」問何由得寶？張福祿曰：「我為尚寶，寶由我盜用。」國曰：「此事必有主使。」蓋意在連及帝也。遂復加毒楚。鎸曰：「果有主使者。」國問為誰？鎸厲聲曰：「主使者，逆賊孫可望也。」國怒罵之。鎸亦大罵。十八人皆同聲不屈。既訊，以報可望。可望令磔張鎸、張福祿、全為國三人，餘俱斬。帝諭鄭國，貞毓以輔臣處絞。鎸等臨刑猶從容入慰主上，挺然就戮，顏色不變。共相謂曰：「我等死後不可分離，須戮力同心，活擒秦逆，獻之闕下。」因向闕拜而就死。吳貞毓絕命詩曰：「九世承恩未盡酬，憂時惆悵乏良謀。魂迷故國長依漢，夢繞高堂愧報劉（貞毓祖母，百歲尚在）。忠孝兩窮嗟百折，匡扶有志藉同仇。擊奸未破朱▉額，空竭丹心報國仇。」李元開詩曰：「憂憤呼天灑酒卮，六年心事戀王畿。生前痛為忠奸辨，身後寧知僕立碑。報國癡心終不死，還家春夢已無期。汨羅江上逢人語，慚愧無能續楚詞。」蔣乾昌詩曰：「天地從來不可欺，寸心肯許世人知。奸臣誤國非常慘，志士成仁自大悲。辛苦十年今已矣，間關千里竟何之？孤魂飄渺從風去，化作山河壯帝畿。」胡士瑞詩曰：「撫景千年恨，捫心一片丹。太阿柄已失，巢覆卵無完。夜雨青磷暗，秋風白骨寒。彼蒼如可叩，封事死猶彈。」朱議昶有「精忠貫日吞河岳，傲骨凌霜砥浪濤」之句。餘皆不傳。安隆人哀之，後為祠以祀，稱十八先生。

　　可望諭▉南城守偽固原侯王尚禮，令籍定國宮眷並文武兵丁婦女，欲分配各營。尚禮慮大營分散，將滋內亂，乃三啟止之。惟汰安西大營糧餉。尚禮遣女使餽茶果於王妃，實皆金銀也。安西大營，賴是得濟。

　　六月，孫可望自黔還滇，急謀僭號。及期，冕小不可冠。自辰及午後大雨，震雷交作。可望不懌而止，遂還貴州。

　　八月，可望設科取士，以慧光寺為貢院，取中陳士基等五十四人。

　　是月，定國破廣東高州府，雷、連亦下。

　　永歷九年（清順治十二年）乙未正月丙戌朔，帝在興龍府。

　　可望遣兵犯常德，敗歸。

　　秋，定國帥師圍新會。

　　永歷十年（清順治十三年）丙申正月庚辰朔，帝在興龍府。

　　時清平南王尚可喜率大兵救新會，擊定國，敗之。定國率殘兵數千奔回南寧，標下高文貴、靳統武亦次第奔回。南寧駐鎮不知虛實，奔黔告可望，謂定國將席捲而東。可望大驚，恐定國直入安龍，即調鎮國劉啟明等十三營，遣關有才統之，以拒定國。使白文選赴安龍促帝移黔。帝母子聞之哭。從官亦哭。白文選亦心非其所為，對之心動，因以情告曰：「姑緩行，俟西府至，可無危矣。」遂以輿徒不集報可望，陰以留俟定國。定國兼程疾進，先遣參將楊祥詐為營卒，詣行在，謁司禮龐天壽，於衣甲後心出密疏，署雲藩臣李定國謹奏，而鈐以屏翰親臣賜章。天壽以聞。帝閱疏云：「臣今統兵迎扈，不日即至行畿。先遣奏安，萬勿輕信奸逆，輒行移蹕。」云云。帝稍安，然甚秘之。

　　關有才等見衣甲皆皂，又有捷取字號，則以為清師從天而下，遂跨馬而逃。

　　二十一日夜半，白文選率步騎至安龍城外，大呼曰：「安西兵馬即至矣，切須謹慎。」言畢，奔馬而去。黎明，忽有叫門者曰：「我西府長隨夏太監也。」遂令入朝面奏曰：「定國即至矣，遣臣先馳奏聞。因至凍灑箐，秦兵倒塞路，馬不能前，所以少遲耳。」俄而周城炮起馬嘶，聲震數里，結寨遍九山頭。安西率騎入朝陛見，君臣相持痛哭。帝諭曰：「久知卿忠義，恨相見之晚。」定國泣奏曰：「臣蒙陛下知遇之恩，欲取兩粵以迎鑾輿，乃不惟不副臣願，且置陛下於重憂，臣萬死無能自贖矣。」帝慰諭，賜坐及茶。定國還營，知文選去未遠，遣夏太監等追留之。及於普平市，文選乃還，隨定國入朝，密計幸滇。

　　二十六日，帝自安龍進次普安。遣兵守盤江，以御可望。

　　二月十一日，定國發前導後衛各騎卒三千，親與白文選居中扈從，自新城普安直抵曲靖。請帝於行營安置，而親率精兵入▉南。時守滇者為劉文秀與王尚禮、王自奇等。文秀亦素怨可望，聞定國至，佯與王尚禮等勒兵，私以數騎馳迓定國曰：「我輩以秦王為董卓，尤恐卓後復有曹瞞。」定國為之指天誓。

　　三月，定國及文秀、文選等各率所部至曲靖，扈從鑾輿入滇。以定北府為行宮，暫駐蹕焉。改▉南為滇都。賜定國晉王冊寶，封文秀蜀王，文選鞏國公，王尚禮保國公，王自奇夔國公，秦王扈衛張虎為淳化伯，水軍都督李本高為崇信伯，高文貴廣昌伯。又以定國記室金惟新為吏部侍郎，龔銘為兵部侍郎。馬吉翔素黨可望，知不為朝議所容，乃諂事維新及銘，為言於定國。五月得奏請，仍以文安侯入閣辦事。

　　六月，遣白文選、張虎齎璽書還黔慰諭可望，宴辭，諭曰：「卿等往道朕意，務使兩藩復敦舊好，事事為祖宗社稷起見。卿等功名垂竹帛矣。」文選等謝。往見可望，曰：「國主倘以舊好為念，不必苛求。若必欲擒之，假臣精兵二萬，當立致定國於麾下。」可望以為詐，欲殺之。眾救之，得免。乃奪文選所部兵並鞏國公印，羈之營中，使張虎覆命。然以妻子在滇，未敢顯為逆也。

　　七月，光祿寺少卿高績、御史鄔昌期疏劾馬吉翔、龐天壽以讒邪專擅，二藩與之友善，恐滋奸弊，復蹈可望故轍。疏上，兩藩聞而不朝。帝以績等妄言，諭廷杖革職。安西中書金維新趨渭定國曰：「績與昌期罪固當死，而藩主則不宜留殺諫臣之名。」定國悟，馳救之，至則績已死，而昌期得復原官。

　　八月，晉王李定國奏請歸秦王宮眷，遣張虎護送至黔。定國親餞之郊外。

　　十一日，移蹕秦王宮，即▉南府城中五華山地也。山有五華寺，為滇南諸剎之冠。於是初蒞朝堂，二王侍立，文武肅然。朝賀出，皆喜相謂曰：「今日乃見真聖主也。」是日，帝為二王割襟，訂二姓之盟。二王謝恩感悅。先是，定國有龍驤、天威二營，既出粵，祁三▉統龍驤營留蜀。可望令鎮遵義。及定國入滇，調三▉，而可望亦使人調之。三▉謂其所部曰：「國主安西，舊主義均。今安西尊帝為民主，名正言順，我等亦有所依，當遵西府之調為正。」眾皆諾。於是卻秦使，整旅還滇。可望遣兵追襲。三▉且戰且走，輜重盡失。十月達行在。朝賀畢，即命封咸寧伯以旌忠正。

　　永歷十一年（清順治十四年）丁酉正月甲辰朔，帝在滇都。

　　可望遣偽臣程萬里請大營及舊標還黔，許之。仍給夫馬以送。

　　二月，起用先朝禮部尚書雷躍龍入閣辦事。躍龍為可望所寵任，時告假在滇，故特起之。龐天壽以秦黨自疑，懼晉王害之，憂憤病卒。贈恤甚隆，葬省城之華亭寺前。命太監李國泰掌司禮監事。

　　三月，以偽戶部龔彝仍掌部事。彝以進士為先朝侍郎，可望任為戶部者也。彝乃辭曰：「臣受秦王十年知遇，未有所報，安敢拜新命乎？」晉、蜀劾奏曰：「龔彝止知秦王十年之恩，獨不念祖宗父子受國家三百載之恩乎？」有詔議處。彝伏闕免冠謝罪。降印局大使。數月，仍還原官。

　　初，可望在滇，偽兵部任饌屢表勸進。時饌已死，定國追論其諂逆。詔掘饌屍戮於市，籍其家，子孫俱遣邊遠充軍。

　　四月，舟山監國魯王遣總兵何達武齎表請會兵出吳、楚。

　　王自奇反於楚雄，率張明志、關有才二鎮營兵西上永昌。

　　八月，舉▉南鄉試，以演武場為貢院，取中王肇興等五十四人。

　　可望自定國入滇，久謀內犯，畏定國兵強不敢驟發。因程萬里奏請大營回黔，具以滇兵單將弱告可望。又諸鎮自楚、粵至者皆聚於黔，所部甚眾。遂大舉犯闕。然人心多不直可望。馬進忠、馬惟興、馬寶以同姓相密，又與文選交，陰謀助定國，從容為可望言：「文選心膂舊人，諸將才望無出其右者，特前為定國所脅，使其心果向外，必不敢復來。今來而奪其兵，失歸向心。試重用之，必能為國盡力。」可望信之，乃以文選為徵逆招討大將軍，總統諸將前行。自率大軍而進。留馮雙禮守貴州。馬進忠以病留安順。可望令預造▉丑鎖三百具，曰：「破滇之日，械送行在君臣也。」雙禮力諫不聽。及送師於郊，又諫曰：「國主往而果勝，難免犯闕之名。若其不濟，則黔非國主有矣。」可望叱去。雙禮痛哭而回。及師行在途，雨水濘泥，馬多倒斃。抵交水，定國以沐天波、王尚禮、靳統武留守扈從，而親與文秀督各鎮兵御之。帝御五鳳樓宴餞，簪花犒賞三軍。時久雨忽霽，人心踴躍。

　　王尚禮素有異志。天波、統武精嚴城守，召尚禮入朝，悉收其兵器，以兵守之。天波素善流星錘，經亂每攜袖中。是日恐左右有變，出錘舞，縱橫擲擊。尚禮俯首歎曰：「吾已為檻中虎，不復煩公攘臂也。」

　　九月朔，定國等兵至曲靖，屯於三岔。與可望接戰，連北，退守曲靖，堅壁不出。

　　十四日，文選抵交水，距三岔二十里，輕騎奔定國軍，且言人心內向，可一戰走也。可望聞變欲還。馬寶佯為切齒曰：「吾乃為跛賊所欺，要當手縛之，生食其肉。且一人去，何足重輕而廢大事耶？」文選前為賊時，嘗戰傷足，醫者生截他人足以接之。雖愈而跛，故寶呼跛賊雲。可望乃止，曰：「兩酋齊出，會城必虛。」因使馬寶、張勝、武大定間道襲▉南。

　　十八日，鄂國公馬進忠密遣人報定國曰：「可望已使張勝等統銳卒三千襲▉南矣。公可坐而待斃乎？」定國遂傳令三鼓蓐食，五鼓發兵，攻之。可望大敗，潰走白水。所隨不及三百人，皆傳宣官校。餘悉陷沒。於是急問左右馬國公曰：「總總安在？」眾應曰：「未敗之先，白、馬二營已歸晉寨矣。」可望始大悔恨，曰：「馮雙禮阻我興師而堅不聽，天亡我也。且仙台老僧能前知，嘗問以出師凶吉，曰：『惟不令白馬相隨，可無咎也。』初謂白馬有礙於師行，既悉除不用，豈意其為進忠、文選乎？」因仰天大哭。復遇淋雨。既又謂其眾曰：「昔年有石碑出水，鎸文云『來是觀音面，去是老僧頭，』由今推之，天意欲令我去發歸清也。定國不世之仇，定須報復，我又豈惜此數莖頭毛乎？」於是決計歸清。

　　可望方奔回，而李本高率數十騎追及之，引槍刺可望，過馬首。可望大喝曰：「本高非孤舊人耶？受恩深矣，乃來殺主乎？」本高應聲曰：「既做朝廷官，便須知君臣大義。本高非殺主，乃來殺欺主賊臣耳。」言未既，為流矢所中。可望得脫。餘眾相率盡降。

　　定國既敗可望，騰露布奏捷。慮會城有失，使文秀、文選東追可望，自引兵還救根本。

　　二十一日，張勝、馬寶等潛師至滇，欲入城。守者誤以為捷師先還也，不為意，諦視衣甲皆非，遂急閉城。已有二騎突入，獲之。張勝大呼王尚禮開門，至數十聲，無應者，乃退。過三市街，已昏時矣。見金馬坊垂布丈餘，執居民訊之，告曰：「此晉王殺敗秦王之露布也。」勝復令人讀其辭，乃知可望於十九日兵敗而逃。頓足歎曰：「大事休矣。」即縱兵焚掠。至橫水塘，定國回師，遇之。馬寶跪迎於道。張勝接戰竟日，殺傷各千餘人。張勝見勢不敵，敗走至亦佐縣山谷中，餒甚，求食不得。邏卒獲之以獻。磔於市。

　　王尚禮知可望敗走，憂懼不知所出，遂仰藥死。帝猶令部議加贈恤，予祭葬，賜塋東門外。

　　定國凱旋，諸臣郊迎，入朝慶賀。復至晉第啟賀。劉文秀獲張虎於西水，械送滇都，係獄。

　　可望奔還貴州，夜半入郭，方與馮雙禮相持而哭，忽聞城外炮聲三。城中驚竄。蓋雙禮欲讠術之，密令本營起炮以速可望之行。可望遂挈家口輜重走鎮遠。文臣惟楊惺先，武弁則康國臣、鄭國、張應科、葉應禎等，皆稔惡不容於滇、黔者，故偕可望遠遁。及至楚南，遣惺先前往長沙，赴清經略洪承疇軍前，通款投降。雙禮斷後，掩其子女玉帛，同文秀、文選歸▉南。

　　初，縉紳附可望，勸進者累累。可望敗後，滇人以詩譏之，其末云：「秦宮火後收圖籍，猶見君家勸進書。」

　　十月，定國率師討王自奇於永昌，遣人招之。不從，令關有才逆戰。定國陣擒之。自奇敗走騰越，勢窮自刎。張明志自訴被脅，請收集潰兵自贖。

　　定國既定迤西，遂班師，奏請行賞。封白文選鞏昌王，馬進忠漢陽王。進忠為闖營降將，所謂混十萬者也，封後旋卒。又封馮雙禮慶陽王，馬寶淮國公，馬惟興敘國公，靳統武平陽侯，祁三▉咸寧侯，高文貴廣昌侯。磔張虎、關有才於市。軍民大悅。

　　時鎮將俱升賞進爵，惟沐天波辭曰：「吾世受國恩，常慮無以報，寧敢望新秩乎？」蓋久知國勢已去，自分身殉，使其子分贅於各土司，曰：「庶存先人之祀於萬一。」

　　是冬，議開緬甸為省，以元江上府為總督。不果。

　　永歷十二年（清順治十五年）戊戌正月戊戌朔，帝在滇都。

　　遣使齎璽書從安南出海，封鄭成功為延平王，授張煌言兵部左侍郎，其餘除授有差。徐孚遠隨使入覲。

　　始，劉文秀追可望，獲其馬騎一，自云「曾為可望內使，在滇時，奉令密窖銀兩金犁於內殿。昨令臣隨行者，為慮臣起窖也。今既敗去，願首報以為興王之資」。文秀遂率之還滇，奏之。命俟晉、蜀二王面同起窖。及是，果獲窖銀二十九萬兩，金犁一，重五百兩，於後宮石台下。二王奏留供御用。帝諭二王以濟軍餉。

　　是月，可望入北京。清封義王。獻滇、黔圖，險阻、設伏、曲折皆備。

　　二月，賜前滇黔總制范礦贈恤。初，礦駐貴州，可望入滇，遣定國與之盟，言共扶王室。礦開陳大義，且曰：「假令可望渝盟，奈何？」又笑曰：「扶明，我則奉之。渝盟，我則殺之。」及定國入粵西，可望凌逼君上，礦以憂憤死。帝追悼之，故有是命。並賜故輔嚴起恒、楊畏知及張載述、劉熹堯、吳霖等五臣贈恤。

　　又，可望殺吳貞毓等於安龍北關。至是，令部議加原銜三級，予諡贈恤。立牌於馬場，表其地曰十八先生成仁之處。

　　四月，劉文秀癰發於背。帝臨問。定國亦率醫責治。疾篤，上遺表云：「敵兵日逼，國勢日危。臣請入蜀，就十三家之眾，出營陝、洛，庶幾轉敗為功。」云云。帝嘉之。及卒，命以親王恤之。文秀儀度溫雅，柔和謹慎。入滇之初，曾屠武定。既而悔之，自是不妄殺一人。

　　先是有西安人賈自明，自言識天文、地理、陰陽、象緯、遁甲之事，兼能制木牛流馬火攻器具，又驅遣風雷諸術。常往來秦中各山，圖集義旅。未就。因見王氣在滇、黔間，變服至貴州。文秀一見，以為異人。既而文秀病，因見定國。定國大喜，疏薦之。朝命為雷擊將軍。試其火器，殊效。又制遮牌擋木，行營用之，周匝連環，屹如長城。乃遍取鐵工木工，徵求夫役。自明亦自尊大，遇朝士不為意。靳統武遣人陰殺之。其後果有知自明為洪承疇所遣、為緩兵之策者，以告定國。定國諱焉。

　　文秀既卒，定國以蜀自益，委朝政於龔銘、金維新，乃派兵加餉，賣官鬻爵。舊人怨叛，邊警日迫。定國不及覺也。

　　是月，孫可望統楚、蜀、粵三路兵規取滇、黔。報至行畿，上下震恐。定國慮可望熟識險隘，而各汛守皆可望舊人，悉更調之。使其將劉正國、楊武守三坡、紅關諸險要，防蜀；使馬進忠等駐貴州。而蜀兵至三坡，正國奔回▉南。晦日，克遵義。楚兵自鎮遠抵黔，馬進忠等亦走。

　　五月，清師獲黔撫冷孟飪，洪承疇待以賓禮，曰：「公若歸誠，當仍用撫黔。」孟飪曰：「寧為明鬼聞香，不作叛人遺臭。」乃送覺羅貝勒軍前，亦以甘言招之。孟飪不為屈膝。強之再，終不屈，乃押赴市。孟飪挺然直立，遂解其屍。報聞，咸為悲悼。遣兵侍程源、文安侯馬吉翔諭祭，贈兵部尚書，蔭其子冷之旭世襲錦衣衛僉事。

　　蜀兵敗楊武於開州之倒流水。

　　六月，定國上表出師，自任當黔路，移鎮安順。以白文選任川路，移鎮七星關。發夫運糧，天雨泥深，挽負不前輒鞭之至死。冤號載道矣。

　　七月，蜀兵抵獨山州。

　　八月，定國率勛鎮出師。帝御五鳳樓宴餞。未及簪掛，大雨忽注。軍士散走，無復行次，咸相謂曰：「此番師行，渾不似徵可望時也。」定國陛辭後，阻雨不前。日行僅二三十里。人心惶惑。至關嶺，刑牲祭漢前將軍祠。定國瀝酒誓曰：「定國奉命興師，不以此身殉社稷、佐中興者，神威當截其頭。」顧謂諸將曰：「諸公皆受國恩，可不於神前各明忠赤乎？」於是諸將皆跪告於神曰：「某等有不與晉殿下戮力同心、報君父之恩者，神明殛之。」既盟而飲。還營，定國大悅。

　　十月，清師至貴州。馮雙禮連疏請援。定國欲即進兵，俄得洪承疇書，略曰：「某本待罪先朝，志切同舟。惟候吳王之至，即當會兵以聽指揮，無煩王師遠出也。」定國信之，遂緩師。而清師由水西泗城並川中三道而入。報至，定國始悔，急整兵御之。過安龍，與清師連戰，未分勝負。忽傳清師前導為可望扈衛康國臣，定國慮軍中將士多可望舊人，變或中起，且舉炮為回風激還，本營潰亂。定國急奔還行在。勛鎮俱散。

　　十二月，蜀出遵義趨烏撒。白文選懼，棄七星關，走回沾益。

　　初六日，定國微服入行在，密奏移蹕。敕沐天波宣諭緬甸，發官旗，沿途徵兵，開路迎扈。諸臣俱議束裝，獨行人司任國璽疏請留滇，曰：「君為社稷死，臣為君父死，何往焉？」下其議，皆曰：「捲土重來，再圖恢復，天意未可知也。君臣死社稷，尚非其時，何遽出此？」疏遂留中。

　　十三日，定國諭民避兵，云：「本藩在滇多年，與爾人民，情均父子。今國事顛危，朝廷移蹕，勢難同爾等偕行。恐清兵一至，殺掠淫污，猝難逃避，爾等宜乘本藩未行時，各速遠避，毋致自誤貽戚。」於是城內外哭聲鼎沸，攜負狼奔。時已徵貯秋糧，定國諭各營不得焚燒倉廩，恐清師至此無糧，徒苦我百姓。或曰帝諭定國勿燒故云。

　　時清師三路會於曲靖。朝議莫知適從。有陳建者，舉文秀遺表語，請入蜀。馬吉翔恐蜀將奪其權，力阻之。沐天波請走迤西，地近緬甸，帝從之。

　　十五日黎明，發滇都，從之南者數十萬人。艾能奇子承業糾狄三品劫駕，事泄。定國乃親殿，承業遂不復追。帝至碧雞關，兵民塞路，哭聲動地。帝諭住輦，立起，手扶天波左肩，回顧城中宮闕，揮涕曰：「朕行未遠，已見軍民如此塗炭。以朕一人而苦萬姓，誠不若還宮死社稷，以免生靈慘毒之為愈。」諭畢，大哭。天波俯伏奏慰，定國飛騎亦至，共請前發，以慰眾心，帝乃就輦。間關至大理，扈從相失過半。

　　永歷十三年（清順治十六年）己亥正月癸巳朔，帝野次。四日，駐蹕永昌，傳諭罪己。李定國還黃鉞待罪，自請削秩。不許。

　　吳三桂由廣西、四川旁搗其虛，從黃草壩入滇城，兵不血刃，迤東皆定。即分兵三路追殺總兵王國勛於普氵朋驛。

　　吳三桂敗白文選於玉龍關。定國聞敗，請急渡潞江，趨磨盤山。山有石門一道，長亙五里，曲而險隘。乃設三伏，初伏竇名望，中伏高文貴，三伏王國璽，以御清師。

　　閏正月十五日，帝發永昌，將入緬。時文武尚四百餘人，兵士數千人。工部尚書王應龍聞帝奔迤西，偕其子晝夜兼行，至永昌，而帝已前發矣。應龍孤身，不能於亂軍中獨行，乃謂其子曰：「我本草茅微賤，蒙恩授職，官至司空。先不能主扶社稷，今不能患難從君，尚能腼顏求活人世乎？」因自縊。其子泣曰：「父殉君難，子成父志，宜也。」亦隨自縊。

　　十八日，帝次騰越。二十日，發騰越。

　　及清師過騰越，直越磨盤山，入險要，固山額真等俱戰亡。定國中書盧生桂降於吳三桂，告以伏兵機密，贖命求官。三桂即令搜捕伏兵。名望知事泄，不得已發炮出戰。中伏亦發。名望為流矢中左目，自刎。國璽戰死。定國坐山巔，聞炮失序，大驚曰：「兵敗矣。」跨馬而奔。將士皆散。稍定，乃問駕安在。或對曰：「將至茶山。」定國沉吟曰：「君臣俱死，無益也，姑他往以圖再舉。」遂率兵走孟艮。

　　二十四日，帝聞磨盤之敗。百官爭竄。昏夜失道，迷大谷中，比曉，仍故處也。輜重宮人為亂兵所掠。扈衛靳統武、旗鼓孫崇雅劫掠皇槓，降於清師。

　　時潰兵散亂。敕沐天波率禁旅及文武百餘前進。二十六日，抵囊本河。二十八日，抵鐵壁關，即緬甸界也。緬酋遣使言：「眾兵壓境，諸蠻警懼。從官勿佩兵器，乃可入國。」馬吉翔矯旨從之。

　　三十日，至蠻漠。緬人遣其頭目通話曰：「緬土小邦，乃大明貢臣。今皇帝親舉玉趾以臨，敢不伏而迎諸郊？唯是扈蹕諸王及勛鎮將軍攜有重兵，自宜次於外以圖恢復疆宇。若入於小邦，是示天下以不武也，不重損我天朝威望乎？」天波見其勢不可入，乃奏曰：「聖駕進緬，臣必居外矣。君臣南北，阻以大江之險，音問難通。請陛下以太子托臣，臣奉太子進茶山監國，一則可以在外調度，次亦可以遙為聲援。此顧前慮後之長策，願陛下決計。」帝曰：「興廢由天，非人力所能挽。太子尚有父子之情，奚忍遽離？」後兄華亭侯王維恭請於後，亦弗許。於是君臣哭別。

　　二月壬辰朔，帝次大金沙江，緬酋以四舟來迎。從官自覓舟江上，得從者六百四十六人，馬九百四十餘匹，俱由陸期會於緬甸。

　　十八日，帝次井亙。緬人止之。不聽，前進。

　　二十四日，緬請大臣問故。帝遣馬雄飛、鄔昌琦齎敕書往諭。緬發神宗敕書，對校不同，疑其為偽。及見沐國公印，信之。蓋緬國自萬曆二十三年請救不許，遂絕朝貢，故所知惟神宗故事也。

　　當是時，李定國已遣白文選率兵迎駕至▉▉哇城下，距駐蹕五六十里，而為緬人隔絕。文選遂拔營去。

　　三月十七日，自河口分路。陸行者至▉▉哇城，對河離城五六里駐營。緬人疑兵奪國，率兵出戰，殺傷多人。餘乃散居村落。通政使束蘊金、中軍姜水德縊死。

　　四月初三日，傳諭守關者，駕已航海赴閩，兵勿復來。蓋緬人畏兵，故馬吉翔以此悅其心，而不知為其所愚也。沐天波、蒲纓、王啟隆等謀乘間走戶臘二撤。亦不許。

　　五月四日，緬王具龍舟鼓樂，遣人迎駕。五日，發井亙。七日，至▉▉哇城下，次於緬酋所居城對江。八日，進赭▉，始知前陸行者潘世榮等被緬人分給土人為奴，多自殺。緬人於赭▉置草殿數十間，編竹為城。從官各結茅散處。蠻男婦日來貿易。初至餽獻頗豐，後乃漸薄。

　　八月望日，為緬國朝會之期。逼令沐天波以臣禮見，令天波跣足為諸蠻先，以誇耀於諸蠻。馬吉翔、李國泰等猶以令節飲後弟王維恭家。維恭有女妓黎維新，已老矣，吉翔強之為梨園舞。維新泣下曰：「今何時，顧猶為歌舞歡耶？」吉翔等怒，撻之。蒲纓家復縱博喧呼，聲徹於內。時帝臥病不能禁，歎息而已。

　　九月，緬人貢新谷。命分給從官之窘者。吉翔多私其親故，鄧凱以為言，吉翔擊凱傷足。

　　十月戊子朔，禮官請頒庚子歷。從之。

　　永歷十四年（清順治十七年）庚子正月丁巳朔，帝在赭▉，日欲出緬幸李定國營。定國恐以兵來，則緬人致難於帝。而在帝左右者，又皆偷安無智之徒，以此音塵不屬。

　　九月，定國迎駕，屯於近地。奏云：「前後三十餘本，不知曾到？今與緬王約何地交割？」帝以答敕付緬人。定國候久無消息，復拔營去。是時士君子皆散，唯餘▉茸一二輩。馬吉翔為大學士，與司禮監李國泰相為唇齒，惟恐定國之至，於是牢籠文武，凡欲某職某銜者，俱稱門生。吉翔、國泰合奏大臣三日不舉火，帝怒，以璽擲之。吉翔、國泰即椎碎分給。御史任國璽請東宮開講，進宋末賢奸利害書。帝方覽，國泰惡而去之。

　　永歷十五年（清順治十八年）辛丑正月辛亥朔，帝在赭▉。

　　二月二十八日，白文選密遣緬人齎本至，云：「不敢速進者，恐有害，必要緬王送出為上策。」數日後，距行在六七十里架浮橋，將渡，已而不果。

　　三月，有欲殺馬吉翔、李國泰奉東宮而出者。事覺，被害。

　　五月，馬吉翔、李國泰進宮講書。御史任國璽曰：「上年請開講，則遷延不行。今日勢如纍卵，禍急燃眉，不思出險而托之講書。夫日講經筵，必須科道侍班，議軍事，則有皇親沐國，豈翔、泰二人之私事哉？」奉旨著任國璽獻出險策。國璽言：「能主入緬，必能主出緬。今日事勢如此，卸肩於建言之人乎？」

　　太常寺博士鄧居詔、禮部主事王祖望各劾翔、泰。不省。

　　又諭禮部侍郎楊在講書。賜坐。在以東宮典璽李崇貴侍立，不敢就坐。帝並賜祟貴坐。崇貴曰：「雖在亂亡，不敢廢禮。今日蒙上賜，後日將謂臣欺幼主。」每講，崇貴出外，講畢而入。一日，東宮問哀公何名？在不能答。

　　二十三日，緬酋弟莽猛白弒兄自立，遣人索賀。

　　七月，復來言三載供億之勞，索報禮。俱無以應。

　　是月十八日，緬人請吃咒水（即盟誓也），設宴於海中對山望海樓。馬吉翔、李國泰挽百官同往，已而伏兵四起，悉被殲焉。惟沐天波覺其謀，出袖中錘，擊殺十餘人，被獲，縛諸樹以弩箭攢射之，死。是時，死者馬吉翔、蒲纓、王維恭而下四十有二人，而其先以病卒與婦女驚竄自縊者不計。同行文武盡矣。

　　緬人又發兵圍行在。帝幾自縊。吉王同妃縊死。宮人命婦縊者不下百人。盡劫所有而去。

　　二十一日，緬人復修草殿，奉帝居之。曰：「此事非關吾國，因汝各營在外殺害地方，犯眾怒耳。」

　　緬殺諸人後，有馳呼而至者，云：「勿害皇帝及黔國公。」蓋恐清朝索之，思留以獻也。而天波已先死。乃復治天波所居室，移帝眷屬二十五人入居之，並進衣食。

　　八月，李定國以十六舟攻緬，復為所敗，覆其五舟。乃與文選俱引還。

　　十一月十八日，帝召都督同知鄧凱入，謂曰：「太后病矣，未知骸骨得歸故里否？」又曰：「白文選未封親王，馬寶未封郡王，吾負之。滇、黔百姓，我師在彼，苦了多年，今又不知何如？」

　　十二月三日，緬人請帝移蹕。皇太后、皇后及太子同行。三更渡河，始知其為清師也。蓋三桂以重金購致之。

　　明年壬寅二月十三日，至滇城。四月二十五日，以紅帛縊死。

　　定國既敗還，而文選軍在後，引而北。定國使其子嗣興隨文選以觀去向。文選部下勒兵回向嗣興，嗣興怒，亦勒兵迎之。定國遽使召嗣興還，曰：「吾兄弟數十人，今惟存吾與若耳，何忍更相殘？吾前所以使爾隨之者，冀其悔而復回，仍與我並力也。既勒兵相向，念已絕矣，任彼所之，吾自盡吾事可耳。」遂率所部向九龍江而進。文選北行，屯錫泊。清師至，遂降。

　　定國在九龍江聞報，東走景線。壬寅五月，至猛獵，士馬死亡日眾。定國乃置醮自述生平所為，如天命已絕，願速死，毋徒苦眾人。未幾，聞滇城四月二十五日之事，定國遂病，以六月二十七日卒於軍。

　　八月，嗣興降，與劉文秀子震、艾能奇子承業俱入京，受世職。

　　孫可望死，其子襲王封。一代後，亦降為公。

　　三桂進爵為王，乃踞五華故宮，增修舊制。紅亭碧沼，曲折依泉。杰閣無堂，參差因榭。冠以巍闕，繚以雕牆，廣袤數十里。卉木之奇，運自兩粵，器玩之麗，購自八閩，而管弦錦綺圖書之屬，則取之三吳。從圓圓之好也。三桂將進圓圓位正妃，辭曰：「妾以章台賤質，謬污瓊寢。始於一顧之恩，繼以千金之聘。流離契闊，幸保殘軀。獲與奉匝之役，分已過矣。今吾王析圭胙土，威震南天，正宜續鸞戚里，諧鳳侯門。上則立體朝廷，下則垂型裨屬。稽之大典，斯曰德齊。若欲蒂弱絮於繡▉，培輕塵於玉幾，既蹈非耦之嫌，必貽無儀之刺，是重妾之罪也。」三桂不得已，乃別娶中閫，而悍妒絕倫，群姬之豔而幸者輒殺之。惟圓圓屏謝鉛華，幽居別苑，以順適其意，不甚相軋。

　　圓圓之養姆曰陳，故幼從陳姓，本出於邢，於是府中皆稱邢太太。居久之，三桂潛有異志。邢窺其微，以齒暮請為女道士。霞帔星冠，日擁藥爐經卷而已。三桂治戎之暇，每至其處，必晤言移日。府中人遇三桂怒不可解事，邢為緩頰，則立解之。常曰：「吾晨夕焚修，為善是樂，他非所計耳。」內外咸敬禮之。

　　康熙癸丑歲，三桂反。出攻長沙，抗命。乙卯，僭尊號。丁巳，病死。偽周洪化，其孫也。戊午，諸王貝勒討賊，駐軍曲靖。賴將軍平耿精忠，由福建進徵粵西，亦從四川黃草壩直薄滇城，俘洪化斬之。籍其家，舞衫歌扇、稚蕙嬌鶯、聯艫接軫俱入禁掖，而邢獨不見於籍。

　　歲癸亥，金陵邵為章赴楚雄幕，訪其實於鄉長老，題絕句於壁曰：「百萬雄師睥睨間，先朝一脈絕南蠻。擒人即是人擒路，誰道天公不好還？行營歷歷草淒淒，銅柱摩崖手自題。虎豹無睛威尚在，老軍猶說舊平西。」邵有濡頭之癖，落魄寡諧，詩故不甚顯於時。

　　三餘氏曰：東南人材，獨萃粵西。論其尤者，如騰蛟殉國，式耜致身，十八之成仁，二張之遂志，非萬里之長城耶？新興連挫大敵，安西兩蹷名王，亦中葉以來未有之勛矣。乃文武忠烈而君卒偷惰，雖無秦逆，終陷蠻鄉耳。噫！豎子洵不足與謀哉。
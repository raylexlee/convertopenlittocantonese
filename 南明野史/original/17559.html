<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>南明野史 - 第一卷　安宗皇帝紀</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一卷</br>　　安宗皇帝紀</font></h4>
			　　安宗簡皇帝諱由崧（校者案：《清史紀事本末》卷八載，永歷十四年夏四月，上聖安皇帝諡號曰安宗簡皇帝。今即據以補入），神宗次子福王常洵子也。神宗五子：長光宗，次福王常洵，次瑞王常浩，次惠王常潤，次桂王常瀛。萬曆二十九年冬十月己卯，俱受封。至四十二年，福王先就國洛陽。熹宗時，賜予祿入唯福王最優。<br />
　　崇禎十四年，李自成陷洛陽，福王常洵見殺。<br />
　　崇禎十七年，李自成逼京師。南樞史可法督兵勤王。四月十二日，聞京師陷，烈皇帝殉社稷，南都府部科道等官會議推戴討賊。時瑞、惠、桂三王道遠難至，而潞王（常芮）、福王（嗣王由崧）各避賊，舟次淮安。潞王倫序比四王為疏，而人望所屬。福王素遭物議，於是有推立潞藩之說。<br />
　　鳳督馬士英素善黃得功、劉良佐。北都初陷，高杰南奔，劉澤清亦至瓜洲，士英並與之通慇懃。及議推戴，士英遂聯絡二劉、高、黃為己助，以恫喝南都諸大臣。遣其私人來言於可法曰：「立君當以賢，倫序不宜固泥。」可法信之，答書極刺福邸諸不道事，意蓋在潞藩也。士英得書，忽奉福王至龍江關，廷臣錯愕。可法始知為士英所賣，勉強出迎，嵩呼定策。其實答士英書，可法雖列名，而為首則詹事姜曰廣也。<br />
　　二十七日，集廷臣會議朝堂。署禮、兵二部侍郎呂大器獨後至。議不決，而吏科給事李沾、誠意伯劉孔昭、司禮太監韓贊周等力持之，議始定，遂以福王告廟。<br />
　　五月一日，王入京，以內守備府為行宮。各官朝見。是日，有兩黃星夾日而趨，蓋太白與辰星也。<br />
　　御史祁彪佳奏言早頒大號、敬天禮祖諸事。允之。<br />
　　各官退議宜先監國後登極。孔昭請即正位。彪佳言監國名極正，蓋彰賢德且示謙讓，使海內知無因以得位之心。俟發喪，擇吉登大寶，佈告天下為當。眾議以為然。於是以初三日監國。十五日即位，改明年乙酉為弘光元年。用可法、曰廣及南儲高弘圖為閣臣，從物望也。<br />
　　當是時，可法實秉中樞，高、姜居中票擬，張慎言為大塚宰，劉宗周為總憲，九列大臣各得其任。再召馬士英及南禮王鐸為大學士。士英因定策功，鐸則藩邸舊恩。雖五相登庸，而菀枯有別矣。<br />
　　初，士英督師淮左，四鎮皆其心腹。既而士英擁兵入朝，假援中宮，請留輔政，於是有內外均勞之議。可法乃請督師江北，而士英專國。<br />
　　升呂大器吏部左侍郎，李沾太常少卿，郭維經應天府丞，進韓贊周司禮監秉筆，餘各加恩有差。起徐石麟都察院左都御史，張國維兵部尚書協理戎政，周堪賡戶部尚書，顧錫疇禮部尚書，黃道周、何楷、張有譽、王心一、何應瑞、高倬、解學龍、賀世壽各部侍郎，劉士禎、侯峒曾、鄭碹、許譽卿各寺卿。而一時人望建言科道章正宸、熊開元、姜彩、莊鼇獻、裘愷、馬兆羲、楊時化、詹爾選、李模、張碹、鄭友玄、喬可聘、李日輔、李長春等原官起用。徐▉、曹勛、吳偉業俱以少詹兼侍讀。升左懋第僉都御史，巡撫應安；田仰僉都御史，巡撫淮揚。調總兵官鄭鴻逵、黃蜚駐守鎮江，鄭彩分管水師，吳志葵駐防吳淞，黃斌卿駐防上江。敕御史祁彪佳等分行安撫江浙。<br />
　　初，史可法等議分江北淮、揚、徐、泗、鳳、壽、滁、和為四鎮，以總兵劉澤清轄淮、海，駐淮北，海、邳、贛十一州縣隸之，經理山東一帶。高杰轄徐、泗，駐泅水，徐、泗、宿、亳、豐、碭十四州縣隸之，經理開、歸一帶。劉良佐轄鳳、壽，駐臨淮，壽、潁等九州縣隸之，經理陳、杞一帶。靖南伯黃得功轄滁、和，駐廬州，廬、巢、無為十一州縣隸之，經理光、固一帶。每鎮額兵三萬人，本色米二十萬，折色銀四十萬，悉聽各屬自行徵取。晉得功侯爵，封杰興平、澤清東平、良佐廣昌俱伯爵。得功素忠勇，建功河北，與寧南伯左良玉先得封。良玉恢復湖廣，並晉侯爵。<br />
　　杰，字英吾，降賊也。有驍勇名，稱翻山鷂。舊與闖賊同伙。闖掠得邢氏，貌美，嬖之，屬杰護內營。杰與氏通，挈之來降。陝督洪陳疇撫御有恩，能得其用。及孫傳庭繼任，杰破賊於曾頭塚。傳庭因令杰與白廣恩為前鋒，二將各不相下。又一年而郟縣潰，潼關不守。杰率其部下李成棟、楊繩武等十三總兵四十萬眾渡河，大掠晉中，鼓行南下。邳、泗之間驚曰：「高兵至矣。」居人奪魄。時分鎮詔未行，而軍候報高兵先驅至江浦。潁守將張上儀巨炮遮擊之，始卻。職方主事萬元吉者，故武陵相監軍也，亟請行。扁舟徑造其壘，曰：「吾欲犒軍。」其將出，元吉諭以戢兵聽朝命，奈何索渡？其將曰：「吾規虜，欲寄家。」元吉曰：「公等進取淮北，而並孥淮南，甚便。過江逼天子輦轂地，先自潰亂，非公等所以兼為國家意也。」諸將皆佯應曰：「諾。」顧獨屬意揚州。<br />
　　杰以徐州苦寒，揚州富麗甲天下。其地有新舊二城，城外列肆，子女瑰寶累萬萬。杰乃放手剽掠，屠膾日以百數。揚人嬰城不納。淮撫黃家瑞、守道馬鳴驛集眾議事。江都進士鄭元勳雅負才地，為鄉里所服，且憂拒守而城未必全，銳然出身為游說，兼以早自異，無隨俱死。杰聞元勳至，則大喜。置酒酣飲達巳，厚金帛遺之。且陳所以定居揚州，非有他意。書與揚人約結而後入。鄭自詡得高要領，氣甚揚，為言於當事曰：「高帥來，敕書召之也。彼手馬相國聘札以相示，且言入城當鎮慰父老以無動。苟如是，即南京且聽之入，況揚州乎？」揚人聞之，叫呼而起，曰：「元勳與高反，賣城以市德。不殺元勳，城不可守。」遂碎其首，臠割之殆盡。高恨，攻益力。<br />
　　初，四鎮分藩，可法獨留揚州，為督輔迴翔之地，且與四鎮交疏。至是，以三千騎渡江誓師。高杰以揚人暴骨載道，慮閣部以為非法，趣其下宵坎而埋之。及閣部至，杰庭謁。閣部平易樸誠，人人慰勞。杰大喜。頃之，杰以元勳死無罪，請公誅首惡，開城門納其兵。可法弗許。杰乃困可法於軍中以要之，悉分可法左右以隸麾下，寄可法於善慶庵，日以親信者仗刀侍其側。可法談笑不為動，徐草奏與以瓜步城。已而可法微服為道者得脫。黃得功亦助之。稍能自立，乃復按部淮安。杰亦服其開款布誠，竟移駐瓜州，恭謹受命，泣陳王事，反成握手之交。杰跋扈非常，一變而為忠勇，亦良將也。<br />
　　劉良佐開鎮臨淮，士民不服，亦至互訐。而黃得功初駐儀真，及調廬州，心薄之，將與杰爭揚。二鎮水火，幾成克用、全忠之禍。登萊總兵黃蜚之南調也，道出維揚，懼為杰所脅。蜚素善得功，貽書請以兵迎。得功乃引輕兵三百騎會三叉河。杰聞而愕曰：「是殆將襲我。」遣將卒出半道，別遣千人走襲儀真。而得功不知也，至土橋，解鞍下馬作食。杰精騎伏道旁者猝起。得功角巾紱裝，出不意，亟擐甲，而飛矢雨集。所乘馬值千金，俄中矢，踣。乃騰而上他馬以去。杰之遣兵也，曰：「若掠得功，必生致之。」戰既合，有十七騎者追且及。注槊未下，黃大呼反鬥，發腰間所餘七矢，殺七人。矢盡揮長刀，復殪其三。乃及於大軍以免，惟從行三百騎皆沒。杰所遣襲儀真者，夜至。守將丘鉞、馬岱偵知設守，令軍中且食且休，於城外棋置炬火為疑兵。高兵望見不敢進。又疾趨半夜，力竭矣。馬岱開門出擊，盡殲之。得功還，聞之益怒，引良佐為之助，誓必與杰一決。杰曰：「曩千人多維揚猾少，吾故驅之。假令吾之士卒，詎至於敗？黃不足擒也。」萬元吉側身講解。令故將張文昌、李棲鳳以其眾請於閣部曰：「兵交緩，吾屬置橫陣以止鬥。」即閣部亦不得已於一行。會得功有母之喪，可法入弔，立而語之曰：「土橋之釁，無智愚知其不義。今將軍以國故親故而觸盛怒，是歸其曲於高而將軍收名於天下也」。得功色稍和，尚以亡失三百騎為恨。閣部命監紀應廷吉、陸遜之入高營，曰：「靖南聽我矣，我何愛數百騎而害大事乎？」高如命入馬，馬羸，多病死。閣部自以三千金償之，又令傑出千金為黃母賄。二恨之講暫以成，睦猶未也。當是時，興平最強。閣部銳意中原，念非高不足以委任。其人雖抗暴，然慷慨識機變，可說而動。有僧德宗者，談禍福奇中。高杰亦折節稱弟子。常與閣部及陸遜之四人者同坐，杰謂僧曰：「他日弟子得免於禍乎？」僧曰：「居士起擾攘，今歸朝為大將，為通侯，此不足為居士重。惟率從史居士，儒家所稱聖人，我法所稱菩薩，居士與之一心並志，可謂得所歸矣。徒以問老僧，無為也。」杰不覺斂容服。杰之妻邢夫人，饒權智。杰嘗語人曰：「邢有將略，吾得以自助，非貪其色也。」邢見閣部出至誠，厚為調護，勸杰傾心。閣部喜曰：「吾誠得高而馴擾之，大事集矣。」因命王相業監其軍，並奏李成棟、賀大成、王之綱、李本深、胡茂楨為大將，曰：「速驅之，可以專制河南。」杰曰：「杰既以身許公，而將吏妻子暴露野次，非所以安內顧也，敢終用揚城為請。」揚士紳聞之，復震動，守土以未除館為辭。閣部遽遷於東偏，虛己府以為之舍。邢夫人約其兵聽節制。士民安堵無恙。<br />
　　吏部張慎言疏薦舊輔吳▉、塚宰鄭三俊。詔赦▉罪，陛見，三俊候另議。二十二日早朝，劉孔昭約諸勛及九卿科道於廷，大罵慎言，謂「雪奸除凶，防江防河，舉朝臣子全副精神宜注於此。乃今日講推官，明日講升官，所薦吳▉，有悖成憲。」又言慎言原有二心，告廟定策，阻難奸辨，不可不誅。慎言立班不語。御史王孫蕃訐孔昭曰：「先帝裁文操江，歸武操江，亦未見作何事業。且吏部職司用人，除推官、升官外，別無職掌。」喧爭殿上。高弘圖言：「塚臣自有本末，何遽殿爭？」明日，孔昭補疏糾參慎言，具疏求去。李沾又言孔昭擁戴有功，文臣啟事屢登，武臣封爵未定，所以有殿上之爭。兩解之。於是高弘圖、姜曰廣相繼乞休，言：「文武官各有職掌，即文臣中各部不得奪吏部之權。今用人乃慎言事，孔昭一手握定，非其所私，即謂之奸。臣等皆贅員矣。慎言薦▉，勳臣知為不可，臣不能知，票擬實出臣手。又三俊清剛，係五朝人望，臣終以為不可不用，是臣罪不減慎言。竊念朝廷之尊，尊於李勉，天子之貴，貴以叔孫。臣忝輔弼，坐視宸陛，幾若訟庭，愧死無地。請賜罷斥。」各奉諭留。由是朋黨勢成，門戶大起，而討賊之事置之蔑聞。<br />
　　六月，命禮部鑄國璽，以金代之。<br />
　　史可法、馬士英各疏奏吳三桂殺賊功。封三桂薊國公，世襲。遣海運中書沈廷揚運米十萬石、銀五萬兩濟其軍。既而聞清師南下，始召原任都督陳洪範、應天巡撫左懋第，加洪範太子太傅、懋第兵部侍郎，齎國書至燕京通好，以經理河北，聯絡關東。給路費銀三萬兩以往。而命僉都御史程世昌巡撫應天。<br />
　　時山東、河北殺偽響應。德州諸生謝陛與原任遼撫黎玉田、御史盧世淮、貢生馬元碌等，殺偽防禦使閻杰等十八人，奉宗室朱帥欽權稱濟王。淮撫路振飛、巡按王燮擒原任河南參議偽官呂弼周、王富，率士民射殺之。又掠偽官胡來賀、宋自成、李魁春，沉之河。又擒癸未進士偽官武愫解京。宿遷百姓殺偽將董學禮。濟寧都司李允和殺偽官劉淆、尹宗衡、張問行、傅龍等九人，囚原任兗西道副使叛官王世英，解京獻俘。開封府推官陳潛夫、寨勇李遇知、劉洪起等，各殺偽官南附。原任河南勸農兵部尚書丁啟俘，命參將丁啟光俘獻偽官陳奇、賈士俊、尚國俊、許承蔭、孫澄、范雋、郭經邦等七人陛見。青州府衡藩率諸生驅殺偽官，請徙內地。四川巡撫劉之渤奏報合江、仁懷掠殺賊楊騰鳳、張見陽等。擢王燮僉都御史，巡撫山東；丘磊充山東總兵。加謝升少師，黎玉田兵都尚書，盧世氵▉工部侍郎。時訛傳德王起義，以謝陛為謝升也。改潛夫巡按河南，啟▉河南安撫。賜遇知、洪起總兵官。敕之渤下部紀錄。振飛等尋為馬士英論罷。<br />
　　燮初任祥符令，三守危城，才識膽力，無不超絕。其按淮時，極著勞績，與振飛鼓舞官民，殺偽使，碎偽牌。賊騎逼河上，躑躅不敢前。民間義兵集至一二十萬。聲勢之壯，有若長城。人共倚之。<br />
　　初，士英之人也，其心亦欲為君子。而可法一去，天下皆斥為奸雄，呂大器等群起而攻之。於是士英疏薦阮大鋮以知兵，謂在廷諸臣無出其右。為阮任咎任怨，無所不可。遂賜冠帶陛見。舉朝大駭，謂大鋮一出，則逆黨盡翻，逆黨一翻，則上且▉▉問三朝舊事，諸君子將安所置足乎？於是一呼百和，眾論沸騰。高弘圖請下九卿會議。士英曰：「會議則大鋮必不得用。」弘圖曰：「臣非阻大鋮。舊制，京堂必會議，乃於大鋮更光明。」士英曰：「臣非受其賄，何所不光明？」弘圖曰：「何必言受賄？一付廷議，國人皆曰賢，然後用之耳。」弘圖出，即乞休。士英復為大鋮奏辨，言魏忠賢之逆，非闖賊可比。且攻弘圖、曰廣諸人護持局面，謂於所愛而登之天者，即曰先皇帝原無成心也，於所忌而錮之淵者，即曰先皇帝定案不可翻也，欺罔莫甚。曰廣奏言：「臣前見文武紛競，既慚無術調和。近見欽案掀翻，又愧無能豫寢，遂使先帝十七年之定力，頓付逝波。陛下數日前之明詔，竟同覆雨。梓宮未冷，增龍馭之淒涼；製墨未乾，駭四方之觀聽。惜哉維新，遂有此舉。臣所惜者朝廷之典章，所畏者千秋之清議而已。」郭維經奏言：「案成先帝之手，今《實錄》將修，若將此案抹殺不書，則赫赫英靈恐有餘恫，非陛下所以待先帝。若書之，而與今日起用大鋮對照，則顯顯令旨未免少愆，並非輔臣所以愛陛下也。惟願陛下愛祖宗之法，因愛先帝，並愛先帝之絲綸。」呂大器奏言：「先帝血肉未寒，爰書凜若日星。而士英悍然不顧，請用大鋮，不惟視吏部為芻狗，抑且視陛下為弁髦。」御史王孫蕃疏有曰：「樞輔以大鋮為知兵乎？則《燕子箋》、《春燈謎》，枕上之陰符而牀頭之黃石也。」《燕子箋》、《春燈謎》，阮所作傳奇，蓋褻詞也。御史詹兆恒疏言：「欽案諸人久圖翻局，幸先帝神明內斷，確不可移。陛下蹕御龍江，痛心先帝異變，與諸臣抱頭號哭。百姓聞之，莫不灑血捶心，願思一報。近聞燕齊之間，士紳皆白衣冠，吁先帝而呼天，驅殺偽官，各守險隘。此先帝德澤在人，國憤非常，有以激發其忠義耳。今梓宮夜雨，一壞未乾。太子諸王，六尺安在？國仇未復而忽召見大鋮，還以冠帶，豈不上傷在天之靈、下短忠義之氣？」懷遠侯常延齡、太僕少卿萬元吉、御史陳良弼、左光先、兵部郎中尹民興、給事中羅萬象等皆連疏糾之。不聽。<br />
　　大鋮召對稱旨，用為江防兵部侍郎。初，士英為司禮王坤所參，謫戍。周延儒再召，阮大鋮以士英托之，遂起為鳳督，故士英德之甚。而大鋮之阿▉削逐也，閒住十有七年。嘗自署其門曰：「無子一身輕，有官萬事足。」及得召，遂覬覦樞席。士英亦即以佐樞處之。大鋮嘗渭人曰：「我非不願為君子，他人不許我為君子。且若使金川門下，袖中有刀便當引決。」其詆欺皆此類也。<br />
　　吏部張慎言、工部程注乞休去。贈慎言子舉人履旋為御史。履旋以闖賊拷銀，義不受辱，貽書慎言，謂與其虧體以辱親，不如殺身以明志、投崖而死者也。<br />
　　升何應瑞工部尚書，徐石麟吏部尚書。召劉宗周為左都御史。宗周屢疏論時事，不署職銜，稱草莽孤臣。首言大鋮進退，關係江左興亡。又言：「討賊之法，一曰據形勢。江左非偏安之業，請進而圖江北。今淮風等處，各立重鎮，尤當重在鳳陽，而駐以陛下親征之師。東扼徐、淮，北控豫州，西顧荊、襄，而南去金陵亦不遠。以此漸恢漸進，秦、晉、燕、齊當必響應。兼開一面之網，聽其殺賊自效。賊益孤，賊黨益盡矣。一日重藩屏。地方之見賊而逃也，總由督撫非才。即如淮、揚數百里之間，有兩節鉞而不能御亂卒之南下。至淮北一塊土，拱手而授之賊。尤可恨者，路振飛坐守淮城，久以家眷浮舟於遠地，是倡逃之實也。於是鎮臣劉澤清、高杰遂相率有家屬寄江南之說。尤而效之，又何誅焉？按軍法，臨陣脫逃者斬。臣謂一撫二鎮，皆可斬也。一曰慎爵賞。今天下兵事不競極矣。將悍卒驕，已非一日。今請陛下親征所至，亟問士卒甘苦，而身與共之，乃得漸資騰飽，徐張撻伐。一面分別各帥之封賞，孰應孰濫，輕則量收，重則並奪。軍功既核，軍法益伸。左之右之，無不用命。夫以左帥恢復也而封，高、劉敗逃也而亦封，又誰為不封者？武臣既濫，文臣隨之；外廷既濫，中▉從之。臣恐天下聞而解體也。一日核舊官。燕京既破，有受偽官而逃者，有在封守而逃者，有在使命而逃者。於法皆在不赦，急宜分別定罪。而至於偽命南下，徘徊於順逆之間者，實繁有徒，尤當顯示誅絕。行此數者，討賊復仇，法略具是。若夫邦本之計，貪官當逮，酷吏當誅，循良卓異當破格旌異，則有安撫之役在。而臣更有不忍言者，當此國破君亡之際，普天臣子皆當致死。幸而不死，反膺升級，能無益增天譴？除濫典不宜概行外，此後一切大小銓除，仍請暫稱行在，少存臣子負罪引慝之誠。」又疏言：「賊兵入秦逾晉，直逼京師，大江以南，固晏然無恙也。而二三督撫曾不聞遣一人一騎北進，以壯聲援。賊遂得長驅犯闕。坐視君父危亡而不之救，則封疆諸臣之坐誅者一。既而大行之凶問確矣，敷天痛憤，奮戈而起，決一戰以贖前愆，又當不俟朝食。而方且仰聲息於南中，爭言固圉之策，卸兵權於閫外，首圖定策之功。督撫諸臣仍復安坐地方，不移一步，則封疆諸臣之坐誅者二。然猶或日事無稟承。迨新朝既立，自應立遣北伐之師。不然而亟馳一介使齎蠟丸，間道北進。或檄燕中父老，或起塞上夷王，共激仇恥。哭九廟之靈，奉安梓宮，兼訪諸皇子的耗。苟效包胥之義，雖逆賊未始無良心，而諸臣計不出此也。又不然，亟起閩帥鄭芝龍，以海師直搗燕都，令九邊督鎮卷甲銜枚，出其不意，事或可幾，而諸臣又不出此也。紛紛製作，盡屬體面。天假之靈，僅令吳鎮諸臣一奏燕京之捷，將置我南中面目於何地？則舉朝謀國不忠之坐誅者三。而更有難解者，先帝升遐，頒行喪詔，何等大典！而遲滯日久，距今月餘未至臣鄉。在浙如此，遠省可知。時移事換，舛謬錯出，即成服只成名色，是先帝終無服於天下也。則今日典禮諸臣之坐誅者四。至罪廢諸臣，量從昭雪，自應援先帝遺詔而及之。乃一概竟用新恩，即先帝誅▉鐵案，前後詔書蒙混，勢必彪虎之類盡從平反而後巳。君父一也，三年無改之謂何？嗟乎！已矣。先帝十七年之憂勤，念念可以對皇天而泣后土，一旦身殉社稷，罹古今未有之慘，而食報於臣工，乃如此之薄。仰惟陛下再發哀痛之詔，立興問罪之師，請自中外諸臣之不職者始：，」於是四鎮合疏糾宗周。黃得功又疏辯合疏實未與聞，馬士英尼之不得上。帝諭以憲臣平日以議論取重。蓋亦刺宗周也。史可法以廷臣論是非、疆臣論功罪，兩解之。<br />
　　起錢謙益、陳子壯、轉黃道周各禮部尚書。謙益之起也，以家妓為妻者柳如是自隨，冠插雉羽，戎服騎入國門，如昭君出塞狀，都人咸笑之。謙益以彌縫大鋮得進用，乃出其妾柳氏為阮奉酒。阮贈一珠冠，值千金。謙命柳姬謝，且移席近阮。聞者絕倒。<br />
　　補華允誠吏部員外，夏允彝吏部主事。允彝盡籍家產，以助餉討賊。<br />
　　授黃文煥、楊廷麟翰林院編修。文煥以道周建言，被杖革問。廷麟因忤楊嗣昌，降調軍前贊畫者也。<br />
　　御史李模疏言：「今日諸臣能刻刻認先帝之罪臣，方能紀常勒卣，蔚為陛下之功臣。夫擁立之事，皇上不以得位為利，諸臣何敢以定策為名？而甚至輕加鎮將，於義未安。鎮將事先帝，未聞效桑榆之收，事陛下，未聞有汗馬之績，按其罪亦在戴罪之科。倘謂勸進有章，足當夾輔。然而名實之辨，何容輕假？願陛下敕諭諸大臣，立志以倡率中外，力圖贖罪，勿但炫功，必大慰先帝殉國之靈，庶堪膺陛下延世之賞。一概勛爵，俱應辭免，以明臣誼。至絲綸有體，勿因大僚而過繁，拜下宜嚴，勿因泰交而稍越，繁纓可惜，勿因近侍而稍寬。」<br />
　　太僕少卿萬元吉疏言：「主術無過寬嚴，道在兼濟，官常無過任議，義貴相資。先皇初蒞海宇，懲逆▉用事，斲削元氣，委任臣工，力引寬大。諸臣狃之，爭意見之玄黃，略綢繆之桑土，寇入郊圻，束手無策。先帝震怒，一時宵乏遂乘間抵隙，中以用嚴之說。凡告密廷杖，加派抽練，新法備行，使在朝者不暇救過，在野者無復聊生，然後號稱振作，乃中外不寧，國家多故。十餘年來，小人用嚴之效，彰彰如是。先帝悔之，於是更崇寬大，悉反前規，天下以為太平可致。諸臣復思競賄賂、恣欺蒙，每趨愈廠，再攖聖怒，誅殺方興，宗社繼歿。蓋諸臣之孽，每乘於先帝之寬，而先帝之嚴，亦每激於諸臣之玩。則以寬嚴之用偶偏也。昨歲孫傳庭擁兵關中，議者俱以為不宜輕出，出則必敗，然已有逗撓議之者矣。賊既渡河，臣即謂急撤關寧吳三桂，俾隨路迎擊，可以勝賊。先帝召對，亦曾及此，然已有蹙地議之者矣。及賊勢薰灼，廷臣勸南遷，勸出儲監國南都，語不擇言，亦權宜應爾，然已有邪妄議之者矣。由事後而觀，咸追恨違者之誤國，沒事幸不敗，必共服議者之守經。當局者誰敢違眾獨行，旁觀者必欲強人從我，私意徒滋，實著未講，國事因之大壞莫救，則以議任之途太畸也。」<br />
　　又疏言：「賊今被割入秦，挑精選銳，垂涎東南，轉盼深秋，出商漢則徑抵襄承，出豫宋則直規江北。多處兵民，積怒深怨。於斯時，民必爭迎賊以報兵，兵更退疑民而進畏賊，恐將士之在上游者卻而趨下，在北岸者急而渡南。金陵重地，武備單弱，何以當此？臣竊窺人情，類皆積薪厝火，安寢其上。居功者思為史冊之矯誣，見才者不顧公論之注射，舌戰徒紛，實備未講。一旦有急，不識置陛下於何地？得毋令三桂竊笑江左諸人功非功而才非才乎？」<br />
　　吏科馬嘉植疏陳立國本事：一改葬梓宮，一迎養國母，一訪求東宮二王，一祭告燕山陵寢。末言：「今日在君父力自貶損，尊養原非樂受；在臣子痛加悔艾，富貴豈所相期？茅茨雖陋，可勿剪也。有以勞人費財導者，勿聽；經武以外，可概節也；有以處優晏▉進者，勿聽。」<br />
　　刑侍賀世壽疏言：「刑賞宜慎，如吳三桂奮勇血戰，李、郭同功，拜爵方無愧色。若夫口頭報國，豈其遂是於城？河上擁兵，曷不以之敵愾？恩數已盈，勛名不立，冒濫莫甚。」<br />
　　疏上，俱報聞而已。<br />
　　釋鳳陽高牆罪宗七十五案，凡三百四十一名為庶人。<br />
　　遣太監王肇基督催閩、浙金花銀兩。肇基原名坤，即崇禎朝肆惡淮、揚者。大學士高弘圖等諫止之。<br />
　　上先帝尊號曰思宗烈皇帝，周皇后曰孝節皇后。議者以為周思之後，絕無此諡，周思又非賢王，而忻城伯趙之龍亦言，思非美字，改為毅宗。尊建文君為惠宗讓皇帝，景帝為代宗景皇帝，復懿文太子為興宗孝康皇帝。尊皇考福恭王為恭皇帝，尋改孝皇帝，立專廟。<br />
　　允禮部顧錫疇議，削溫體仁文忠諡，尋復之，諡大學士文震孟文肅、劉一▉文端、賀逢聖文忠、禮侍羅喻義文介、詹事姚希孟文毅、兵部呂維祺忠節、山西巡撫蔡懋德忠襄、隨州知州王燾忠愍。懋德諡，尋奪之。<br />
　　湖廣巡按御史黃澍同承天守備太監何志孔入朝，求召對。既入，澍面糾馬士英奸貪不法，志孔復言士英無上諸事。士英稱疾出直，而以金幣餽福邸舊閹田成、張執中等，為言於福王曰：「主上非馬公不得立，茲逐馬公，天下皆議主上背恩矣。且馬公在閣，諸事不煩主上，可以優閒自在，馬公去，誰復有念主上者？」帝默然，即賜諭留。澍復連上十疏，稱「自古未有奸臣在朝而將帥能成功於外者，必陛下內□精明，外彩輿論。國人皆曰可殺，則殺之，毋因一時之才情博辨，誤信小人，使黨羽既豐，禍患驟至」。又云：「正人君子，乞陛下師事數人以樹儀表，使輦轂之下貪污結舌，邪佞閉氣，無所容其樹黨庇奸之私，而後討國門以外之賊無難。」又云：「自魏▉窺竊神器以來，實釀今禍，附逆之人與薦逆之人皆有賊心。乞陛下懸諸日月，以除魍魎。」帝屢諭趣澍赴楚。乃去。<br />
　　先是六月初二日，清廷傳檄至濟寧。一固山額真云為傳奉事，奉攝政王令旨，各調兵馬前往山東等處，所過地方官民出郭迎接，違者以抗師治罪。一平西王吳云為安撫殘黎事，稱攝政王簡選虎賁數十萬南下，牌仰山東等處速速投誠等情。至是七月初二日，又有部文索取冊籍。時山東服款，盧世淮降。李建泰、謝陛、馮銓皆附清為大學士。濟王走死。而畿輔重地，兵民不輯。鎮將於永綬駐鎮江，會與浙兵鬥殺。浙營守備李大開中矢。死之。邊兵焚民居數十里。邊兵有言：「四鎮以殺搶封伯，吾何憚不為？」事聞。命赴史可法軍前核治。<br />
　　興平伯高杰疏言：「目今大勢，守江北以保江南，人人言之。然從曹、單渡，則黃河無險，自潁歸入，則鳳、泗可虞。猶或曰有長江天塹在耳。若何而據上游？若何而防海道？豈止瓜、儀、浦、彩為江南門戶而已乎？伏乞和盤打算，定斷速行，中興大業，庶有可觀。」杰發總兵李朝雲赴泗州，參將蔣應雄、許占魁、郭茂榮、李玉赴徐州防守。<br />
　　寧南侯左良玉報稱副將蘇薦、游擊朱國強斬賊四百餘級，獲偽官江一洪獻俘京師。又獻賊遣偽將馬科，至四川招安保寧一帶，原任兵部主事郜獻珂起兵戰於桃園，賊兵潰，追獲偽將宋朝臣斬之。<br />
　　遣御史陳藎募兵▉南。<br />
　　廣西巡撫方震孺、松江知府陳亨、給事中李維樾與兄僉都御史李光泰，先後各措餉募兵入衛。而建陽知縣蔣蔡捐俸資，造火器，募勇士朱千斤、劉鐵臂等，三請勤王。其詞有曰：「幸而邀天之幸，迅掃狂氛，指日奏凱，社稷之福。否則惟有斷ㄕ決腹，一瞑而萬世不視，以明國家三百年養士之報，以無負三十年讀書之志。」論者壯之。<br />
　　命總兵王之綱迎太后於河南郭家寨常守義家。<br />
　　以僉都御史劉之渤巡撫四川，范礦巡撫貴州。時獻賊在川，陷涪州，再陷瀘州，順流下重慶，破成都。取壯男子去耳鼻及兩臂，驅至各州縣，言兵至而不下者，視此。但殺王府官紳以待，秋毫無犯，由是所至如破竹。巡撫龍文光及舊撫陳士奇、重慶推官上行儉俱死。瑞王、蜀王闔門遇害。總兵趙光遠降賊，士英猶請降敕獎之。<br />
　　考選游有倫、朱統銓、趙進美、沈宸荃、沈應旦、吳春枝、吳鑄、吳適、林沖霄、劉天鬥、左光明、蔣鳴玉、湯來賀、李日池、胡時亨為科道部屬官。起補張彩禮部主事、熊汝霖戶科給事、章正宸吏科給事。<br />
　　正宸疏言：「兩月以來，聞大吏錫▉矣，不聞獻俘；武臣私鬥矣，不聞公戰；老成引遁矣，不聞敵愾；諸生卷堂矣，不聞清纓。如此而曰興朝氣象，臣雖愚，知其未也。臣以進取為第一義，進取不銳，則守禦必不堅。比者，河北山左，忠義響應，各結營寨，多殺偽官，為朝廷效死力。不及今電掣星馳，倡義申討，是靡天下之氣，而坐失事機也。宜急檄江北四鎮，分渡河、淮，聯絡諸路，齊心協力，互為聲援，使兩京血脈通，而後塞井陘，絕孟津，據武關以攻隴右，恐賊不難旦夕殄也。陛下又何不縞素親率六師於淮上？但陛下親征，豈必冒矢石、履行陣哉？聲靈所震，人切同仇。虎豹貔貅，勇憤百倍也。」<br />
　　中旨傳升吏部侍郎張有譽為戶部尚書。中旨用人自此始。蓋有譽清望素著，士英借以開幸門也。正宸封還，力爭。不聽。<br />
　　魏國公徐弘基等薦起原任吏部侍郎張捷為吏部尚書。封太后弟鄒存義為大興伯、福府千戶嘗應俊為襄衛伯。補青浦知縣陳▉▉為中書舍人。予王鐸弟鏞子無黨世錦衣指揮使。以兵部侍郎解學龍疏薦，內批升原任戶部主事葉廷秀為都察院堂上官，監生涂仲吉、生員諸永明為翰林院待詔。應俊者，本革工。值福王出亡，應俊負之履雪中數十里，脫於難，與鏞、▉▉、無黨各翼衛有功者也。廷秀、仲吉、永明者，皆先帝時申救道周下獄杖戍者也。初，烈皇帝震怒道周，舉朝結舌，獨涂仲吉以孤童擔囊走萬里外，上書北闕，以明道周之冤，故學龍疏薦焉。<br />
　　補陳子龍兵科給事。子龍進《慎名器疏》，曰：「陛下間關南返，從官幾何？衛士奄尹，寥寥無幾。今大位既登，來者何眾，不遏其流，何所底止？必將人誇翼贊之功，家切從龍之念，傷體害政，非國之福。夫勸君誘善，惟在爵賞，一為輕濫，後將無極。豐沛故人，文墨小吏，自昔為嫌。朱紫盈門，貂蟬滿座，尤乖國典。立政之始，願陛下慎持之。嗣後果係服勞有功，但當賞之金帛，不應授以爵位，以貽曹風不稱之譏，犯大易負乘之戒。」疏入，不聽。<br />
　　大學士姜曰廣疏言：「祖宗會推之典，立法萬世無弊。斜封墨敕，覆轍具在。臣觀先帝之美政雖多，而以堅持逆案為盛美，先帝之害政亦間出，而以頻出中旨為亂階。用閣臣內傳矣，用部臣勳臣內傳矣，選大將言官亦內傳矣。他無足數，論其尤者。其所得閣臣，則逢君殃民、奸險刻毒之周延儒、溫體仁、楊嗣昌，偷生從賊之魏藻德等也。其所得部臣，則陰邪貪猾之陳新甲等也。其所得勳臣，則力阻南遷、盡撤守禦、稚狂之李國楨也。其所得大將，則紈絝支離之王樸、倪寵輩也。其所得言官，則貪婪無賴之史{范土}、陳啟新也。凡此皆力排眾議、簡目中旨者也，乃其後效亦可睹矣。且陛下亦知內傳之故乎？總由鄙夫熱心仕進，一見擯於公論，遂乞哀於內廷。內廷但見其可憐之狀，聽其一面之辭，遂不能無聳動。間以其事密聞於上，又得上之意旨，轉而授之。於是平台召對，片語投機，立談取官，有若登場之戲。臣昔痛心此弊，亦於講藝敷陳，但以未及暢語，至今猶存隱恨。先帝既誤，陛下豈堪再誤哉？天威在上，密勿深嚴，臣安得事事而爭之？但願陛下深宮有暇，溫習經書，間取《大學衍義》、《資治通鑑》視之。如周宣、漢光之何以竟恢遠烈？晉元、宋高之何以終狃偏安？武侯之出師徵蠻，何▉▉以親君子必遠小人為說？李綱之受命禦敵，亦何以切切信君子勿間小人為言？反覆思維，必能發明聖性，點破邪謀。陛下與其用臣之身，不若行臣之言。不行其言而但用其身，是猶獸畜之以供人刀俎也。」<br />
　　御史祁彪佳進《時政疏》曰：「洪武初，官民有犯，或收係錦衣衛。高皇帝因見非法凌虐，二十年遂焚其刑具，移送刑部審理。是祖制原無詔獄也。後乃以鍛鍊為功，以囉織為事，雖曰朝廷之爪牙，實為權奸之鷹狗。口辭從迫勒而來，罪案聽指揮而定，即舉朝盡知其枉，而法司誰雪其冤？酷慘等於來、周，平反從無徐、杜，此詔獄之弊也。洪武十五年，改儀鑾司為錦衣衛，專掌直駕侍衛等事，未嘗有緝事也。迨後東廠設立，始有告密之端。用銀而打事件，得賄而鬻刑章。飛誣多及善良，亦棍立成巨萬。招承皆出於弔拷，怨憤充塞於京畿。欲絕苞苴而苞苴托之愈盛，欲究姦宄而姦宄未能稍清，此緝事之弊也。若夫刑不加於大夫，原祖宗忠厚立國之本。及於逆瑾用事，始有去衣受杖者。刑章不歸司敗，撲責多及直臣。本無可殺之罪，乃致必殺之刑。況乎朝廷徒受拒諫之名，天下反歸忠義之譽。蓋當血濺玉階，肉飛金陛，班行削色，氣短神搖，即恤錄隨頒，已魂驚骨削矣。是豈明盛之休風，大失君臣之分誼！此廷杖之弊也。伏乞陛下嚴行禁革。」<br />
　　馬士英、阮大鋮授旨於建安王府鎮中尉候考吏部朱統[A260]，疏誣姜曰廣穢跡顯有逆謀，詞連史可法、張慎言、呂大器等。禮科袁彭年據祖制爭之云：「中尉有奏請，先令長史司具啟親王參詳可否，然後給批齎奏。若候考吏部，則與外吏等應從通政司封進，今何徑何竇直達御前？微刺顯攻，捕風捉影，陛下宜加禁戢。臣禮垣也，事涉宗藩，皆得執奏。」吏科熊汝霖、通政使劉士楨皆言：「統[A260]何人？揚波噴血，飛章越奏，此真奸險之尤，豈可容於聖世？」皆不聽。高弘圖亦揭統[A260]應究治，帝召入，厲聲責弘圖把持。弘圖又具疏辨。尋予告去。<br />
　　時例轉科道陸朗僉事、黃耳鼎為副使，忽內批留用。徐石麟言：「朗、耳鼎交通內臣，幸留非法。」朗、耳鼎疏攻姜曰廣、徐石麟、劉宗周結黨欺君，把持朝政，無人臣體。曰廣、石麟、宗周各予告去。<br />
　　曰廣之去也，陛辭曰：「微臣觸怒權奸，自分萬死。聖恩寬大，猶許歸田。但臣去後，皇上當以國事為重。」帝曰：「先生言良是。」士英詈之曰：「我為權奸，汝且老而賊也。」因叩頭言：「臣從滿朝異議中擁戴皇上，願以犬馬餘生歸老貴陽，請避賢路。皇上留臣，臣亦但多一死。」曰廣厲聲曰：「擁戴是人臣居功之地耶？」士英曰：「曰廣定策時，意在潞藩。」帝曰：「潞王，朕之叔父，賢明可立。二先生毋傷國體，內廷之爭，不可向外人道也。」姜出，馬從之，復於朝堂相詬詈，幾至老拳相向。一時喧傳二相鬧朝。士英嘗賦詩曰：「蘭蕙才名千古絕，陽台歌舞世間無。若使同房不相妒，也應快殺竇連波。」蓋以蘭喻姜、劉，陽台喻阮也。<br />
　　吏科熊汝霖疏奏：「朝廷之上，玄黃交戰，不講固圉恢境之術，惟舌鋒筆鍔是務。以匿帖而逐舊臣矣，俄以疏藩而參宰輔矣，繼又喧傳復廠衛而人心皇皇矣。輔臣日廣忠誠正直，海內共欽。乃麼麼小臣，為誰驅除？為誰主使？且聞上章不由通政，納結當在何途？內外交通，神叢互借，飛章告密，墨敕斜封，端自此始。事不嚴行詰究，用杜將來，必至人人可為叛逆，事事可作營求，縉紳慘禍所不必言，小民雞犬亦無寧日。先帝十七年憂勤，曾無失德，而一旦受此奇慘，止有廠衛一節，未免府怨臣民，今日締造之初，如育嬰孩，調護為難，豈可便行摧折？陛下試思先朝之何以失，即今日之何以得。始先帝篤念宗藩，而聞寇先逃，誰死社稷？保舉換授，盡是殃民，則今何以使躍冶不萌而維城有賴？先帝隆重武臣，而死綏敵愾，十無一二，叛降跋扈，肩背相踵，則今何以使賞罰必當而惠威易行？先帝委任勳臣，而官舍選練，一任飽▉，京營銳卒，徒為寇藉，則今何以使父書有用、客氣是屏？先帝簡任內臣，而小忠小信，原無足用，開門延敵，且噪傳聞，則今何以使柄無旁操而恩有餘地？先帝不次擢用文臣，而邊才督撫，誰為捍御？超遷宰執，羅拜賊廷，則今何以使用者必賢而賢者必用？」疏入，內批重處。<br />
　　以祁彪佳巡撫蘇、鬆。<br />
　　用御史鄭友玄言，削故輔周延儒、薛國觀、總督熊文燦官銜蔭予。復予湖廣巡按劉熙祚諡忠毅，宣大總督盧象▉諡忠烈。復御史毛羽健原官，贈吏侍葉盛吏部尚書。<br />
　　戶科錢增疏請修水利，言：「蘇、鬆、常、鎮、杭、嘉、湖七郡之水，以太湖為腹，以大海為尾閭，以三江入海為血脈。蓋自吳淞淹塞，東江微細，獨存婁江一派，而婁江之委七十里曰劉家河，乃婁江入海之道。東南諸水全恃此以歸墟，不至橫溢泛濫者，則帶水靈長之利也。勝國時，劉河深厝，運艘市舶，走集於此。近日漲沙淤塞，於是東流之水逆而向西，涓涓不入，灌溉無資。兼之歲歲苦魃，平疇龜坼，人牛立槁，雖復桔槔如林，何從乞靈海若而救此涸轍之民乎？然此猶就旱▉言耳。萬一大浸稽天，七郡洪流傾河倒峽，震澤不能受，散漫橫潰，勢必以七郡之田廬為壑，而城郭人民蓋不可問，東南數百萬財賦盡委逝波，其如國計何哉？」蘇鬆巡按週元泰亦疏請濬。工部主事葉國華又疏請濬吳淞。俱下該撫察議。<br />
　　八月，命錦衣衛都督馮可宗遣役緝事。禮科袁彭年疏言：「高皇帝時，不聞有廠。相傳文皇帝十八年始立東廠，命內官主之。此不見正史，惟大學士萬安行之，亦不聞特以緝事著。嗣後一盛於成化，然西廠汪直逾年輒罷，東廠尚銘有罪輒斥，當時不得稱純治矣。再盛於正德，丘聚、谷大用等相繼用事，皆倚逆瑾煽虐，釀十六年之禍，天下騷然。三盛於天啟，逆魏之禍，幾危社稷，近事之明鑒也。自此而外，列聖無聞。夫即廠衛之興廢，而世運之治亂因之。頃先帝朝亦嘗任廠衛訪緝矣，乃當世決無不營而得之官，中外自有不脛而走之賄，故逃網之方，即從密網之地而布，作姦之事，又資發奸之人以行。始猶帕儀交際，為人臣所有之常，後乃贓賄萬千，成積重莫返之勢，豈非以奧援之途愈秘而專，傳送之關愈曲而費乎？究竟刁風所煽，官長不能行法於胥吏，徒隸可以迫脅其尊上，不可不革。」疏入，謫浙江按察司照磨。<br />
　　時太后來自河南。帝諭戶、工部，限三日內搜括萬金，以給賞賜。工部何應瑞、侍郎高倬苦點金無術，懇祈崇儉。不聽。又諭選內員及宮女。閭巷騷然。科道李維樾、陳子龍、朱國昌各疏諫。亦不聽。<br />
　　加翼戴恩，史可法少保，馬士英太子太師，高弘圖、姜曰廣、王鐸太子太保，徐弘基、劉孔昭、朱國弼、柳祚昌、太監韓贊周、盧九德各升賞世蔭。又加南臨恩，可法少傅，士英少保，弘圖、曰廣、鐸太子太傅。特升李沾左都御史，晉國弼保國公，張文光太常少卿，以定策功多也。換授朱統懶為行人，以自陳逐曰廣故。<br />
　　赦從逆來歸兵科時敏開屯大瞿山。中允衛胤文兼兵科給事，監興平伯軍。以原未從逆南來遼薊總督王永吉經略山東、河北，兵部尚書張縉彥總督河南勸農。<br />
　　縉彥饒經濟，初國破，即自縊死。復甦，賊使牛金星說降，縉彥罵不從，賊乃加刑拷，挾之西行。縉彥潛結義人張一方、蔡元吉，劫之於途，脫身走龍泉關。及太原，賊追之急。縉彥走共城，聞帝立，遂南渡。為賊尉馮國寧盤獲於芝麻口，申報李自成，拘之新鄉。縉彥召族姓姻友，誓以大義，盡散家財，潛結太行諸雄。是月六日，義旅集矣，而偽將勒馬貫矢出門，縉彥疑其有變，乃命張一方刺一人，奪其馬，射斃數人，前突之，盡殺其黨。擒府縣諸偽長，隨軍縞素，登城歃血，乃舉義旗於合河吉崗。同時舉事者，有都司蘇見樂、泰衍祉等。聞風來歸者，有輝縣吉士式、郜童阝，修武李之煥、都攀桂，獲嘉李青、夏時亨，原任推官解居易，知縣李▉、鬱英，總兵魯宗孔。不期而會者萬人。其遙為聲援，有河南許定國、山東張大翼等。殺賊先鋒，賊勢頗卻。渡河而南，上《舉義復仇疏》。畀以原官，力辭不受，惟願盡殺賊以報先帝。經營諸寨四百八十九處，運籌決勝，心血為枯。拮据無成，君子惜之。<br />
　　以浮海來歸順天巡撫楊鶚總督川、湖、雲、貴、廣西。罷浙撫黃鳴俊及按任天成，以許都餘黨復叛，處分未定故也。並議前任巡按左光先罷。光先，光鬥弟也，故與大鋮有仇，又首劾士英，故大鋮借事陷之。吳撫祁彪佳上疏申辨，於是大鋮並切齒彪佳。<br />
　　升解學龍刑部尚書。改兵部主事凌▉▉為御史，巡按山東。起丁魁楚巡撫襄、承。升王瀠巡撫登、萊，越其杰巡撫河南，各僉都御史。其杰，士英妹夫也，故起之。<br />
　　以保國例，晉東平伯劉澤清、誠意伯劉孔昭侯爵。孔昭不受。又封福建總兵鄭芝龍為南安伯，賜蟒衣。<br />
　　錢謙益心豔揆席，阿士英旨，特薦欽案楊維垣為通政使，遂進使過一疏。維恒之起也，馬士英借謙益以用群奸，而愈疑謙益，反絕揆望。內批補張捷吏部尚書。起蔡奕琛吏部右侍郎，張孫振掌河南道。孫振劾蘇撫祁彪佳貪奸，且定策有異議，詞連吳▉、鄭三俊、劉宗周等。彪佳罷去。以易應昌為副都御史，郭維經僉都御史。起葛寅亮太常卿，成勇一福建道御史，文安之詹事，劉同升侍講，趙士春編修，賀世壽督倉尚書，王志道戶部侍郎，申紹芳督餉侍郎。以大學士王應熊督川、湖、雲、貴，張風翔撫蘇、鬆。<br />
　　九月，諡北都殉難諸臣。閣臣范景文文貞，戶尚倪元璐文正，左都李邦華忠文，副都施邦曜忠介，戎政侍郎王家彥忠端，刑侍孟兆祥忠貞，大理凌義渠忠清，太常吳麟徵忠節，庶子周鳳翔文節，諭德馬世奇文忠，中允劉理順文正，簡討汪偉文烈，太僕丞申佳胤節愍，給事吳甘來忠節，御史陳良謨恭愍，陳純德恭節，王章忠烈，吏部員外許直忠節，兵部主事成德忠毅，金鉉忠節，觀政進士孟章明節愍。立祠，賜名精忠。<br />
　　贈理順妻萬氏、妾李氏、德母張氏淑人，鉉母章氏、妾王氏、偉妻耿氏恭人，世奇妾朱氏、李氏、良謨妾時氏孺人，建坊旌表。<br />
　　又諡勳戚惠安伯張慶臻忠武，襄城伯李國楨貞武，新樂侯劉文炳忠莊，左都督劉文耀忠果，駙馬都尉鞏永固貞愍，太監王承恩、王之心忠愍，李風翔恭壯（鳳翔以降賊被殺者），大同巡撫衛景瑗忠毅，宣府巡撫朱之馮忠壯，總兵吳襄忠壯。特贈遼國公周遇吉忠武，工部主事王鍾彥、經歷施溥、中書舍人宋天顯各予祭葬。贈刑部郎中李逢申太僕少卿，諸生許琰翰林院五經博士，布衣湯文瓊中書舍人。<br />
　　又補予開國諸臣、正德朝死諫、天啟朝死▉難、建文朝死難諸臣諡，皆允給事中李清請也。<br />
　　又補諡右都沈子木恭靖，工尚沈儆▉介襄敏，副都張瑋清忠，禮尚董其昌文敏，閣臣何如寵文端，孫承宗文忠，太常少卿鹿善繼忠節。<br />
　　大理寺卿鄭▉疏薦蘇鬆兵備程▉。會▉通鄉官彭歌祥妾杜氏，事敗互訐，聞於士英，即於疏批重處。杜贈▉詩云：「為憐貴客芳心醉，欲訪仙郎帆影遲。」時人傳之。<br />
　　中旨拔福建副使郭之奇詹事。補梁應奇給事中，王忄養、鄭瑜御史。召賄降獻賊錦衣都督劉僑至京，仍補原官。初，左良玉恢復蘄、黃，僑送馬士英赤金三千兩、女樂十二人。士英笑曰：「此一物足以釋西伯。」遂誑先帝復職，至是用之。<br />
　　以謝德溥為禮部右侍郎，餘▉文選司主事。晉何騰蛟兵部侍郎，撫湖廣。加淮撫剛仰兵部尚書，世蔭錦衣指揮使。仰屢疏請餉，帝以東南餉額不滿五百萬，江北已給三百六十萬，豈能以有限之財供無已之求？命仰與劉澤清通融措辦。<br />
　　士英請免府州縣童子應試，上戶納銀六兩，中戶四兩，下戶三兩，得赴院試。又詔行納貢例，廩納銀三百兩，增六百兩，附七百兩。又立開納助工例，武英殿中書納銀九日兩，文華殿中書一千五百兩，內閣中書二千兩，待詔三千兩，拔貢一千兩，推知銜一千兩，監紀職方萬千不等。時為之語曰：「中書隨地有，都督滿街走。監紀多如羊，職方賤似狗。蔭起千年塵，拔貢一呈首。掃盡江南錢，填塞馬家口。」又有諺曰：「都督多似狗，職方滿街走。相公只受錢，皇帝但吃酒。」又署士英門曰：「兩朝丞相此馬彼牛同為畜道，二黨元魁出劉入阮豈是仙宗。」<br />
　　奉化布衣方翼明抗疏上言政祈克終，著送刑部問罪。又有布衣何光顯疏請誅馬士英、劉孔昭，詔戮於市，籍其家。<br />
　　是月，高杰趣治裝行。初十日祭旗，疾風折大纛，西洋炮無故裂。應廷吉私於其友曰：「明年太乙在震，角亢司垣，始擊掩迫壽星之次，法當蹷上將。吾懼沮眾，不敢言。」<br />
　　十月朔，命鑄弘光錢。時廟門災，戶科吳適疏陳昭事之實，一日講宜行，一午朝宜舉。疏入，不省。<br />
　　清攝政王遣副將唐起龍招撫江南，致書閣部史可法，云：「予向在沈京，即知燕山物望咸推司馬。及入關破賊，與都人士相接見，識介弟於清班，曾托其手勒平安。拳期衷緒，何時得達？比聞道路紛紛，多謂金陵有自立王者。夫君父之仇，不共戴天。《春秋》之義，有賊不討，則故君不得安葬，新君不得即位，所以防亂臣賊子，法至嚴也。闖賊李自成稱兵犯闕，手毒君親。中國臣民，不聞加遺一矢。平西親王吳三桂介在東陲，獨效包胥之哭。朝廷感其忠義，念累世之夙好，棄近日之小嫌，嚴整貔貅，驅除梟獍。入京之日，首崇懷宗帝後諡號，卜葬山林，悉如典禮。親郡王將軍以下，仍故舊封號，不加改削。勳戚文臣，咸在朝列，恩典有加。耕市不驚，秋毫無犯。方擬天氣秋爽，遣將西征，傳檄江南，聯兵河朔，陳師鞠旅，戮力同心，以報爾君父之仇，彰我朝廷之德，豈意南州諸君子苟安旦夕，不審事機，聊慕虛名，頓忘實害？予甚惑之。夫國家之定燕都，乃得之於闖賊，非得之於明朝也。賊毀明朝之廟主，辱及先王。國家不憚徵繕之勞，悉索敝賦，代為雪恥，仁人君子何以報德耶？乃乘寇稽誅，王師暫息，即欲雄據江南，坐享漁人之利，豈可謂江、淮以為天塹之憑遂不能飛渡也？況闖賊但為明朝寇慝，未嘗得罪於國家，徒以薄海同仇，特申大義。今君擁稱尊號，便是天有二日，復為▉敵。予將簡西征之銳卒，轉旆東征，且擬釋彼重誅，命為前導。夫以中華全力受制潢池，而欲以江左一隅兼支大國，勝負之數，無待蓍龜矣。諸君子果識時知命，切念故主，厚愛賢王，宜勸令削號歸藩，永綏福位。朝廷當待以虞賓，盛承禮物，帶礪山河，位在諸侯王上，庶不負朝廷伸義討賊、興滅繼絕之初心也。至於南州請君子賁然來儀，則爾公爾侯列爵分土，有平西王之典例在。惟執事實圖利之。晚近士大夫好高樹名，不顧國家之急，每有大事，輒相築舍。昔宋人議論未定，兵已渡河，可為殷鑒。先生領袖名流，主持至計，必能貫察始終，寧忍隨俗浮沉？取捨從違，應早審定。兵行在即，可東可西，南國安危，在此一舉。願諸君子同以討賊為心，無貪瞬息之榮，致令故國有無窮之禍，為亂臣賊子所笑。予尚有厚望焉。記有之，惟善人能受盡言，故敢布腹心，佇聞名教。江天在望，延企為勞。書不盡言。」<br />
　　可法答書云：「南中自接好音，隨遣使訊吳大將軍，未敢遽通左右，非委隆誼於草莽也。今倥傯之際，奉琬琰之章，不啻從天而降。諷讀再三，殷殷致意。若以逆賊尚稽天討為貴國憂，法且感且愧。懼左右不察，謂南目臣民偷安江左，頓忘君父之仇，故為殿下一詳陳之。我大行皇帝敬天法祖，勤政愛民，真堯、舜之主也。以庸臣誤國，有三月十九日之事。法待罪南樞，救援無及，師次江上，凶信突來。地坼天崩，川枯海竭。嗟乎！人孰無君？雖肆法於市朝，以為泄泄者戒，奚足慰先帝於地下哉？爾時南中臣民，哀慟如喪考妣，拊膺切齒，願悉東南之甲立翦凶仇。而二三老臣謂國破君亡，宗社為重，相與迎立今上以係中外人心。今上非他，神宗之孫、光宗猶子、大行皇帝兄也。名正言順，天與人歸。五月朔日，駕臨南都，萬姓夾道歡呼，聲聞數里。群臣勸進，今上退然不自勝，謙讓再三，僅允監國。迨臣民伏闕屢請，始於十五日進位南都。從前鳳集河清，瑞應非一。即告廟之日，紫氣如蓋，祝文升霄，萬日共瞻，欣傳盛事。大江湧出楠梓數萬，助修宮殿。是豈非天意哉？越數日，遂命法視師江北，刻日西征。忽傳我大將軍吳三桂借兵貴國，破走逆賊。殿下入都，為我先帝後發喪成禮，掃清宮殿，撫輯群黎。且免剃髮之令，亦不忘本朝。此舉動也，振古鑠今。凡為大明臣子，無不長跪地而頂禮加額，豈但如明諭所云感恩圖報已哉？謹於八月，薄具筐篚，遣使犒師，請命鴻裁，連兵西討。是以王師既發，復次江淮。乃辱明諭，引春秋大義來相詰責，善哉！推而言之，此又為列國君薨、世子應立、有賊未討、不忍死其君者之說耳。若夫天下共主身殉社稷，青宮皇子慘變非常，而拘牽不即位之說，坐昧大一統之義，中原鼎沸，倉卒出師，將何以維繫人心，號召忠義？紫陽《綱目》，踵事《春秋》，其間特書莽移漢祚，光武中興；丕廢山陽，昭烈踐祚；愍懷亡國，晉元嗣基；徽、欽蒙塵，宋高纘統。是皆於國仇未報之日，亟正位號，《綱目》未嘗斥為自立，卒以正統與之。至於玄宗幸蜀，太子即位靈武，議者察之，亦未嘗不許以行權，幸其光復舊物也。本朝傳世十六，正統相承，自治冠帶之屬，繼絕存亡，仁恩遐被。貴國夙膺封號，載在盟府，殿下豈不聞乎？今痛心本朝之難，而驅除亂逆，可謂大義復著《春秋》。昔契丹和宋，多輸以金繒，回紇助唐，原不利土地，況貴國念篤世好，兵以義動？萬代瞻仰，在此一舉。若夫手足膺難，並同秦越，規此幅員，為德不卒，是以義始而以利終，貽賊人竊笑，貴國豈其然乎？先帝軫志潢池，不忍盡戮，剿撫並用，貽誤至今。今上天縱聰明，刻刻以復仇為念。廟堂之上，和衷體國；介冑之士，擊楫枕戈；忠義民兵，願為國死；竊以闖賊之滅當不越於斯時矣。《語》有之『樹德務滋，除惡務盡』。今賊未伏天誅，捲土西秦，方圖報復，此不獨本朝不共戴天之仇，抑亦貴國除惡未盡之憂。伏惟堅同仇之誼，全始終之德，合師進討，問罪秦中。共梟逆賊之頭，以泄敷天之恨，則貴國義聞千秋，傳之不窮。不亦千載一時哉？若夫牛耳之盟封，本朝使臣久已載道，不日抵燕，奉盤盂以從事矣。法北望陵廟，無涕可揮，身陷大戮，罪應萬死。所以不即從先帝者，實為社稷之故也。《傳》曰：『竭股肱之力，加之以忠貞』。法處今日，鞠躬致命，克盡臣節，所以報也。殿下伏賜垂鑒。」<br />
　　可法又疏云：「三月以來，陵廟荒蕪，山河鼎沸。臣備員督師，而河上之防，百未料理。復仇之師，不及於關陝，討賊之約，不達於北庭，一似君父之仇置之膜外者。夫我即卑躬菲食，嚐膽臥薪，聚才智之精神而枕戈待旦，合方升之物力而破釜沉舟，尚恐無救於事。以臣視廟堂之作用，百執事之精神，殊未盡然。憶北變初傳，人心震駭。臣等恭迎聖駕，臨蒞南都，億萬之歡聲動地。陛下初見臣等，言及先帝則淚下沾襟，次謁孝陵，贊及高皇帝、高皇后則淚痕滿袖。皇天后土，實式鑒臨。曾幾何時，可忘前事？先帝以聖明罹慘禍，此千占未有之變也。先帝崩於賊，恭皇帝亦崩於賊，此千古未有之仇也。先帝待臣以禮，馭將以恩。一旦大故，在北諸臣死節者寥寥，東南諸臣討賊者寥寥，此千古未有之恥也。庶民之家，父兄被殺，尚思穴胸斷ㄕ，得而甘心，朝廷顧可漠置？今宜速行討賊之詔，嚴責臣與四鎮，悉簡精銳，直抵秦關，懸上賞以待有功，假便宜而責成效，絲綸之布痛切淋漓，庶海內忠臣義士聞而感奮也。國家遭此大變，陛下嗣承大統，原與前代不同。諸臣但有罪之當誅，實無功之足錄。今恩外加恩，紛紛未已，武臣腰玉，直等尋常，名器濫觴，於斯為極。以後似宜慎重，專待真正戰功，庶行間猛將勁兵有所激厲也。至兵行討賊，最苦無糧，似宜將內庫本相概行催解，湊濟軍需。其餘不急工役可已，繁費一切報罷。朝夕宴▉，左右獻諛，一切謝絕。即事關典禮，萬不容廢，亦宜概從儉約。乞陛下念念思祖宗之洪業，刻刻憤先帝之深仇，振舉朝之精神，萃四方之物力，以並於選將練兵一事，庶乎人心猶可救，天意尚可回耳。」疏入，不省。<br />
　　二十九日，東方長庚見，光芒閃爍，有四角、五角及刀劍旗幟兵馬，若戰鬥之象，且倏大倏小，倏長倏縮。又廟門告災，鳳陽祖陵疊火。地一日三震，有聲如吼。有秋徂冬，日烈如火，在在地赤。而帝深居禁中，惟漁幼女，飲大酒，雜伶官演戲為樂。巷談裡唱，流入內廷，梨園子弟、教坊樂人，出入殿陛，諸大臣呼為老神仙。夤緣求進者接踵而至。亦間眷丹青。士英書進沈啟南畫一卷，帝親署數事，士英亦跋一行。時羽書倉皇，士英猶與門下僧利根談禪、鬥蟋蟀，人號蟋蟀相公。初，高皇帝時，以修殿餘材置諸南工部庫，且朽矣。一時佞人稱為神木，指為嘉瑞。遂大興土木，修興寧宮，建慈禧殿。及賞賜宴樂，皆不以節。國用匱乏，搜括乃興，佃練湖，放洋船，瓜、儀製鹽，蘆洲升課。稅及酒家，每斤錢一文。蓋馬士英貪濁亂政，內則田、成兩宦，外則楊、阮諸奸，兼以鎮臣則興平、東平遙制內權，勳臣則忻城、撫寧侵撓吏事。邊警日逼，而帝不知。大小名流，相繼告罷。即宦寺之有人心，如韓贊週四十疏乞休，盧九德殿前慟哭，而群小充庭，以纍卵為厝薪。至邊事之或和或戰，僅委史可法一人而已。<br />
　　是月，可法進《掃陵疏》，遂統兵抵白洋河。<br />
　　十一月十二日，清師入宿遷。可法救之，隨拔營去。十四日，高杰進疏渡河，抵徐州。<br />
　　先是，十月十二日，清朝發兵，一往山西，一往徐州，－往河南。豫王將從孟縣渡河。杰聞之，乃與劉澤清書曰：「清朝發一王子，領兵號二十萬，實七八千，齊駐濟寧。近日河南撫鎮接踵告警，一夕數至，開封上下北岸，俱是兵眾，問渡甚急。惟恐彼一越渡，則天塹失恃，長江以北，盡為戰場。時事到此，令人應接不暇，惟有殫心竭力，直前無二，於萬難之中求其可濟，以報國恩而已。」澤清以杰書聞，且言清朝總河楊方興屯兵宿遷，鑄造鐵條為縛筏用。士英稱：「清兵雖屯河北，然賊勢尚張，不無後慮，豈遂投鞭問渡乎？況強弱何常？赤壁三萬，淝水八千，一戰而江左以定。況國家全盛，兵力萬倍於前。廓清底定，願諸臣刻勵之也。」<br />
　　杰遺清肅王書云：「逆闖犯闕，危及君父，痛憤於心。大仇未復，山川俱蒙羞色，豈獨臣子義不共天？關東大兵能復我神州，葬我先帝，雪我深怨，救我黎民，前有朝使謹齎金帛，稍抒微忱，獨念區區一介未足答高厚萬一。茲逆闖跳梁西晉，凡係臣子及一時豪傑忠義之士，無不西望泣血，欲食其肉而寢其皮，晝夜臥薪嚐膽，惟以殺逆闖、報國仇為汲汲。貴國原有莫大之恩，銘佩不暇，豈敢苟萌異念、自乾負義之愆？杰猥以菲劣，奉旨堵河，不揣綿力，急欲會合勁旅，分道入秦，殲闖賊之首，哭奠先帝。則杰之忠血已盡，能事已畢，便當披髮入山，不與世間事，一意額祝復我大仇者。茲咫尺光耀，可勝忻仰，一腔積懷，無由面質。若杰本念，千言萬語總欲會師剿闖，始終成貴國恤鄰之名。且逆闖凶悖，貴國所甚惡也。本朝抵死欲報大仇，亦貴國念其忠義所必許也。本朝列聖相承，原無失德，正朔承統，天意有在。三百年豢養士民，淪肌浹髓，忠君報國，未盡泯滅，亦祈貴國之垂鑒也。」<br />
　　肅王報書云：「肅王致書高大將軍，果能棄暗投明，擇主而事，決意躬來，過河面會，將軍功名不在尋常中矣。若第欲合兵剿闖，其事不與子言。或差官北來，於令人引奏。」<br />
　　先是，清朝副將唐起龍，其父唐虞時致書於杰，勸以早斷速行。有「大者王，小者侯，不失如帶如礪，世世茅土」之語。杰皆不聽。身先士卒，沿河築牆，專力備禦。<br />
　　徐州大盜程繼孔者，字肖予，蕭縣健步也。其仇誣告肖予與宿州乾賊通，官兵不察、往擒激變。肖予不從乾賊，自據所居梧桐山為亂。馬士英督鳳時，俘之以獻，未及誅，京師破。肖予乃南下聚眾，以恢復為名。至是，杰受士英旨，過徐州，而肖予斬木編筏，引兵渡河，偽投降。杰誘斬之，收其眾。事聞，加杰太子太傅，可法太傅，內外文武晉爵有差。<br />
　　清師至夏鎮，別由濟寧南下。又從洛陽渡河，攻海州，圍邳州。史可法、高杰、劉澤清等俱告急。不應。<br />
　　十二月十八日，都督陳洪範南還。先是，洪範與左懋第等至德州。清撫臣方大猷示以攝政王令旨，有來使不必敬語，止許百人赴京朝見。十月初一日至張家灣，懋第欲先謁陵，後進見，攝政王不許。乃遙祭先帝。於十二日入京，館鴻臚寺。越一日，內院剛林來，登堂上，責懋第等江南不應更立天子。懋第不屈，洪範降。懋第請祭告諸陵，改葬先帝。皆不許。乃陳太牢於寺堂祭之。二十七日，放歸。十一月初四日，至滄州。復遣兵追執懋第等北去，改禁太醫院。放洪範，至是歸，稱清師萬分緊急，旦夕南下。士英惡之，曰：「有四鎮在，何慮焉？」<br />
　　士英方黷貨無厭，賄賂千名百品，日令門下僧利根次其高下。總憲李沾進帶，慮士英不重也，囑利根譽為至寶。士英轉以獻帝，亦囑中官贊其非常，帝每束以視朝。始以議和遣使也，士英曰：「和則和耳」。既而和議不成，士英曰：「不和則不和耳。」<br />
　　時賊窺突禹州、襄城等處。各鎮擁兵不進，惟高杰提兵二萬，與張縉彥直抵開、雒之間。縉彥聯絡寨勇，鼓銳進取。乃分寧陵以東屬王之綱，寧陵以西屬許定國，祥符以西屬劉洪起，河洛屬李際遇，各斬偽殺賊有差。<br />
　　洪範請加恩北使勞臣，兵科戴英劾之，言：「洪範出使無功。正使身陷北都，下役群聚晉爵，天下聞之，恐哄然竊笑也。」乃止。<br />
　　加左良玉太子太傅，予世蔭指麾使，開藩武昌。養子夢庚都督僉事，掛平賊將軍印。先是，楚宗朱盛濃疏誣監軍御史黃澍毀制辱宗，貪贓激變，內批刑部提問，澍不至。及是，士英薦授盛濃池州府推官。<br />
　　二十日，刑部尚書解學龍上從逆諸臣六等罪，除在北京何瑞徵等二十二人俟三年後定奪，一等應磔，宋企郊等十一人；二等應斬，擬長係秋決，光時亨等四人；三等應絞，擬贖，陳名夏等七人；四等應戍，擬贖，王孫蕙等十五人；五等應徒，擬贖，沈元龍等十人；六等應杖，擬贖，潘同春等八人。存疑另擬，翁元益等二十八人。朱國弼等合疏糾刑官六失。御史張孫振又言刑官賣法侮文。革學龍職，以高倬代之。是時，張捷秉銓，阮大鋮把持部務，而選郎以貪穢濟之，獨科道吳適抄駁侃佩。慶遠知府郭儀鳳疏言掛冠勤王，且誣巡撫方震孺貪狀，科參：「郡守無勤王之例，掛冠非入援之名。儀風不候憲檄，非奉明綸，擅離職守，飾詞妄瀆。察撫臣清執有素，儀鳳穢跡著聞。必懼題參，先行反噬。自應嚴究，以杜刁風。」光祿署丞張星疏求考選，科參：「張星初以縣令躁進降處，又掛察典。不惟望斷清華之夢，亦已身絕仕進之階。乃無端幻想，僥倖上賞，欺君孰甚？若不一為點破，辟門大典不幾為燃灰之地、向躍之門耶？」保定侯勳衛梁世烈請襲祖爵，科參：「國難以來，雖王侯貴戚咸喂虎狼，華貫重臣悉罹鋒刃，而其脫身圖存埋名圂俗者，固亦不乏。該勛何以逆料其家之必殲而忍以子嗣乎？萬一本宗匹馬來歸，將奪諸該勛以授乎？抑姑仍之且兩封之乎？恐無此法紀也。該勛世受國恩，誠恢復有志，何難倡諸勳舊、破產從軍？自當直搗燕雲，上為先帝復仇，次為諸勛雪恥。爾時訪問本支有無存否，然後請諸朝命，光復祖爵，不亦休乎？昔李晟收復長安，下令軍中曰：『五日內無得輒通家信。』今長安未復，殊非諸臣問家之日也。」遂安伯勳衛陳溶疏請襲爵，科參：「自都邑變遷，河山阻絕，世次無憑，單詞莫信，業奉明旨嚴核。該勛一請再請，若不能待，直視五等之封只同土塊之乞。亦與菜傭都督一醉告身，為可乘時拾芥而攘取乎？況遂安勳衛今或遁跡閭閻，或從容歸國，安可懸坐鬼錄，使後來鞍馬遺裔執途人而可稱，攀髯孤忠裂本支而他續也？」中書舍人張鍾齡請給部銜，科參：「職方何官？監軍何事？妄行陳請。若果報國有心，何官不可自效？而藉口贊畫，輒請部銜，躁進尤甚。」餘或疏劾，或抄參，不少假借。而銓部竟置高閣，旋駁旋用，使職掌掃地，而宵小盈廷矣。<br />
　　除夕，福王在興寧宮，色忽不怡。韓贊周言新宮宜權。福王曰：「梨園殊少佳者。」贊周泣曰：「臣以陛下令節，或思皇考，或念先帝，乃作此想耶。」<br />
　　弘光兀年（清順治二年）乙酉正月朔，日有蝕之。吳適上言維新五事：信詔旨，核人才，儲邊才，伸國法，明言責。疏入，不省。<br />
　　都督李際遇降清。<br />
　　高杰冒雪防河，疏請重兵駐歸德，東西兼顧，聯絡睢州許定國，以奠中原。杰遺定國銀千兩，幣百疋。許定國者，太原人，以故總兵赦罪出獄，收兵縱掠。至是，以總兵駐睢州，毀家養士。負其功不得封，上書詆高為賦。高由是怨許，常曰：「吾見許，必手刃之。」可法之遣高圖中原也，爭之經年，始見從。定國懼討，貽書閣部求自全計。閣部語其使曰：「許總兵何地不可居，而必睢州乎？」十一日，高兵至睢州，定國先數十里跪迎馬首。高扶起之曰：「若總兵，奈何行此禮？顧爾眾焉在？」許故隳其軍，以羸見。高嗤之曰：「爾有此軍，何不以此開藩乎？」居明日，召詢之，曰：「若豈不知我之將殺汝，而不去何也？」許頓首曰：「定國故知公之怒也，然不知其罪。」高曰：「若累疏名我為賊，安得無罪？」許曰：「此定國之所以不去也。定國目不知書，倉皇中假手記室而代者，誤入公名，定國不知疏中何等語也。若以此殺定國，不亦冤乎？」高索記室者姓名，許曰：「彼知公之怒也，先期遁，跡之不獲。彼先去而定國不去，以明向名公者非定國意也。」高為人戇，見其屈服，且憐之。聞謾語，以為信。無何，有千戶者遮馬投牒，云：「定國謀公。」杰故以示勿貳，馬前笞之六十，送許誅之。遂刑牲約為兄弟。定國飾美姝進，杰屏不御，笑謂之曰：「軍行無所事女子，第畜之，俟我功成後以娛老乎。」定國唯唯退。時杰大營去城二十里，懸王命旗於城▉曰：「非有令不得入。」從杰入者，止左右驍健三百人。十三日夜，定國開宴張燈，厚具樂以飲杰。令其少弟飲杰親將於別所。婦女賓客皆雜坐。酒半酣，許弟動靜失常度，坐者覺，起而耳語杰曰：「今日之宴，視其弟志意有非常，得無謀我？」杰推之以手曰：「去，夫何敢？」親將退，而意亦安之。三百人皆沾醉。杰所居為睢人甲第，垣高，且重廊復室繞四週。定國於壁後置人。將卒俱休息別所，杰臥榻畔止二三治文書者及傳事小兒。漏將殘，聞屋瓦歷然有聲，驚出視，則壯士逾垣屋者數十輩。杰有備身鐵杖，亟索之，已失，猶奪他人槍刀，鬥而後就執。從者三百人皆同斃。一人牀下伏，值牀簀陷而免。定國喋血向南坐，曰：「三日來，受汝屈辱已盡，今定何如？」杰大笑曰：「吾乃為豎子所算，呼酒來，當痛飲死。」遂遇害。明日日中，城門不啟。李本深、王之綱、郭虎攻東門而入，定國已渡河北去。睢人知其事，皆已行。諸將致疾於睢人，環睢旁二百里，皆屠之。可法至徐，聞而大哭曰：「中原不可復圖乎？」乃還師以救根本。揚人聞杰之死也，酌酒相賀。<br />
　　初，定國守河南，賊奄至，矢如雨。定國立敵樓以刀左右揮之，矢皆中斷，高與身等，笑向賊曰：「若乏乎？急歸，人障一版來，受灑家箭。」賊挾版至，定國射以鐵箭，枝皆貫人於版死焉。賊驚遁。定國嘗與眾少年飲，眾請曰：「欲觀公神勇。」許曰：「可」。忽躍起懸身，手攀簷前椽，左右換手，走長簷殆遍，而顏色自若。至是殺杰，乃奔降於清師。<br />
　　杰妻邢夫人率子元爵請恤，帝命所部將士仍聽邢氏統轄。史可法請以杰部將李本深為提督，帝不允，曰：「興平有子，朕豈以兵馬汛地遽授他人？」乃贈杰太子太保，許其子襲爵，再蔭一子錦衣衛百戶，從優議與祭葬。<br />
　　黃得功攘袂而起曰：「固當以此州還我。」引師臨揚。適可法自徐州還，令同知曲從真、中軍馬應魁入得功營問故。得功曰：「吾為國大將，功最多，僻處瀕江一小邑。高杰有何功績而食數城？姑念其不終，割以三縣足矣，餘地非高有也。」閣部曰：「吾豈不知將軍功？又非愛高而故右之也。彼士馬多而令不一，今日驟奪，而明日必亂。亂且曰首難自將軍始。」其爭之也，黃揮其兵始少卻，會帝遣高、盧二監諭之曰：「大臣當先國事而後私恨。得功若向揚州，致高營兵將棄汛東歸，設敵渡河，罪將誰任？」命可法鎮撫之，得功乃還。<br />
　　得功，字滸山，京營名將也。初起，徒步為商人執鞭。入都經山東，值響馬兒，商人俱逃，得功獨手持兩驢蹄御賊，所向披靡。後立功河北，封靖南伯。嘗敗張獻忠於潛山之方嶺，殺萬人，獻忠幾獲而逸。得功為人戇而忠，所部不過三萬，每戰身先衝突，勁疾若飛。江淮人詫為無敵，呼曰「闖子」。得功愛將林報國，每用兵，報國輒為前驅。左金王、老回回、革裡眼等，畏之亞於得功。革賊設伏以待報國，賊有趙虎者，佯北。報國恃勇深入，墮其伏中，殺之，提報國首，登山罵誘得功。得功單騎突陣斬虎，將首級祭報國。賊有少年勇將號無敵將軍，呼於陣曰：「汝曹何怯也？吾為汝曹擒黃得功以來。」賊皆按轡觀之。無敵將軍大呼馳至得功前，得功立擒之，橫置馬上，左手按其肩，右手策馬馳去。群賊喪氣，相戒曰：「須避黃闖。」休寧汪耐庵曾拜得功門下，當高杰引兵爭揚，汪時從得功飲。盤列生彘肩，割啖之。帳下驍將能飲者以次坐，人浮巨觴。有丘總兵弟辭不能飲，得功怒，欲杖之。總兵目汪，汪大笑，得功問故。汪曰：「生笑丘守備腿不及杖粗也。」得功笑而止。俄報高兵在十里外，將至矣，得功笑飲自若。又報距五里，又報僅三里，飲如故。又報抵城下，得功乃上馬，傍一卒授之弓，執在手。又一卒授之槍，掛於肘。又一卒授之鞭，跨左腿下。一卒授之鐧，跨右腿下。背後五騎，騎負一箭筒，筒箭百，隨之往。抽箭射，疾於雨。箭盡，擲弓，繼以槍，槍貫二騎，折旋，又擊死二騎。須臾擲槍，用鞭鐧雙揮之，肉雨墜，眾軍已歌凱矣。歸而豪飲如平時。<br />
　　廣昌伯劉良佐字明宇，故東撫朱大典之舊將。後督淮、揚，再隸麾下，從護祖陵，御革左賊，再後收永城，號花馬劉者也。<br />
　　東平侯劉澤清字鶴洲，家在曹縣。幼時曾習舉子業。試時適拳死一隸，遂跳應兵部將材，舉天下第一。後渡河救汴，壁壘未成輒遁走。其人好聲色，將略本無所長。初，科臣韓如愈糾澤清，澤清持金帛賄之，如愈呼使誚讓，反其幣。澤清銜之。後上遣如愈督江浙餉，澤清遣兵狙擊之於東平戴家廟。韓挺挺不撓，惟以幼子不宜見殺。劫者曰：「無與小兒事。」舍之去。澤清自云先帝已行封而詔不達，故與廣昌、興平拜獨進侯，人莫得而辨也。及駐節淮▉，乃大治邸第，備四時之室，壯擬皇居，取美人、鐘鼓以充之。嘗構一水榭，費千金。諸生爭獻歌詩頌功德。澤清晏然休兵淮水，置討賊事於不問。嘗誇於其客曰：「我二十一投筆，三十一登壇，四十一列土，竟不知二十年中所作何事？」澤清向特以計厚興平，聞其死，乃與二鎮謀曰：「我維孺子不足立，固當分其眾將之。」馬士英持不可，曰：「彼所部惡肯輕屬人？亟假諸將以軍號，待元爵長而還之。」當澤清進侯時，值其母賈初開八秩，稱觴極一時之盛。後澤清之降而戮也，賈乃流離道旁，無以朝哺雲。<br />
　　進吏侍蔡奕琛東閣大學士。<br />
　　通政使楊維垣請重定欽案，又請重頒《三朝要典》。左良五疏言：「要典，治亂所關，勿聽邪言，致興大獄。」袁繼咸亦以為言。帝曰：「皇祖妣皇考無妄之誣，豈可不雪？事關青史，非存宿憾，群臣當體朕意。」吳孔嘉又奏：「《三朝要典》須備列當日奏議，以存其實。」允之。升維垣副都御史。<br />
　　監生陸▉源又借題三案，疏糾光祿少卿許譽卿。譽卿疏言：「當日諸臣以翊戴光廟為正，今日諸臣以翊戴陛下為正，俱從倫序起見。光宗母子無間，先帝身殉社稷，何嫌何疑？而小人無端播弄，假手▉源。先帝久任體仁、養寇釀禍，使得生榮死寵，竊諡文忠。陛下追削，萬口稱快。▉源滿口頌其平章之功，甚矣！若輩之取於黨奸，欺上也。」<br />
　　升阮大鋮兵部尚書，賜蟒服。<br />
　　中書舍人林翹疏稱，正月十六日雷聲自北至西，占在趙、晉之野有兵。日在庚寅，主口角妖言。<br />
　　翹，江浦人，善星術。馬士英在戍日，卜其大用。士英薦授中書。尋躐一品武銜，蟒玉趨事。<br />
　　二月，妖僧大悲夜叩洪武門，自稱烈皇帝。關人擒之，以隸戎政張國維。國維以為此等妄男子，但當速斃之。若一經窮究，國體不無少損。而都人遂訛傳國維且杖死烈皇帝，於是國維遂以妖僧屬三法司。既而復言潞邸之第，嘗受封郡公。本朝從無郡公，其妄明矣。而大鋮等欲借此鍛鍊擁戴潞藩一案，將盡殺諸君子，於是有十八羅漢、五十三參、七十二菩薩之說。馬士英奮然沮之，僅以大悲所供錢謙益、申紹芳二人上聞。二人疏辨，旋亦解。蓋大悲者，非真大悲，乃吳僧大悲之行童，從大悲往來錢謙益、申紹芳家者也，故折對但知有牧齋青門而已。乃於晦日斬於通衢。<br />
　　遣太監李國輔開採雲霧山。給事中吳適疏言：「雲霧山即名封禁山，縱橫數百里，北通徽、池，南連八閩，東抵衢、嚴，西界信州。唐宋以來每為盜藪。其間深谷窮淵，虎狼接跡，險阻極目，無徑可攀。且地接祖陵龍脈，為神京右臂。歷朝禁止樵牧，封禁所由名也。英宗初年，遣官採木。於是地方訛棍互相煽惑，而狐假之輩因之攘奪小民，招引匪類，大肆劫掠。兼多內外官屬供億之費，數邑坐困，民不聊生，近山良民遂鳥獸散。大盜鄧茂七等聚眾數萬，藉以為窟，攻城殺令，合四省兵力討之，十四年乃戡定。奉旨照舊封禁。往禍蓋可鑒矣。臣竊以為不便。」國輔亦疏請中撤。俱不聽。既而馳視如適言，報罷。國輔係韓贊周養子。贊周，閹寺中正人也，傷心時事，杜門休沐。國輔時在宮中，每有匡救。士英視為眼中釘，因屬所私以開採事誑國輔，具疏請往。其實士英意不在開採也。國輔提督勇衛營，操練禁旅，及奉命往浙，士英竟奪營篆，授其子馬錫。以乳臭兒綰兵柄，時事可知矣。適疏出，士英遂切恨之。<br />
　　起瞿式耜撫廣西。<br />
　　劉良佐等薦朱大典為兵部侍郎。大典久任鳳督，毀家起兵，屢著戰功。御史鄭瑜劾其侵贓百萬。帝以大典創立軍府，所養士馬，豈容枵腹？詔勿問。<br />
　　張國維予告歸。<br />
　　御史張孫振劾在告禮部尚書顧錫疇險邪有玷秩宗，以其請削溫體仁諡而諡文震孟也。命錫疇致仕去。<br />
　　禁宗室入京師。<br />
　　禮部侍郎管紹寧請上先帝太子諡曰獻愍皇太子，永王曰永悼王，定王曰定哀王。<br />
　　未幾，鴻臚少卿高夢箕密奏先帝太子在浙。命太監李繼周密往紹興觀音寺誘取王之明。三月初一日至京，寓僧寺。令內員迎入宮。尋命移寓錦衣衛都督馮可宗家。士英疏有云：「臣已遣大鋮密諭諸講官矣。」乃詔傳文武官識認。各冠帶往。大學士王鐸指原任講官方拱乾問曰：「此何人？」東宮指稱髯而禿者方先生也。鐸遽呼曰：「妄男子耳。」方遂掩耳疾走，不列名疏尾。其時，士英使大鋮謂方曰：「若一列名，原官便可盡復」。方趨出國門，不復應命。原任講官劉正宗回奏，疏云：「臣細細察視，披其鬢間，眉目微異，問其講讀何殿，則曰文華。勤政，非文華也。先講何書，則曰《尚書》。《孟子》，非《尚書》也。問其講至若有一個臣，有問難否，則曰忘之矣。所言不對，面目非真，恐為假冒。乞皇上細察真太子下落。」三法司稱其山東人聲口。又奏據供稱高陽人王之明，係附馬王▉姪孫，家破南奔，遇高夢箕家人穆虎，教以詐冒東宮。又於東宮行囊中得周公輔成王五字。群奸遂借此為獄端。帝諭：「王之明自南京取道蘇、杭，直至浙東，是何主使？」蓋指諸清流也。劉正宗、給事戴英各具奏王之明偽假太子，非稚年所能辦，必有大奸挾為奇貨，宜敕法司根究。御史陳以瑞奏愚民觀聽易惑，道路藉藉，皆以諸臣有意傾先帝之血胤。帝諭將王之明好生護養，勿驟加刑，俟正告天下愚夫愚婦皆已明白，然後申法。越三日，集文武百官舉監生員耆老於午門外，鞫之。夢箕、穆虎皆具服如之明育，遂下之明刑部獄。或題詩於皇城曰：「百神擁護賊中來，會見前星閉復開。海上扶蘇原未死，獄中病己又誰猜。安危定自關宗社，忠義何曾到鼎台。烈烈大行何處遇，普天同向棘圍哀。」<br />
　　初三日，又有故妃童氏自越其杰所來。命付錦衣衛監候。初，帝為郡王，娶妃黃氏，早逝。既為世子，又娶李氏，洛陽之變又亡。童氏本週府宮人，逃亂至尉氏縣，遇帝於旅邸，相依生一子，已六歲。賊破京師，帝南奔，各不相顧，太妃與妃各依人自活。太妃之南，陳潛夫奏妃故在。弗召。至是，妃自詣越其杰所來，帝弗悅，也。童氏在獄，細書入宮月日、相離情事，甚悉，求馮可宗呈覽。帝棄去弗視。尋命屈尚忠嚴刑酷拷。氏號呼詛罵。士英為元妃進揭，稱童氏供有金哥，一婦人不足惜，然皇嗣甚重。苟非至情所關，誰敢與陛下稱敵體？宜迎童氏歸內，密諭河南撫按迎致皇子，以慰臣民之望，以消姦宄之心。不納。<br />
　　既而左良玉具疏，請保全東宮，以安臣民之心。謂「東宮之來，吳三桂實有符驗。史可法明知之而不敢言，此豈大臣之道？滿朝諸臣但知逢君，不惜大體。前者李賊逆亂，尚錫王封，不忍遽加刑害，何至一家反視為仇？明知窮究，並無別情，必欲輾轉誅求，遂使陛下忘屋烏之德，臣下絕委裘之義。普天同怨，陛下獨與二三奸臣保守天下，無是理也。親親而仁民，願陛下省之」。有旨：「東宮果真，當不失王封。但王之明被穆虎使冒太子，正在根究奸黨。其吳三桂、史可法等語，尤係訛傳。法司將審明略節，先諭該藩。」黃得功疏言：「東宮未必假冒，各官逢迎，不知的係何人辨明？何人定為奸偽？先帝之子即陛下之子，未有不明不白付之刑獄。人臣之義謂何？恐在廷諸臣諂徇者多，抗顏者少，即使明白識認，誰敢出頭取禍乎？不殺則東宮為假，殺之則東宮為真。皇上雖以大公至正為心，恐臣下逢君之惡。臣受先帝知遇之恩，不敢不言。」劉良佐疏言：「王之明、童氏兩案，未協輿情，懇求曲全兩朝倫典，毋貽天下後世口實。」工部侍郎何楷言：「鎮疏東宮甚明。」湖撫何騰蛟奏言：「太子到南，何人奏聞？何人物色取召至京？馬士英何以獨知其偽？既是王▉姪孫，何人舉發？內官公侯多北來之人，何無一人確認而泛雲自供？高夢箕前後二疏，何以不發抄傳？此事關天下萬世是非，不可不慎。」江督袁繼咸疏言：「太子居移氣養，必非外間兒童所能假襲。王▉原係富族，高陽未聞屠害，豈無父兄群眾？何事隻身流轉到南？既走紹興，於朝廷有何關係？遣人蹤跡召來，詐冒從何因起？望陛下勿信偏詞，使一人免向隅之恨，則宇宙享蕩平之福。」帝終以王之明自供甚明，命法司將審明略節各諭之。童氏尋亦瘐死獄中。<br />
　　初五日，南都皮傭詹有道聞空中有聲曰：「汝可至宮中尋子」。忽若為物所憑。遂直叩東華門，冒稱恭皇帝。立杖斃之。又有劉祥者，神附其身，自稱玄天大帝。<br />
　　御史劉光鬥阿旨，疏稱：「臣聞東宮兩王，尚在人間，不勝大駭。今已知真歿，臣心始安。」<br />
　　十九日，設壇太平門外，百官素服望祭先帝。獨阮大鋮後至，哭呼先帝而來，曰：「致先帝殉社稷者，東林諸臣也。不盡殺東林諸臣，不足以謝先帝。今陳名夏、徐▉等俱北走矣。」馬士英急止之曰：「徐九一現有人在。」<br />
　　大鋮日與維垣謀，必欲盡殺東林復社諸人。大獄將興，尋以上游告警，姑緩須臾。或夜半書士英堂中云：「闖賊無門，匹馬橫行天下；元凶有耳，一人直搗中原。」求其人不得。<br />
　　倉場尚書賀世壽、僉都御史郭維經告病去。維經，江右正人，群小指為南昌私黨，大鋮密遣兵於江中劫之。<br />
　　以何騰蛟總督川、湖、雲、貴、廣西。<br />
　　時楊鶚撫湖南，士英詐言慮其人情不調，疏令回部。鶚抗疏言：「人情極調，且臣與良玉旗鼓相當。英雄本色，丈夫肝腸，青天白日。伏乞以後申飭臣工，收斂精神，用之剿御，釋此不必然之疑，省此不必然之事。若知之不明，處之不當，聽細人之言，薄勞苦功高之士，識者灰心，人人解體，殆非所以鞏朝廷而鼓忠勇也。」科臣吳適亦以為言。皆不省。<br />
　　許定國引清師入儀封，復入考城，尋破歸睢。按臣凌▉▉死之，姪潤生自縊。▉▉遺書於清師云：「願堅盟好，勿輕南下。否則揚子江頭凌御史，即錢塘江上吳相國也。」事聞，贈▉▉兵部侍郎，潤生御史。<br />
　　清師逼江北，下徐、潁。總兵李成棟南遁。<br />
　　四月初一日，命盡去各衙門印文「南京」二字。初，南都有擁戴潞藩之議，列名苦無符印，遂竊南禮部印印之。及士英既入，欲執議以起大獄，議乃止。後管紹寧署禮部事，大索三月，印卒不獲。至是，士英乃請改鑄另給焉。<br />
　　初四日，寧南侯左良玉舉兵東下。初，左客胡以寧獻計，令偽太子手書血詔付左。左佯受詔，為壇而哭，灑血誓師。心憚江督袁繼咸在九江。胡以寧舊與袁游，即遣以寧持偽太子旨紿袁會師。部署三十六總兵而東，以江西屬其部將金聲桓。良玉乃馳疏列士英罪狀，又傳檄各鎮云：「蓋聞大義之垂，炳於星日，無禮之逐，嚴於鷹▉。天地有至公，臣民不可罔也。奸臣馬士英根原赤身，種類藍面。昔冒九死之罪，業已僑妾作奴，屠發為僧。重荷三代之恩，徒爾狐窟白門，狼吞泗上。會當國家多難之日，侈言擁戴勸進之功。以今上曆數之歸，為私家攜贈之物。竊弄威福，煬蔽聰明。持兵力以脅人，致天子閉目拱手；張偽旨以▉俗，俾兵民重足寒心。本為報仇而立君，乃事事與先帝為仇，不祗矯誣聖德；初因民願而擇主，乃事事拂兆民之願，何由奠麗民生？幻蜃蔽天，妖蟆障日。賣官必先姻婭，試看七十老囚，三木敗類，居然節鉞監軍；漁色罔識君親，托言六宮備選，二八紅顏，變為桑間濮上。蘇、鬆、常、鎮，橫徵之使肆行；▉李、會稽，妙選之音日下。江南無夜安之枕，言馬家便爾殺人；北斗有朝慧之星，謂英名實應圖讖。除誥命贈蔭之餘無朝政，自私怨舊仇而外無功能。類此之為，何其亟也！而乃冰山發燄，鱷水興波。群小充斥於朝端，賢良竄逐於崖谷。同己者，性侔豺虎，行列豬▉，如阮大鋮某某等數十巨憝，皆引之為羽翼，以張殺人媚人之赤幟；異己者，德並蘇黃，才媲房杜，如劉宗周、姜曰廣、高弘圖數十大賢，皆誣之為朋黨，以快如蛇如虺之狼心。道路有口，空憐職方如狗、都督滿街之謠；神明難欺，最痛立君由我、殺人何妨之句。嗚呼！江漢長流，瀟湘盡竹，罄此之罪，豈有極歟？若鮑魚蓄而日羶，若火木重而愈烈。放崔、魏之▉狗，遽敢滅倫，收闖、獻之彌猴，教以升木。用腹心出鎮，太尉朱▉之故智，幾幾殆有甚焉；募死士入宮，宇文化及之所為，人人而知之矣。是誠河山為之削色，日月倏以無光。又況皇嗣幽囚，烈祖悲恫。海內懷忠之臣，誰不願食其肉？敵國向風之士，咸思操盾其家。本藩先帝舊臣，招討重任。頻年痛心疾首，願為鼎邊雞犬以無從；此日履地戴天，誓與君側豺狼而並命。在昔陶八州靖石頭之難，大義於今炳然；迄乎韓蘄王除苗氏之奸，臣職如斯乃盡。是用厲兵秣馬，討罪興師。當鄭畋討賊之軍，憶裴度閑邪之語。謂朝中奸黨盡去，則諸賊不討自平；倘左右兇惡未除，則河北雖平無用（上七字原缺，校者據《明李遺聞》補）。三軍之士，戮力同仇。申明仁義之令聞，首嚴焚戮之隱禍。不敢妄殺一人，以傷天心；不敢荒忽一日，以忘王室。義旗所指，正明為人臣子不忘君父之心；天意中興，必有間世英靈矢翼皇明之運。泣告先帝，揭此心肝，願斬賊臣之首以復九京，還收阮奴之黨以報四望。倘惑於邪說，詿誤流言，或受奸臣之指揮，或樹義兵之仇敵，本藩一腔熱血，鬱為輪困離奇，勢必百萬雄兵，化作蛟螭妖孽。玉石俱焚之禍，近在目前，水火無情之時，追維心痛。敬布苦衷，願言共事。嗚呼！朝無直臣，誰斥李林甫之奸邪？國有同心，尚懷鄭虎臣之素志。我祖宗三百年養士之德，豈決裂於僉壬？大明十五朝忠義之心，正宜暴白於魂魄。速張殪虎之機，勿作逋猿之藪。燃董卓之腹，膏溢三旬；籍元載之廚，椒盈八百。國人盡快，中外甘心。謹檄。」又沿途張示，稱本藩奉太子密旨，率師赴救。士英等大懼，京師戒嚴。江督袁繼咸疏請赦太子以遏止之。中旨切責。<br />
　　時左兵由九江、安慶至建德，順流而下。士英調黃得功、劉良佐離汛，遣劉孔昭、阮大鋮、方國安、朱大典同御之。大鋮誓師江上，衣素蟒，圍碧玉，見者詫為梨園裝束。升大典兵部尚書，國安掛鎮南將軍印。劉澤清亦托勤王，率兵大掠南行，揚、泗、徐、邳，勢同鼎沸。<br />
　　史可法連疏告警。帝曰：「上游急則赴上游，北兵急則赴北兵，自是長策。」可法曰：「上游不過欲除君側之奸，原不敢與君父為難。若北兵一至，宗社可虞。不知輔臣何意蒙蔽至此？」乃移書士英，懇其選將添兵，大聲疾呼。士英惟以左兵為慮，不應。可法又請面朝處分東宮，以息群囂。帝諭：「西警方急，卿專心料理，待奏凱復見。」可法歎曰：「奏凱二字，談何容易？誠如上言，面君不知在何日矣。」又連上二疏，一劾各鎮擁兵糜餉，一劾李成棟避敵南奔。士英亦不應。<br />
　　帝惟以選淑女為急。先是，應天府選進三名及司禮監選進六名，俱無可意者，特遣內監田壯國往杭州，選到陳氏、王氏、李氏三人，著於十五日進元暉殿，命戶、工部各委官一員，採辦中宮珠冠、禮冠三萬兩，常冠一萬兩。<br />
　　殺從逆光時亨、周鍾、武愫。又殺武德道僉事雷繽祚、禮部主事周鑣。鑣與鍾，從兄弟也，負時譽，與阮大鋮有隙。士英參鍾從逆，謂鑣當坐。纟寅祚亦與大鋮有怨。光時亨者，阻駕南遷者也，故與四人同死。<br />
　　時清師已徇徐、碭，下亳、泗，乘勢渡淮，如入無人之境。<br />
　　十九日，召對。馬士英力請亟御左良玉。大理卿姚思孝、尚寶卿李之椿、工科吳希哲等俱請備淮、揚。帝諭士英曰：「左良玉雖不該興兵以逼南京，然看他本上意思，原不曾反叛。如今該守淮、揚，不可撤江防兵。」士英厲聲指諸臣對曰：「此皆良玉死黨，為游說，其言不可聽。臣已調得功、良佐渡江矣。寧可君臣皆死於清，不可死於左良玉手。」▉目大呼有異議者當斬。帝默然。<br />
　　禮部錢謙益言：「陳洪範還，該收他。」帝諭曰：「國家何嘗不收人，只是收來不得其用。」希哲退曰：「賈似道棄淮、揚矣。」<br />
　　給事吳適疏參：「牟文綬本無寸功，驟列大帥，乃復繳兵嘩掠，摧陷建德、東流，大屬非法。方國安受國厚恩，乃銅陵西關、南陵城外聚兵攻擊。赤子何辜，遭茲塗炭，益之深熱？其與叛逆何異？陛下宜加禁戢。」蔡奕琛等矯旨：「文綬久在南康，國安現在剿逆，吳適訛言亂政，為逆臣出脫，是何肺肝？」次日，奕琛具疏特糾，逮適下獄。<br />
　　先是，左光先按浙，會鞫奕琛一案。適時為衢州司理，與紹興司理陳子龍共成是獄。及奕琛入相，與阮大鋮同心排擠光先，以致褫逮，並及於適。御史張孫振疏糾適為東林嫡派，復社渠魁，宜速正兩觀之誅。<br />
　　二十四日，清師攻揚州。史可法御之，薄有斬獲。攻益急，血奏請救，不報。其明日，可法開門出戰。清師破之，屠揚州。可法死之。原任兵部尚書張伯鯨被執不屈，身被數創，自剄死。妻楊氏、媳郝氏從之。<br />
　　左兵下破安慶，盡殺阮氏。大鋮遂謂：「與其左兵之來，不若清師之來，我且用清師以殺左氏。」欲殺王之明以絕左兵之望，聞揚州急，遂不得行。<br />
　　明日，帝召群臣問遷都計。錢謙益言不可。馬士英請調黔兵入衛，備走貴陽。工科吳希哲等力諫乃止。召黔兵一千二百名入城，命住雞鳴山房。<br />
　　初，左兵至九江，袁部將郝效忠、郭雲等大掠，左兵附之。良玉見城中火起，聞報曰左兵也，即其舟中頓足嘔血而死。左死，軍益亂。其養子夢庚劫袁共破安慶，東下彩石，為黃得功、方國安所敗，遂引兵還。捷聞，封得功靖國公，並晉大鋮、大典太子太保，餘加級有差。<br />
　　五月，以巡漕御吏霍達、監軍僉事楊文驄分設蘇、鬆、常、鎮巡撫。初，祁彪佳撫吳，裕軍儲八萬，以二萬充可法軍餉，而貯六萬於京口庫中。及文驄監軍京口，欲漏其賦而無詞，遂為築城金山之說。由是京口無軍儲。<br />
　　高杰潰卒之渡江也，鄭鴻逵掩而殺之，不下萬人，餘卒北走降清。鴻逵乃露章告捷。璽書褒封靖虜（校者據《海上見聞錄》補「虜」字）伯，世襲。賜蟒衣、金幣。京口民皆頂祝，且為建寺峙碑。自前月二十五日至是月之朔，日報虛捷。軍門鼓角，將士凱歌，聲沸江濱。鴻逵開藩京口，民爭以牛酒犒師。<br />
　　午日，百官進賀。帝以演戲不視朝。忽有中旨命乞子捕蝦蟆為房中藥。時目為蝦蟆天子。<br />
　　士英傳令各門下閘，辰開申閉。<br />
　　清師既破揚州，沿江問渡。初七日，鴻逵軍中大宴，歌舞喧闐，而清師乘間遣二百餘人潛入金山寺。初八日夜，大霧四塞，清師編筏張燈向京口，而別由上游大寧洲老鸛河渡。黎明盡抵南岸，遂襲破鎮江。鄭兵盡棄軍實，揚帆東遁。<br />
　　初十日，都門晝閉。大風猛雨。午後猶集梨園入內演戲，帝與群小雜坐酣飲。二鼓，乃與屈、張二閹單騎出奔黃得功營。五鼓，士英入朝，駕已先出矣。遂召黔兵奉太妃走浙。平明，宮門洞啟，宮女雜走。於是各官爭竄。<br />
　　十一日，忻城伯趙之龍閉各城門以待清師。居民競殺城內外黔兵，無有遺者。午刻，有監生趙某率市人出王之明於獄，擁入宮中，登殿鳴鐘。百官莫有至者。吏部尚書張捷死之。副都御史揚維垣以重案之明獄，聞都城人擁立之明，遂膽戰自經。妾朱氏、孔氏從之。王之明黏示皇城，略云：「先皇帝丕承大鼎，惟茲臣庶同共甘苦，胡天不▉，慘罹奇禍。凡有血氣，裂眥痛心。泣子小子，分宜殉國。思以君父大仇，不共戴天，皇祖基業，汗血匪易，忍垢匿避，圖雪國恥。幸文武先生迎立福藩。予惟先帝之哀，奔投南都，實欲哭陳大義，不意巨奸障蔽，至攖桎梏。予雖幽獄，無日不痛絕也。福王聞兵遠遁，先為民望，其如高皇帝之陵寢何？泣予小子，父老人民圍抱出獄，擁入皇宮。予身負重冤，豈稱尊南面之日乎？謹此佈告在京勳舊文武先生士庶人等，念此痛懷，勿惜會議。予當恭聽，共抒皇猷。勿以前日有不識予之嫌，惜爾經綸之教也。」<br />
　　十二日，欽天監挈壺官陳於階自經。<br />
　　是日，帝駐太平府二十里外。黃得功、阮大鋮、朱大典、方國安等來見，欲入太平。太平民不納。十三日，往蕪湖。總兵官黃斌卿遁登中軍翁之琪舟。十四日，將往浙。<br />
　　時清豫王已薄都城，趙之龍挾王之明出降。豫王加之龍興國公，賜金鐙鞍馬、貂裘寶帽，設牛酒於軍中宴之。王鐸、錢謙益、張孫振等皆降。<br />
　　十六日，清豫王入京，百官朝見。王鐸等南面而坐。點諸降臣名。至鄒之麟，不應。王鐸急欲參之。張孫振謂錢謙益曰：「此係老先生同鄉同籍，宜為周旋。」錢頷之，鄒得無恙。張孫振每對人誇云：「非我，鄒衣老幾弄出來。」鄒厚酬之。而鄒猶揚揚自稱不屈。<br />
　　清豫王出示曉諭，略曰：「福王僭號稱尊，沉湎酒色，信任僉壬，民生日悴。文臣弄權，只知作惡納賄，武臣要君，惟思假威跋扈。上下離心，遠近仇恨。」云云。<br />
　　時劉孔昭走浙，劉澤清入海。惟劉良佐降清，奉豫王命，引兵追帝至蕪湖，於十五日及之。且召黃得功。得功不從，良佐伏弩射中得功喉。得功創甚，拔劍自刎。後金陵有人忽奔真武廟中者，跳舞大呼曰：「我靖南侯也。上帝命我代岳武穆王為四將，岳已升矣。」言畢，手提右廊岳像於中，而己立其位，作握鞭狀，良久乃蘇雲。是日，良佐挾帝去。之琪投水死。<br />
　　帝見清豫王於內守備府。豫王責其僭位稱尊、荒酒好色及謀害太子等事，帝默然。隨囚於江寧縣。<br />
　　刑部尚書高倬、戶部侍郎劉成治署中自經。十八日，國子監生吳可箕雞鳴山關廟中經死。二十三日，中書舍人龔廷祥投秦淮河死。其死不知日者，中書舍人陳▉▉及子舉人陳伯瑜、戶部主事吳佳胤。死不知名者，投秦淮河中馮小擋、百川橋下乞兒也。小▉以色幸，卒以身殉。乞兒題詩橋畔曰：「三百年來養士朝，如何文武盡皆逃。綱常留在卑田院，乞丐羞存命一條。」<br />
　　禮部郎中劉萬春、主事黃端伯以不朝遇害。<br />
　　清豫王分兵略定各屬，而命御史王忄養、劉光鬥、鴻臚丞黃家▉等分往招撫。家▉至蘇，被殺。<br />
　　蘇州諸生顧所受服儒服，哭文廟，投泮池死。原任少詹徐▉沉虎丘後溪死。玄廟觀前，賣麵人夫婦對經死。<br />
　　常州石生及賣扇歐姓者投西廟池中死。又一鄉民鬻薪入城，聞安撫使至，躍入文城壩南龍游河死。五牧畜鵜鳥者薛叟以剃髮自經死。<br />
　　常熟諸生徐懌以剃髮自經死。諸生項志寧不食死。<br />
　　武進諸生董元哲痛哭死。<br />
　　至各處起兵見殺，則貴池諸生吳應箕、宣城諸生麻三衡、武弁陳有功、餘元宣、萬會、吳國楨。而蘇州原任游擊魯之▉及武韋韜俱戰死。嘉定原任通政使侯峒曾城破與子諸生玄演、玄潔被殺。進士黃淳耀與兄淵耀及舉人張錫眉、龔用圓俱死。常熟諸生徐守質戰死。崑山貢生朱集璜城破被執，不屈死。故將王公揚年七十戰死。諸生陶琰城破自刎。原任狼山總兵王佐才為亂兵所殺，一門被害。松江原任中書李待問、博羅知縣章簡城破被殺。吏部主事夏允彝投水死。總兵吳志葵、黃蜚駐兵豆腐浜，被擒，解至南京，死之。華亭教諭眭明永被執不屈死。常州諸生吳福之、徐安遠入太湖從黃兵，兵敗，福之投水死，安遠被殺。諸生張龍文率鄉兵薄郡城，見殺。<br />
　　江陰屢攻不下，至三月乃陷，遂屠其城。典史陳明遇▉門投火。閻應元不屈見殺。訓導馮某縊明倫堂。中書戚勛全家焚死。<br />
　　及清兵下嘉湖，吏部郎中錢楝戰歿於震澤。原任吏部尚書徐石麟自縊。其僕祖敏、徐錦從死。<br />
　　南都之陷也，潞王監國於杭州。及清師至杭，潞王即以城降。杭州原任行人陸培縊死。錢塘知縣顧成建不屈被殺。某縣知縣梁於▉亦死。<br />
　　其前遣使臣左懋第在北，聞江南陷，七日不食。清攝政王召見，麻衣、孝巾、草屨，向上長揖，南面而坐。攝政王數以偽立福王、勾引土寇、不投國書、擅殺總兵、當廷抗禮五大罪。懋第抗詞，惟請一死。命剃髮，堅不肯，於閏六月十九日被害。題絕命詩云：「峽坼巢封歸路迥，行▉南下意如何。寸丹冷魄消難盡，蕩作煙雲總不磨。」參謀兵部主事陳用極、游擊王一斌、張良佐、王廷佐、劉統等五人從死。忽風沙四起，卷市棚於雲際，屋瓦皆飛。一時罷市。<br />
　　清豫王既定江浙，尋挾帝及王之明、潞王北去。袁繼咸隨帝北行，其中軍都督鄧林奇死之，而夢庚以三十六將降於清英王。隨命夢庚以父官率諸將入朝。金聲桓不欲行，乃自請願取江西以獻。英王許之。<br />
　　鄭鴻逵道海東奔，奉唐王監國，建號隆武，於是有閩中之事。馬士英由廣德與鎮東伯方國安兵二萬入浙，奉魯王監國，於是有浙東之事。<br />
　　三餘氏曰：南樞電發金陵，匡贊之誠可並日月。於時俊▉，表從而景騖，麟師而鳳儀，庶幾桑榆之收焉爾。乃高張羅尉，縱彼窮饕。逮維揚一出，則鴟▉集林，歸昌鎩羽，禱杌入囿，騶虞敗趾。此姜、劉諸人所以接踵而去也。卒之寧南東指，淮甸一空，士鮮晨炊，軍無夕燧。南樞授命，闕燼城蕪。士英之肉，其足食乎？當日幅員小矣而官愈大，郡縣少矣而官愈多，財賦貧矣而官愈富。三反之政，古人切戒。彼昏不知，淫酗而已。嗚呼！<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
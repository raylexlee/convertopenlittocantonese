<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>續紅樓夢 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　序<br />
<br />
　　《紅樓夢》為記恨書，與《西廂記》等。顧讀者不附崔、張酸鼻，而咸為寶、黛拊心者，續與未續之分也。然離而合之易，死而生之難。<br />
　　雪塢秦都閫，以隴西世冑，有羊卻風。韜鈐之暇，不廢鉛槧。輾然謂余曰：「是不難。吾將▉返魂香，補離恨天，作兩人再生月老，使有情者盡成眷屬，以快閱者心目。」未操筆，他氏已有《後紅樓》之刻，事同而旨異。<br />
　　雪塢乃別撰《續紅樓夢》三十卷，著為前書衍其緒，非與後刻爭短長也。餘讀之，竟恍若游華胥、登極樂、闖天關、排地戶，生生死死，無礙無遮，遂使吞聲飲恨之「紅樓」，一變而為快心滿志之「紅樓」，抑亦奇矣！雖然，豈徒為夢中人作撮合哉？夫謝豹傷春、精衛填海，物之愚也而人效之；鯤弦莫續、破鏡難圓，天之數也而人昧之。要惟不溺於情者，能得其情之正；亦惟不泥於夢者，始博夫夢之趣。<br />
　　雪塢之以夢續夢，直以夢醒夢耳。嗟乎！夢有盡而情無盡，雖猶是遊戲筆墨，而無怨無曠之抱負已覘其概，此真十州連金泥、續弦膠也。彼續「西廂」之誚島脛貂尾者，又烏足並論。<br />
　　書以質之雪塢，以為然否？<br />
　　秀水弟鄭師靖藥園拜題《南柯子》詞<br />
　　將軍不好武，更搜今求古。只為那金釵無主，續纂黃粱，離恨天堪補。<br />
　　仙緣了孽冤，幻境無愁苦。漫擬猜，天曹地府。筆蕊生華，原向夢中吐。　<br />
<br />
<br />
　　易水弟譚濚拜題《續紅樓夢》弁言<br />
<br />
　　《紅樓夢》一書，膾炙人口者數十年。餘以孤陋寡聞，固未嘗見也。丁巳春，餘偶染瘡疾，乞假調養，伏枕呻吟，不勝苦楚。聞同寅中有此，即為借觀，以解煩悶。匝月讀竣，而疾亦賴是漸瘳矣！<br />
　　然餘賦性癡愚、多愁善病，每有夸父之迂、杞人之謬。疾雖愈，而於寶、黛之情緣終不能釋然於懷，夫以補天之石而仍有此缺陷耶！公暇，過東魯書院，晤鄭藥園山長，偶及其故。<br />
　　藥園戲謂曰：「子盍續之乎？」餘第笑而頷之，然亦不過一時之戲談耳。<br />
　　迨藥園移席於滕，復致書曰：「《紅樓夢》已有續刻矣，子其見之乎？」餘竊幸其先得我心也。因多方購求，得窺全豹。<br />
　　見其文詞浩瀚，詩句新奇，不勝傾慕。然細玩其敘事處，大率於原本相反，而語言聲口亦與前書不相吻合，於人心終覺未愜。<br />
　　餘不禁故志復萌，戲續數卷以踐前語。不意新正藥園來郡，見而異之。一經傳說，遂致同寅諸公群然索閱。自慚固陋，未免續貂；俯賜覽觀，亦堪噴飯。又何敢自匿其丑，而不博諸公一撫掌也耶！<br />
　　嘉慶三年九月中浣，雪塢子忱氏題於兗郡營署之百甓軒，詞曰：<br />
　　堪歎吾生真瞢瞢，一往情深，每代他人慟。曹子雪芹書可誦，收緣殊恨空空洞。釵、黛、菱、湘才伯仲，俶儻風流，更有妖韶鳳。斧在班門原許弄，無端濫續《紅樓夢》。<br />
　　－－《蝶戀花》　<br />
<br />
<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
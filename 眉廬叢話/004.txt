

    
	
		
			第四卷
			　　合肥龔芝麓尚書主持風雅，振拔孤寒，廣廈所需，至稱貸弗少吝。其卒也，朱竹▉輓詩有云：「寄聲逢掖賤，休作帝京游。」其軼事屢見前人記載中。馬世俊未遇時，落拓京華，無以自給。公閱其文，歎曰：「李嶠真才子也。」贈金八百，為延譽公卿間，明年辛丑，馬遂大魁天下。又尚書女公子卒，設醮慈仁寺。一士人寓居僧寮，僧請作挽對，集梵▉二語曰：「既作女子身，而無壽者相。」公詢知作者，即並載歸，面試之，時春聯盈幾，且作且書，至圂廁一聯云：「吟詩自昔稱三上，作賦於中可十年。」乃大咨賞，許為進取計。久之，以母老辭歸。瀕行，公贈一匣，竊意為行李資，發之，則士人家書，具云：「某年月日，收銀若干。」蓋密遣人常常餽遺，無內顧憂久矣。乃頓首謝，依倚如初，卒亦成其名。曩閱武進湯大奎《炙硯瑣談》，有云：「龔芝麓牢籠才士，多有權術。」嗟乎，何晚近巨公大僚，欲求有是權術者，而亦不可復得耶。尚書姬人顧媚，字橫波，識局明拔，通文史，善畫蘭，尚書疏財養士，顧夫人實左右之。某年，尚書續燈船之勝，命客賭鼓吹詞，杜茶村立成長歌一百七十四句，一座盡傾，夫人脫纏臂金釧贈之。
　　吳江吳漢槎幼即恃慧狂恣。在塾中，輒取同輩所脫帽溺之。塾師責問，漢槎曰：「籠俗人頭，不如盛溺之為愈也。」師歎曰：「此子他日，必以高名賈奇禍。」後捷順治丙申北闈，坐通榜，謫戌寧古塔，居塞外念餘年。其友人顧梁汾為之地，乃得賜環。按：《史記．酈食其傳》：「沛公不好儒，諸客冠儒冠來者，輒解其冠，溲溺其中。」此與漢槎事絕類。稍不同者，彼竟解其冠，此則其所自解耳。沛公梟雄當別論，漢槎尤不可為訓。
　　宗室祭酒伯熙大雅閎達，立朝有侃侃之節。其母夫人博爾濟吉特氏通經術，嫻吟詠，有《芸香館遺詩》二卷梓行。光緒中葉，某學士承要人風旨，摭《芸香館集》中《送兄》詩，謂為忘本。請旨削板，將以傾昱，朝廷不允所請。文字之禍，浸涉<門為>闥，亦甚矣哉。
　　彭剛直中興名將，豐功亮節，世稱道弗衰，未聞有登諸白簡者。光緒九年，補兵部尚書，疏辭不允。講官盛昱以不應朝命劾之，奏云：
　　兵部尚書彭玉麟，奉命數月，延不到任。而在浙江干預金滿之事。現在兵制未定，中樞需人，該尚書曉暢戎機，理宜致身圖報。較之金滿之事，孰重孰輕，無論所辦非是，即是亦不可也。該尚書托言與將士有約，不受實官，實則自便身圖，徜徉山水耳。古之純臣，似不如此。且現在握兵宿將各省甚多，該尚書抗詔鳴高，不足勵仕途退讓之風，反以開功臣驕蹇之漸，更於大局有礙。請旨敦迫來京，不准逗留，以尊主權而勵臣節。云云。《春秋》責備賢者，要亦詞嚴而義正也。
　　道、咸間，蘇州顧千里黃堯圃皆以校勘名家，兩公里▉同，嗜好同，學術同。顧嘗為黃撰《<百百>宋一廛賦》，黃自注，交誼甚深。一日，相遇於觀前街世經堂書肆，坐談良久。俄談及某書某字，應如何勘定之處，意見不合，始而辯駁，繼乃詬詈，終竟用武，經肆主人侯姓極力勸解乃已。光緒辛卯冬，餘客吳門，世經堂無恙，侯主人尚存，曾與餘談此事，形容當時忿爭情狀如繪。洎甲辰再往訪世經堂，則閉歇久矣，為之惘然。憶餘曩與半塘同客都門，夜話四印齋，有時論詞不合，亦復變顏爭執，特未至詬詈用武耳，往往指衣而別，翌日和好如初。餘或過晡弗詣，則傳箋之使，相屬於道矣。時異世殊，風微人往，此情此景，渺渺餘懷。
　　孝欽顯皇后盛時，每逢由宮還海，文武百官跪迎，皆在西苑門外，唯總管太監李蓮英，三品冠服，獨跪於西苑門內。遠而望之，覺其寵異無比。
　　慈輿由宮還海，各官先在宮門外跪送，旋由間道馳赴西苑門跪迎，望見前驅鹵簿，立刻雅雀無聲，呼吸可聞，非復尋常之肅穆。夾道笙簧，更覺悠揚入聽。迨駕過不數武，則跪者起，默者語，眼架鏡，手揮扇，而關防車方絡繹不絕也。
　　午門坐班典禮，猶沿前明之舊，告朔之餼羊耳。各衙門堂派者皆資淺無烏布之員。屆時，齊集朝房，俟糾儀御史至。傳呼上班，則各設品級墊，盤膝列坐，糾儀御史巡視一周。有頃，退班，各投遞銜名而散。
　　考太醫院醫士亦用八股試帖，以楷法工拙為去取。時人為之語曰：「太醫院開方，只要字跡端好，雖藥不對症無妨也。」曩餘在京時，值考試醫士，題為「知者樂水，仁者樂山」。聞取第一者之文有云：「知者何取於水，而竟樂夫水；仁者何取於山，而竟樂夫山。」只此一卷最佳，通場無出其右。
　　咸、同間都門有斌半聾者，旗人，工篆刻，不輕為人作。半聾不聾，意謂時人之言，太半不堪入耳，故以「半聾」自號，惜其名記憶不全。稍後有宗予美官兵部主事，亦旗人，善詩詞，亦工篆刻，品行端潔。
　　某大僚述職入都，夙有煙癖。一日，召對候久，癮作，不復可耐，商之內監，求可以御癮者，吸煙非所望也。監曰：「大人貴重，煙非吸奚可者。即吸煙亦非難，顧賞齎何如耳。」某出千金紙幣示之。監欣然曰：「重賞若斯，敢不勉效綿薄。」遽導之，稍東北迤邐行，歷殿閣數重，路極紆折，間不逢人，逢亦弗問，旋至一精室。室中陳設及榻上煙具，悉精絕，監就榻半臥，為燃燈燒著。煙尤精美，超越尋常。大僚平日所御不逮遠甚。頃之，氤氳鬯滿，精神煥然，亟付紙幣，匆匆出。中途問監曰：「汝曹所吸之煙與夫吸煙之室，何講究一至於此？」監曰：「吾儕安敢有此？此室此煙，吸之者何人，大人若先知之，殆必不敢往矣。」某聞之憬然悟，為之舌撟不下久之。返至原候處所，心猶震悚不寧，幸未誤召對。蓋駕山時刻早晏，監輩讠▉之熟矣。
　　光緒己丑，太和門災。傳聞內府貂皮、緞匹、鋪墊各庫皆在門之左近，歷年庫儲，盜賣略盡。值大婚典禮，需用各物，典守者懼罹於罪，因而縱火，希冀延燒滅跡。此說未知確否。嘗見太和門之柱之巨，約計三四人不能合抱，即輦致薪蘇，繞之三匝。拉雜而摧燒之，未易遽▉尾。乃以赤▉一怒，曾不一二時頃，頓成瓦礫之場，殆亦不盡關於人事矣。
　　每歲元旦，太和殿設朝，金爐內所▉香名四棄香，清微澹遠，迥殊常品，以梨及蘋婆等四種果皮曬乾製成。歷代相傳，用之已久，昭儉德也。
　　王半塘清通溫雅，饒有晉人風格。唯早歲放情，增口於群小；中年讜論，刺骨於要津。雖遭遇因而屯▉，亦才品資其磨練，官禮科掌印給事中。某年，屆試俸期滿，百計籌維，得數百金，捐免歷俸，截取道員，旋奉旨以簡缺道員用。向來京曹截取道府，皆以繁缺用，以簡缺用者，不用之別名也，為自有截取之例以來所僅見，半塘泊然安之。是歲樵米之需轉因而奇絀，夫亦甚可笑矣。未幾，復嚴劾某樞相，不見容於朝列，補被出都，潦倒以沒。山陽鄰笛之痛，何止文字交情而已。
　　高陽相國李鴻藻以理學名臣自居，飾貌矜情，工於掩著。相傳其曾受孝哲皇后跪拜。春明士夫，多有能言之者。當穆宗升遐時，孝哲力爭立嗣，孝欽意指已定，殊難挽回。正哀痛迫切間，適高陽入內，孝哲向之泣告，且謂之曰：「此事他人可勿問，李大臣先帝之師傅，理當獨力維持。我今為此大事，給師傅磕頭。」高陽亟退避而已，卒緘默無言。論者謂高陽受此一拜，不知何日償還也。清季理學名臣吾得二人焉，曰李鴻藻，曰徐桐，庶幾如驂之靳矣。
　　蘇州名妓賽金花，有一事絕可傳。本名傅彩雲，光緒中葉，曾侍某閣學，出使德意志國。歐西國俗，男女通交際酬酢。賽尤瑤情玉色，見者盡傾。德武弁瓦德西，其舊識中之一人也。庚子聯軍入京，瓦竟為統帥，賽適在京，循歐俗通鄭重，舊雨重逢，同深今昔之感。自後輕裝細馬，晨夕往還，於外人蹂躪地方，多所挽救。琉璃廠大賈某姓，持五千金為壽，以廠肆國粹所關，亟應保全，乞賽為之道地。賽慨然曰：「茲細事，何足道。矧義所當為，阿堵物胡為者。」竟毅然自任，卻其金，亟婉切言於瓦。明日，下毋許騷擾之令，而百城縹帙，萬軸牙籤，賴以無恙，皆賽之力也。比者，滬濱▉妻屑，憔悴堪憐，集菀集枯，如夢如幻，或猶捕風捉影，捃摭莫須有之談，形諸楮墨，恣情污蔑。嗟嗟，無主殘紅，亦既隨波墮圂。彼狂風橫雨，必欲置之何地，而後快於心耶。
　　近撰《輯藏書話》，得一事絕奇，絕可笑亟錄如左。閱者勿以剿說為罪，經芟繁節要，俾文省事具，非徑剿說也。
　　常熟毛斧季嗜書不減其父，嘗手跋趙孟奎《分類唐歌詩》殘本，略云：「此書乃先君藏本，按照目錄僅存十一。因思天下之大，好事者眾，豈遂無全書。傳聞武進唐孔明有之，托王石谷往問，無有也。先是，托王子良訪於金壇。甲辰二月，子良從金壇來，述於子荊之言曰：『唐氏舊有是書，索價百金。因思於與唐，姻婭也，果能得之，鳩工付梓，公之天下，樂事孰逾於此，盍再訪諸。』內兄嚴拱侯曰：『此韻事，亦勝事，吾當往。』翌日即行。道丹陽，宿旅店。丙夜聞戶樞聲，雞初鳴，鄰壁大呼失金，諸商旅皆起。將啟行，戶皆扃▉，不得出。天明，伍伯來，追宿店者二十三人，拱侯居首，與失金者比屋也。匍匐見縣令，命客各出囊金，佈滿堂下，多者數百，最少者，拱侯也。召失金者驗之，皆非，遂出。拱侯曰：『可以行矣。』曰：『未也。當質之於神。』舁神像坐廣庭，架巨鍋熾炭上，傾桐油於中，火熊熊出油上，趣拱侯浴。拱侯歎曰：『毛斧季書癖害人，一至此乎？《唐歌詩》有無未可知，予其死於沸油乎。』一老人曰：『若無恐，苟盜金，必糜爛；否，無傷也。』以手探之，痛不甚劇，醮油涂體殆遍，無恙。以飲二十二人驗皆畢。拱侯曰：「人謀鬼謀，計殆無復，今可行矣。』又一人亦去，其二十一人與旅店哄。及事白，盜金者店家也。拱侯抵金壇，促子荊寓書孔明，答曰無之，竟不得書以歸。予趨迎，問《唐歌詩》，拱侯曰：『焉得歌，不哭，幸矣。』因縷述前事。」云云。
　　按：此事尤奇者，沸油不灼，豈鬼神之說，竟可信乎。拱侯雅人，且身自嘗試，宜非Ｆ２０言也。
　　光緒戊申某月，金陵訛言聚寶門城門上現巨人影如繪，兼目有淚痕，似聞往觀者甚眾，末詳果有所見否也。不數月，兩宮升遐，或云兆朕在是矣。洎辛亥國變及癸丑亂事，金陵以衝要必爭之地首攖其鋒，劫掠淫殺之慘，誠有如昔人所云，雖鐵石亦為之垂淚者，尤目有淚痕之應矣。國家將亡，必有妖孽，民之訛言，殆亦古時童謠之類，有觸發於幾先，不知其所以然而然者耶。
　　都門石刻有絕香豔者。香塚碑陰題云：
　　浩浩劫，茫茫月，短歌終，明月缺，鬱鬱佳城，中有碧血。碧亦有時盡，血亦有時滅，一縷煙痕無斷絕。是耶非耶，化為蝴蝶。
　　又詩云：
　　飄零風雨可憐生，煙草迷離綠滿汀。
　　落盡夭桃又濃李，不堪重讀瘞花銘。
　　有絕模稜者，五道廟碑云：
　　有天地然後有萬物，五道廟者，萬物中之一物也。人謂樹在廟前，吾謂廟在樹後，何則。謹將捐資芳名，開列於左。
　　香豔可愛，模稜尤不俗，細審其筆端，饒有疏宕簡勁之致，非不能文者之所為也。滑稽玩世耶，抑有所為而然耶，殆不可知矣。
　　內閣撰擬文字多主於慶，如恩詔、誥命、敕命之類。翰林院撰擬文字多主於弔，如諭祭文之類。唯南書房應制之作，不在此例。
　　御前大臣翻穿之皮外褂有上下兩截，用兩種皮聯綴而成者。遠而望之，第見其顏色不同，不獲審定其皮之名類也。
　　大祀天於圜丘，受福胙後，必須納之懷中，帶回齋宮，以示祗承天庥帝齎。惟時長至屆節，北方隆寒，胙肉冰凌堅結，不至沾漬袞衣也。
　　歲首御殿受賀，鑾儀衛陳設鹵簿，太半故敝不堪，蓋舊制相傳，每逢登極改元置備一次，自後不再更新，亦毋庸添補修整。即如光緒中葉所用，已歷十有餘年，乃至傘扇之屬或用繒帛繢畫者，僅撐持空架而已。在昔康、乾晚季，六十年前之法物，其為故敝，當又何如。
　　東華門向明而啟，屠者驅豕先入，是日膳房所需用也。次奏事御史隨之入，次百官及供差人等皆入。入不先豕，由來已久，不知其故何也。曩待漏東華門，宿黃酒館中，東方未明，反側無寐，遠聞豕聲呦呦，則館人趣起盥漱，館門之外，車馬漸殷填矣。
　　軍機直房門簾非軍機人員，擅揭者罪。內閣早班中書每日到軍機處領事，行抵簾次，必先聲明職事，然後揭簾而入。直日章京起立，彼此一揖，出黃綾匣，當面啟封。諭旨共若干件，一一點交。旋出簿冊，俾領事中書籤名畫押畢，然後捧持而出，回內閣直房，上軍機檔。少遲，六科筆帖式到內閣領事，亦有簿冊，簽名畫押。按：山陽阮吾山《茶餘客話》：「明制：六科隸通政司，雍正朝始改隸都察院。」科員到閣領事，蓋尚沿明制也。
　　順治朝，曲阜世職知縣孔允醇以居官廉能加東昌府通判銜，仍任知縣事。道光五年，蒲城王相國文恪以一品銜署戶部左侍郎。通判銜、一品銜及銜上冠以地名今並罕見。康熙朝，江寧黃虞稷、慈溪姜宸英以諸生薦入館修史，加七品銜。乾隆朝，先曾祖纓傳公諱世榮由世襲雲騎尉改七品監生，一體鄉試，七品諸生，七品監生，亦皆僅見。
　　黃大癡《陡壑密林圖》嚴岫鬱盤，雲嵐蒼潤。王煙客舊藏，後歸石谷，吳漁山久假不歸。石谷索之亟，幾至變顏。漁山語人曰：「石谷，吾友也；《陡壑密林圖》，吾師也。師與友孰重？全友而棄師，吾弗能也。」二人竟因是絕交。漁山名歷，又號墨井道人，繪事與四王齊名。《琴川志》云：「晚年不知所之。」其人品不無遺議，此猶其小焉者耳。
　　偶閱近人說部，載龍陽易哭庵所著《王之春賦》，其起聯云：「石頭長巷，繩匠衚衕。」謂石頭、繩匠，皆妓女集合之所。其實繩匠衚衕，絕無妓女。哭庵亦久客京華，此誤甚不可解。又一聯云：「劉坤一，劉坤二，劉坤三，劉坤四；王之春，王之夏，王之秋，王之冬。」杜撰牽合，毫無誼意，何如見身說法，即以魂東集、魂西集、魂南集、魂北集屬對乎？哭庵又有《上張文襄短章》云：「三十三天天上天，玉皇頭戴平天冠。平天冠上豎旗竿，中堂更在旗竿巔。」此詩可謂形容盡致，恭維得體，文襄見之，為之掀髯笑樂。
　　張文襄於儷體文、近體詩極喜對仗工巧。曩餘購得文襄手書楹聯，句云：「未忘塵尾清談興，常讀蠅頭細字書。」即此可見一斑。
　　兩湖節署對聯，間有佳構，偶憶其一二。大堂聯云：「▉冒勤民，篳路山林三代化；陶公講武，營門官柳四時春。」十桂堂聯云：「六曲闌干春晝永，萬家台笠雨聲甘。」又織佈局聯云：「經綸天下，衣被蒼生。」籌防局聯云：「財力雄富，士馬精妍。」
　　姓名三字同韻或韻近，古有田延年、高敖曹、劉幽求、張邦昌、郭芍藥，清光緒中葉有進士蹇念典。比閱浙江道光《縉雲志．藝文錄》「碑碣」下《元儒學題名碑》有虞如愚，姓名三字同音，尤為罕見。
　　洪秀全、李秀成輩崛起草澤，一無憑藉，蹂躪八九省，奔走天下豪傑垂二十年僅乃克之，不可謂非一世之雄也。獨惜其以逆取，不能以順守，據有金陵大都，長江天塹之形勝，而無通人正士為之匡弼，日持其天父、天兄之邪說，以寇盜目封，卒乃底於滅亡，而徒貽東南全盛之區，以刻骨剝膚之痛，則不學無術，不諳治體，有以致之。然而狼居虎穴之間，亦猶有藝文之屬可資談柄。且皆渠酋梟桀者之所自為，而非當時脅從諸文士潤飾諛媚之筆。茲據得之傳聞者，綴錄如左。偽天王府正殿聯云：「維皇大德曰生，用夏變夷，待驅歐美非澳四洲人，歸我版圖一乃統。於文止戈為武，撥亂反正，盡沒藍白紅黃八旗籍，列諸藩服千斯年。」寢殿聯云：「馬上得之，馬上治之，造億萬年太平天國於弓刀鋒鏑之間，斯誠健者。東面而徵，南面而徵，救廿一省無罪順民於水火倒懸之會，是曰仁人。」又楹聯云：「先主本仁慈，恨茲污吏貪官，斷送六七王統緒。藐躬實慚德，望爾謀臣戰將，重新十八省江山。」
　　相傳正殿聯及楹聯，秀全自撰，寢殿聯則秀成手筆。秀成有《國士吟》一卷，其《感事》兩章云：
　　舉杯對客且揮毫，逐鹿中原亦自豪。
　　湖上月明青箬笠，帳中霜冷赫連刀。
　　英雄自古披肝膽，志士何嘗惜羽毛。
　　我欲乘風歸去也，卿雲橫亙鬥牛高。▉
　　鼙鼓軒軒動未休，關心楚尾與吳頭。
　　豈知劍氣升騰日，猶是胡塵擾攘秋。
　　萬里江山多築壘，百年身世獨登樓。
　　匹夫自有興亡責，肯把功名付水流。
　　每歲值霜降日，建醮追祭陣亡軍士，秀成自擬青詞云：「魂兮歸來，三藐三菩提，梵曲依然破陣樂；悲哉秋也，一花一世界，國殤招以巫咸詞。」金陵、蘇州同時被圍甚急，秀成守蘇，不能分兵救援金陵。書一短札寄秀全，略云：「嬰城自守，刁鬥驚心，沈灶產蛙，莫餽餽麴▉之藥。析骸易子，疇為庚癸之呼，傷哉入甕鱉，危矣負▉虎。金陵公所定鼎，本動則枝搖；金閶公之輔車，唇亡則齒敝。一俟重圍少解，便當分兵救援。錦片前程，伏惟珍重。磨盾作字，無任依馳。」札為官軍某弁截獲。弁故重李，賊平，出札鉤勒上石，拓贈戚友。書兼行草，類南宋姜堯章也。
　　又偽翼王石達開亦通詞翰，曾文正嘗致書勸其歸降，石答以詩五首云：
　　曾摘芹香入泮宮，更攀桂蕊趁秋風。
　　少年落拓雲中鶴，陳跡飄零雪裡鴻。
　　聲價敢雲空冀北，文章今已遍江東。
　　儒林異代應知我，只合名山一卷終。
　　不策天人在廟堂，生慚名位掩文章。
　　清時將相無傳例，末造乾坤有主張。
　　況復仕途多幻境，幾多苦海少歡場。
　　何如著作千秋業，宇宙長留一瓣香。
　　揚鞭慷慨蒞中原，不為仇讎不為恩。
　　只覺蒼天方憒憒，莫憑赤手拯元元。
　　三年攬轡悲羸馬，萬眾梯山似病猿。
　　我志未酬人亦苦，東南到處有啼痕。
　　若個將才同衛霍，幾人佐命等蕭曹。
　　男兒欲畫麒麟閣，早夜當嫻虎豹韜。
　　滿眼河山增曆數，到頭功業屬英豪。
　　每看一代風雲會，濟濟從龍畢竟高。
　　大帝勛華多頌美，皇王家世盡鴻氵蒙。
　　賈人居貨移神鼎，亭長還鄉唱大風。
　　起自匹夫方見異，遇非天子不為隆。
　　醴泉芝草無根脈，劉裕當年田舍翁。
　　又洪大全，衡山人，與秀全聯宗誼。起事之初，被擒於永安，獻俘京師。作中賦《臨江仙》詞云：「寄身虎口運籌工，恨賊徒不識英雄，漫將金鎖綰飛鴻。幾時生羽翼，萬里御長風。一事無成人漸老，壯懷要□問天公，六韜三略總成空。哥哥行不得，淚灑杜鵑紅。」
　　又捻酋苗沛霖亦能畫工詩，嘗為人畫一巨石，自題二絕句云：
　　星精耿耿列三台，謫墮人間大可哀。
　　知己縱邀顛米拜，摩挲終屈補天才。
　　位置豪家白玉闌，終嫌格調太孤寒。
　　何如飛去投榛莽，留與將軍作虎看。
　　詩筆亦李、石伯仲，故連類書之。
　　江都吳園次順治朝由拔貢生薦授秘書院中書舍人，奉詔譜楊椒山樂府，遷武選司員外郎，蓋即以椒山原官官之。出知湖州，人號為「三風太守」，謂多風力、尚風節、饒風雅也。合肥龔芝麓尚書疏財養士，廣廈所需，至稱貸弗少吝。晚歲囊無餘資，身後蕭條，兩文孫伶俜孤露，幾至落拓窮途。平日門生故吏無過存者。園次獨亻次助之，以愛女妻其幼者，飲食教誨，至於成立。其敦風義又如此，當號為「四風太守」矣。
　　偶閱近人筆記有云：
　　吳縣潘尚書文勤喜誘掖後進。光緒己丑會試前，吳門名孝廉許某薄游京師，文名藉甚。一日，文勤治筵，邀許及同里諸公暢飲。酒闌，出古鼎一，文曰眉壽寶鼎，銘字斑駁可辨，顧謂座客曰：「盍各錄一紙，此中大有佳處也。」客喻意，爭相傳寫而出。迨就試時，文勤總司閱卷事，二場經文，有《介我眉壽》一題。先期則將眉壽鼎文撫印若干紙，遍致同考官，令有用銘語入文者一律薦舉。各房奉命惟謹，而某房獨與文勤牾，有首場已薦，因二場用銘文而擯棄者，則許某是也。
　　按：許某，名玉琢，號鶴巢，吳中耆宿。文勤夙所引重，官內閣中書有年，非薄游京師，後遷刑部員外郎。工儷體文，有《獨弦詞》，刻入《薇省同聲集》，與江寧端木子疇齊名。當時闈作，不肯摭用鼎銘，自貶風格，而文筆方重，又不中試官，故未獲雋，非因某房考與文勤牾之故。而房考中，尤斷無能牾文勤者。
　　德宗瑾嬪，志伯愚都護之女弟也。一日，志府庖丁自制籠餅，餽進宮中。德宗食而甘之，謂瑾嬪曰：「汝家自制點心，乃若是精美乎，胡不常川進奉也？」不知宮門守監，異常需索，即如此次呈進籠餅，得達內廷，所費逾百金矣。
　　大清門為大內第一正門，規制極其隆重。自太后慈駕、皇帝乘輿外，唯皇后大婚日，由此門入。文武狀元傳臚後，由此門出，此外無得出入者。
　　有清一代，科第官階唯旗人進取易而升轉速，其於文理太半空疏。相傳壽耆考差，詩題《華月照方池》，有句云：「卿士職何司。」接坐者不解，問之，壽曰：「我用《洪範》『卿士惟月』典。君荒經已久，宜其不知出處。」當時傳以為笑。紹昌為江南副主考，撰劉忠誠祠聯云：「應保半壁地，乃舀九原靈，功無愧乎。君子歟，君子也；可托六尺孤，合寄百里命，利其溥矣。如其仁，如其仁。」又闈中《中秋即景》詩云：「中秋冷冷又清清，明遠樓頭夜氣橫。借問家鄉在何處，高升遙指北京城。」則並壽耆而弗若矣。
　　吳園次《藝香詞》有「把酒祝東風，種出雙紅豆」二語。梁溪顧氏女子，見而悅之，日夕諷詠，四壁皆書二語，人因目園次為「紅豆詞人」。紅粉憐才，允推佳話。相傳明臨川湯若士撰《牡丹亭》院本成，有婁江女子俞二娘讀而思慕，矢志必嫁若士，雖姬侍無怨。及見若士，則頹然一衰翁耳。俞惘然，竟自縊。若士作詩哀之曰：「畫燭搖金閣，真珠泣繡窗。如何傷此闋，偏只在婁江。」此其愛才之專一，亦不可及。妙年無奈是當時，若士何以為懷耶。清季某相國侏儒眇小，貌絕不揚。少時作《春城無處不飛花》賦，香豔絕倫。某閨秀夙通詞翰，見而愛之。晨夕雒誦不去口，示意父母，非作賦人不嫁。時相國猶未娶，屬蹇修附蔦蘿焉，及卻扇初見，乃大失望，問相國曰：「《春城無處不飛花賦》，汝所作乎？」背影回燈，嚶嚶啜泣不已。不數月，竟抑鬱以歿。此則以貌取人。頓改初心，適成兒女子之見而已。
　　吳文節可讀為立儲事，以屍諫。遺摺經某當道更易太半，然後呈進。其真本必有觸忌諱破扃譎之語，惜不可得見矣。相傳其《絕命詩》云：
　　回頭六十八年中，往事空談愛與忠。
　　▉土已成黃帝鼎，前星還祝紫薇宮。
　　相逢老輩寥寥甚，到處先生好好同。
　　欲識孤臣戀恩所，五更風雨薊門東。

　　




    
	
		
			第四卷
			　　○雲南
　　雲南古梁州裔境也，在大寓西南，百夷叢集。其巨族曰僰人，曰爨人，曰麼▉〈此上夕下〉，曰禿老，曰▉〈此上夕下〉門，曰蒲人，曰和泥蠻，曰白夷，曰上獠，曰羅舞，曰撤麼都，曰摩察，曰濃人，曰山後人，曰哀牢人，曰蛾昌蠻，曰解蠻，曰魁羅蠻，曰傳尋蠻，各有部落，莫考所起。其後哀牢夷有婦人名沙壹，居牢山捕魚，水中觸沉木有感而妊，產子九人，是為九隆。其後子孫繁衍，分為九族，散處山谷，遂為巨姓。
　　楚項襄王使將軍莊驕，略巴、黔（蹻）以西至滇池，可數千里，以兵威定之。會秦擊楚大亂，蹻遂以眾王滇。至漢武帝時，滇王請降，置益州郡，而哀牢夷不附。後漢光武二十七年，渠酋腎粟求內屬奉朝貢。明帝永平中，渠酋柳貌率眾內附，以其地為哀牢、博南二縣，今之永昌府是也。自是哀牢始通中國，行者苦之，歌曰：「漢德廣開不賓，度博南越蘭津，度瀾滄為他人。」自後或服或叛，莫考其世。部中有仁果時者，九隆八族之四世孫也，強大居昆彌川，號太白子國，傳十七世至龍佑那。蜀漢建興三年，諸葛亮南征，平益州，封龍佑那為酋長，賜姓張氏，諸夷慕武侯之德，漸出山林，徙平地。傳十七世至長樂進求而遜位於蒙氏，蒙氏始興曰細奴邏，九隆五族之三十六世孫也。
　　唐高宗永徽四年，代張氏自立國號，封民稱蒙舍詔，詔王號也。其族據地稱詔者五，而蒙舍獨居諸詔之南，故曰南詔，傳三世至皮羅閣。玄宗開元十六年，皮羅閣以兵滅五詔，盡有雲南之地，尋為中國被吐藩開▉〈氵弓且〉蠻有功，冊封雲南王，遂築太和城徙居之。天寶五年，遣其孫鳳伽異入朝，授鴻臚寺少卿，賜樂一部，自是南詔始有中國之樂。
　　皮羅閣死，子閣羅鳳嗣。時楊國忠以鮮於仲通為劍南節度使，仲通褊急，失諸夷心。故事，南詔常與妻子俱謁都督，過雲南。太守張虔陀私之，多所求丐，閣羅鳳不應，虔陀陰表其罪。閣羅鳳怒，攻殺虔陀，破姚州，鮮於仲通將兵八萬討之，次曲靖。閣羅鳳遣使謝罪，願還俘掠，城姚州。仲通不聽，閣羅鳳遣其將段儉魏逆戰西洱河，唐兵大敗，死者六萬人，仲通僅以身免。閣羅鳳遂臣於吐藩，揭碑國門明叛唐，非得已也。時楊國忠當國，乃調天下兵命李密徵之。天寶十三載，閣羅鳳誘密兵深入至太和城，堅壁不戰，唐兵糧盡，飢疫死者什七八，密引還，閣羅鳳追擊之，全軍皆沒。楊國忠隱其敗，更以捷聞，益發中國兵，竟不能克。前後死者二十萬人，自是南詔與中國絕。會安祿山反，閣羅鳳因之，略傍小國，自廣改元長壽。
　　閣羅鳳死，孫異牟尋立。清平官鄭回者，唐故西瀘令也，降於南詔，以中國法教異牟尋，乃僭立五嶽四瀆，改九爽三托之官，王自稱曰元，猶言朕也；稱其臣曰昶，猶言卿也。官之大者曰清平官，以決國事，猶唐之宰相也。時吐蕃入寇，常以雲南兵為先鋒，又重賦斂奪，其疆隘，南詔苦之，鄭回因說異牟尋復歸唐，異牟尋然之。會西川節度使韋臯遣人招異牟尋，遂謝絕吐蕃，復臣於唐。德宗貞元十年，遣使賜南詔金印，異牟尋北面跪受之，宴使者出玄宗所賜笛工歌女曰：「先帝所賜龜茲，惟二人在耳！」頃之，吐蕃與回鶻戰，調南詔萬人，異牟尋陽以三千人應之，而自將萬人踵襲吐蕃，大破之，遂斷鐵橋，韋臯復出兵助南詔。吐蕃苦唐詔掎角，竟不能報。四傳至豐佑，入寇成都，取諸經籍，大掠子女工技數萬人去，自是南詔工技文職與中國垺矣。豐佑死，子世隆立，僭稱皇帝，國號大禮，屢寇西川陷交趾，兵威大振。僖宗乾符二年，高駢鎮西川，以兵擊敗之，世隆始服。蓋前後為邊患者二十年，中國為之虛耗。世隆死，子隆舜嗣，唐以安化長公主妻之，一傳舜子化真，而為布燮鄭買所弒。鄭買者，鄭回七世孫也。篡蒙氏自立國號「太長和」，三傳至鄭隆亶，而為東川節度使楊於貞所擊殺，立其清平官趙善政代之，國號「大天興」。未幾，於貞廢善政，自立國號大義寧。
　　石晉天福元年，通海節度使段思平以兵討於貞，滅之。段思平者，段儉魏之六世孫也。生有異兆。於貞之亂，思平逃匿，摘野桃食之核，有文曰「青昔」。思平折之曰：「青乃十二月，昔乃二十一日。今楊氏政亂，吾當以此日舉兵乎？」遂鳩黑爨等三十七部討之。是夜，思平夢人斬其首，又夢玉瓶耳缺，又夢鏡破，懼不敢進。其軍師董伽羅解之曰：「公為丈夫，去首為天，玉瓶去耳為王，鏡中有影如人有敵，破則無影，無影則無敵矣。三夢皆吉兆也。」思平乃決。天福二年十二月二十一日滅楊氏而有其位，國號大理，死偽諡太祖皇帝。
　　四傳至思聰，為宋太祖建隆三年。王全斌既平蜀，欲因兵威取雲南，以圖進，太祖鑒唐之禍基於南詔，以玉斧畫大渡河曰：「此外非吾有也。」自是雲南遂不通中國，而段氏得以睨臨僰爨以長世矣。大渡河者，今四川黎州是也。段氏七傳至思廉，為其臣楊義貞所弒，岳侯高智昇以兵討義貞，滅之，復立段氏之裔，正淳為帝，賞罰政令皆出高氏，段氏擁虛位而已。宋紹聖間，正淳遣使入貢，求經籍得六十九家，自是雲南多文學之士矣。又十傳至興智，而為元世祖所滅，仍以其裔段實為大理總管，尋授宣慰使。
　　至元五年以皇子忽哥赤為梁王，都善闡，今之雲南府是也。至大德間，中原版蕩，梁王與段氏有隙。至正二十三年，明玉珍僭號於蜀，將紅巾三萬攻雲南，梁王走威楚，諸部悉亂，大理宣慰使段功以兵擊明玉珍，敗之。梁王深德段功，以女阿▉〈衤蓋〉主妻之，奏授功雲南省平章。功自是威望大著，而梁王曲意承奉，以故功戀戀不肯歸國。其大理夫人高氏寄樂府一章，促之曰：「風捲殘雲，九宵冉冉。逐龍池無偶，水雲一片綠。寂寞倚幃屏，春雨紛紛促，蜀錦半閒鴛鴦，獨自宿好。語我將軍，只恐樂極悲生冤鬼哭。」功得書既歸，已而復往善闡。梁人私語梁王曰：「段郎復來，將吞金馬咽碧雞矣。」梁王疑之，密召阿▉〈衤蓋〉主付孔雀膽一枚，令乘便毒殺功，主不忍，夜私與功曰：「我父忌阿奴，願與阿奴西歸。」因出毒具示之。功曰：「我有大造於爾家，爾父待我甚厚，何得有此？」主再三言，終不聽。明日梁王邀功東寺演梵，令番將格死之。主聞變，失聲哭曰：「阿奴不聽吾言，果有今日。阿奴雖死，奴不負信黃泉也。」欲自盡，梁王守者萬方。主愁憤作詩曰：「吾家住在雁門深，一片閒雲到滇海。心懸明月照青天，青天不語今三載。欲隨明月到蒼山，誤我一生踏裡彩。吐噌吐噌段阿奴。施宗施秀同奴歹。雲片波粼不見人，押不蘆花顏色改。肉屏獨坐細思量，西山鐵立霜瀟灑」。而功之子寶奴、僧奴恒不忘復仇。僧奴將適建昌，華黎氏出手刺繡文旗以與寶曰：「我自束髮聞父冤恨，非男子不能報，此旗所以識也。」
　　是年高皇帝即位金陵，改元洪武，而梁王尚據善闡，與元主相通，復奏舉寶為雲南左丞。未幾，明玉珍復侵善闡，梁王借兵大理，寶答書曰：「殺虎子而還喂其虎母，分狙栗而自詐其狙，公假途滅猇獻璧吞虞，金印玉書為釣魚之香餌，繡閨淑女設掩雉之網羅。平章已亡，兄弟罄絕，止遺一獒一奴，奴再贅華黎氏，獒又可配阿▉〈衤蓋〉妃。如此事諾，我必借兵，如其不然，待移金馬山為點蒼山，昆明池為西洱池時來矣。」梁王見之，恨寶入骨。寶聞高皇帝龍興，奉表歸款，上降詔答尉之。寶尋卒，子明以洪武十四年繼為宣慰使。
　　壬戌春，上遣潁川侯傅友德、西平侯沐英將兵破善闡，梁王把都鴆死，段明懼，乃馳書友德等，其略曰：「大理乃唐交綏之外國，善闡實宋斧畫之餘邦地，莫能酬中國之郡邑，民莫能列中國之營屯，徵之而徒勞甲兵，寬之而海納鱗介。乞依唐宋故事，頒降雲南玉印一顆，《大統曆》一本，律令一部，比年小貢，三年大貢，則君臣之間兩無猜疑，上下之分各安勞逸。」友德、英怒，撻辱其使，諭令速降明。再上書，其略曰：「善闡危如登天，大理險倍投海，計如漢武習戰，僅置益州，莫能全土。雄若世祖，駐蹕只緣善闡，分裂餘區。自古以講和為上，全師為奇。大國既有其兵，小國亦有其備，迨乎糧盡馬死，將獨兵離為天下笑。」書後附以詩，有「方今天下平猶易，自古雲南守獨難」之句。友德等大怒，督兵並進，明兵大敗，擒俘京師，雲南悉定，分置府縣比之中州矣。
　　凡哀牢夷自仁果時立國，傳世三十有四。蒙氏自細奴邏立國，稱王九世，稱帝四世，歷年二百五十。鄭氏自買立國，傳三世，歷年二十有六。趙氏、楊氏俱不逾年。段氏自思平立國，傳世二十有二，歷年三百一十有五，又段實為宣慰使，傳十世而我朝圂一。
　　論曰：「嗟乎！雲南在古，荒服聲教弗漸，自唐及宋則偃然僭竊，睥睨巴蜀。元雖開省設官，而疆圉瓜裂，以羈麼畜之。迨乎我朝幅員圂一，僰爨羅甸，咸籍版圖，可謂盛矣。第其疆域阨塞，華夷雜居，時恬則蟻聚蜂屯，有事則狼跳虎啖，蓋負險使然也。雲南臨安、大理永昌、鶴慶、楚雄，頗號沃壤。元江臨安，南通交趾、金齒、騰衝，西擁諸甸、瀾滄，聯絡、永寧、麗江、曲靖，迤北而東，彈壓鳥集，四境領要，指掌可規矣。諸夷之魁，則元江、武定、景東、麗江、姚安、北勝、鄧川、沾益，並以兵力稱雄，向背靡一。蓋自麓川伏法，而滇境稍寧。惟尋甸一帶，兵衛漸疏，諸羅跋扈，木邦孟密恃其險遠，至今不聞悔禍，咎在撫綏闕伏，處置乖方，莫可敉矣。至於滇南北上，必假道貴州，萬一衝決，何以越之？聞滇池有徑可達馬湖、武定，可達建昌，川陸具存，而榛塞莫啟，刊山通道之策所宜亟講也。」
　　○孟密 孟養
　　孟密者，木邦宣慰司部落也。木邦自國初納款授官，與八百緬甸車裡，孟養諸酋競強鼎立，而孟密有寶井，為木邦利府陶猛司歪領之。陶猛者，猶華言頭目也。宣慰使罕楪以其女曩罕弄妻司歪。罕楪死，孫罕▉〈穴上乞下〉立，嗜酒好殺，曩罕弄遂以孟密叛，然猶未敢公侵木邦也。
　　成化初，南寧伯毛勝守雲南，墨孟密寶石，許得自貢，不關木邦。太監錢能尤婪，索無厭。曩罕弄遂怙勢縱橫，略地自廣。十六年，太監王舉索寶石，孟密、曩罕弄罵不與，舉遂疏孟密叛木邦，請徵之，曩罕弄大懼。時大學士萬安幸用事，而周賓五者江西人也。逋歸孟密，謂曩罕弄曰：「無憂，萬閣老貪，聞天下又得權結納昭德宮，與萬皇親最厚，若遣人齎重寶投之，不止不徵，且必授官比木邦矣。」曩罕弄從之，遣人多齎金寶投安，安許之。召職方郎中劉大夏啖以美，遷俾往撫處。大夏辭曰：「某愚懦不任使。」安遂舉都御史程宗往，以意授宗，宗唯唯至雲南。時巡撫都御史吳誠，宗同年也，言不可，宗大怒曰：「萬公甚嗛，汝敢復忤之？」誠憂憊不知所為，發疾卒。宗乃率鎮守及三司往撫孟密，冀曩罕弄出。迓會曩罕弄所遣安使歸，已悉安意旨，益踞傲不見宗，且曰：「我見都堂須坐講。」宗許之。復曰：「我不得遠涉，須都堂過自就我。」宗不得已至南牙山就見曩罕弄，坐定互講良久，曩罕弄曰：「我孟密之於水邦，猶大象之孕小象也。今小象長成，軀倍大象矣。寧能復納大象腹中乎？」宗曰：「然。」遂以所略木邦地畀之，為設安撫司，以司歪子孫世襲其職。木邦人訴辯宗，宗輒笞辱之曰：「朝廷畫土分封，汝寧得專耶？」狀聞，萬安大喜，遂以宗巡撫雲南，尋遷刑部尚書。曩罕弄既立，遂盡奪木邦之地，罕▉〈穴上乞下〉奔孟止。由是孟養諸番大不平，遣大陶孟倫索提兵衛罕▉〈穴上乞下〉，聲言必滅孟密。會敬皇帝即位，安、宗斥罷，按察副使林俊復稍稍割孟密地還木邦，曩罕弄懼不敢逆命，遂與木邦並立，世仇殺矣。
　　孟養故宣慰使司也。正統初，宣慰使刀賓玉昏懦不能撫輯諸夷，部下貴姓酋長思仁，遂擁眾麓川叛孟養，略取其地，刀賓玉奔永昌死，無子。思仁益張，遂屠騰衝據潞江，自稱曰法。法，夷王號也。事聞，睿皇帝命黔國公沐晟、左都督方政、右都督沐昂往徵之，師次潞江，思仁遣其將緬檢江守，我軍不得渡。先是刀賓玉嘗遣思仁質晟府，晟兒子畜之，乃遣使諭降思仁。思仁陽許諾，以故晟無渡江意。緬檢數挑戰益急，政不勝憤，欲攻之，晟不許。政遂獨率麾下，夜半渡江，擊緬檢走之，乘勝逼思仁上江。頃之，夷兵烏集，政以旗牌取救於晟，晟不遣曰：「渡江非我使也。」左右力諫，晟乃以少兵往，復逗遛。政知晟無援意，遂遣其子瑛過江。還曰：「汝急歸，吾死今日矣。」瑛叩首泣，請同歸。政拔劍叱之曰：「無多言，將官死分也。」遂策馬馳夷，兵馬質夷兵，攢刺為泥，一軍皆沒，無孑還者。晟聞敗，遂燒江上積餉，披氈裘雜眾奔永昌。布政使應履平、按察使賴巽以狀聞。上遣使者問罪，晟自知不免，乃遣人語使者曰：「吾主將也。失律喪師，不敢移罪他，乞無問。」遂以冷水啖酥餅，發病卒。時廷臣皆以麓川稱叛以來，國家芻糧之費百巨萬，士馬死者無慮數萬，宜放棄徼外以甦吏民。上猶豫未決。太監王振方寵幸用事，力勸上徵之。上乃遣兵部尚書王驥、定西伯蔣貴，益發湖廣、四川、廣西、貴州及京營軍一十二萬往擊，思仁敗之。思仁走緬甸，驥遂割思仁所略孟養地畀緬甸求思仁，緬甸斬思仁，縛其子思機歸，驥送京師斬之，緬甸以其子銀起莽居守孟養。頃之，麓川夷復擁思仁少子思祿攻銀起莽，敗之，復有孟養之地。驥等慮師老，餉道益艱，賊終不殄滅，遂約思祿，許得部勒諸夷，居守孟養如故。復與立石，畫金沙江為界。誓曰：「石爛江枯，爾乃得渡。」思祿懼，聽命，乃班師，以捷聞。論功，以王振從子一授錦衣衛指揮僉事，驥封靖遠伯，貴進安西侯，以死事功贈政威遠伯諡忠毅，晟定遠王諡忠敬。晟、政之敗在四年，驥徵始九年，訖十三年乃罷。思祿雖無官，其豪僭夷中，無異王者。
　　成化中，太監錢能鎮守雲南，大墨於諸夷，思祿乃以祖母綠帶及諸珍物餌能，能召見設飲食，親與相對，思祿稍稍縱橫。
　　弘治初，詔以金牌信符給徼外士酋，時孟養宣慰司廢除久矣。兵部偶忘之，以舊號領給思祿，遂以牌符號召諸夷曰：「天朝復官，立我諸夷信之。」遂略取旁小邑自廣。會孟密叛木邦事久不平，參政毛科者素輕脫，以平孟密自任，或言須孟養兵乃可。科遂檄兵思祿，思祿輕科，欲不與，則憤孟密叛木邦，得官與之則見弱，乃以嬴兵數千應科攻孟密。孟密笑曰：「毛官人欲以孟養殺我，我姑以一命兑之。」遂介馬來衝，孟養兵原無鬥志，大敗。孟密設伏邀擊，殲什七八，科僅以身免。思祿大怒，遂違誓渡金沙江攻孟密，取蠻莫等十七寨。時都御史金獻民巡撫雲南，聞變欲劾科，科以計解，尋稍謫貴州按察司副使。思祿既違誓渡江，遂不可制。大學士謝遷，科同鄉也。科復挾遷勢乾獻民，獻民復奏舉科曰：「臣聞使功不如使過，撫治孟養非科不可。」朝議許之，復以科為雲南按察副使，科遂勸獻民請兵大舉，上不許。會思祿亦遣人奏言：「絕域小丑，本無叛情，第為鄰惡詿誤以干天法，願入蠻莫十七寨贖罪。得比米魯，乞以一子為土官，復宣慰如故。」大學士劉健欲許之，以為思祿有官猶可制，即無官其僭自若也。不如因而官之。遷復以科故，勸劉公弗許，思祿遂據孟養自立。
　　論曰：「孟密、孟養之亂，譬諸蔓草，樹以中官，而灌以閣輔，日益滋長，雖欲芟刈，不可得矣。麓川之役，舉朝皆以為非，謂王振專權逞忿，而李文達公亦言麓川初叛，不委晟而遣別將，遂至喪師，此皆失實，潞江致敗，晟實罪魁。第朝議以晟元勳之裔，闢土安南有功，復畏法引慝自殞，得蒙贈諡，亦已幸矣。思仁抗王師殲大將，釋而不誅，辱國益甚。振之罪惡通天，若主徵麓川，義正言順，不可非也。三原王公撰忠敬王廟碑，其言亦與文達略同，溢美文過，為家狀所蒙，第未知國史所傳竟何稽也？」
　　○蠻夷
　　苗人，古三苗之裔也。自長沙沅辰以南盡夜郎之境，往往有之。與氐夷混雜，通曰南蠻。其種甚夥，散處山間，聚而成村者曰寨，其人有名無姓，有族屬無君長。近省界者為熟苗，輸租服役，稍同良□，年則官司籍其戶口息耗，登於天府不與是籍者謂之生苗。生苗多而熟苗寡，其俗各以其黨自相沿襲。大抵懻忮猜疑，絕禮讓而昧彝倫，惟利所在，不顧廉恥。喜則人，怒則獸，睚眥之隙遂至殺人，被殺之家舉族為仇，必報當而後已。否則親戚亦斷，斷助之即有剄不誨。諺云：「苗家仇，九世休。」言其不可居解也。其人魋，結跕屣，陟巖穴，躐荊棘，捷如麖，獐，斑衣左袵，或無衿袷，窮以納首，別作兩袂， 急則去之，插雞尾於顛，負蘭抱弩，遇便輒鹵掠，狶突箐中，不可疏捕。未娶者以銀環飾耳，號曰馬郎，婚則脫之。婦人雜海猙▉〈貝巴〉、銅鈴、藥珠，結纓絡為飾。處子行歌於野，以誘馬郎，淆淫不禁。仲春刻木為馬，祭以牛酒，老人並馬箕踞，未婚男女吹蘆笙以和歌，淫詞謔浪，謂之跳月。中意者，男負女去，論妍媸為聘，貲嬴（贏）縮貧，而逋者遞歲索之，即發種種，長子孫不貸也。飲食惡草，以蕎灰和秫粥釀為臭沉，以魚肉雜物投之曰醢，蛆蚋叢嘬以為珍，具矜富羨者則曰蓄醢桶幾世矣。歲時召親戚撾銅鼓鬥牛於野，刲其負者祭而食之，大臠若掌，以牛角授子孫曰某祖某父食牛。凡幾要約，無文書，刊寸木判以為信，爭訟不入官府，即入亦不得以律例科之。推其屬之公正善言語者，號曰行頭，以講曲直，行頭以一事為一籌，多至百籌者。每舉一籌數之曰：「某事云云，汝負於某。」其人服則收之。又舉一籌數之曰：「某事云云，汝凌於某。」其人不服則置之。計所置多寡以報所為講者曰：「某事某事其人不服。」所為講者曰然則已；不然，則又往講如前，必兩人咸服乃決。若所收籌多，而度其人不能償者，則勸所為講者擲一籌與天，一與地，一與和事之老，然後約其餘者，責負者償之，以牛馬為算。凡殺人，而報殺過當者算亦如之。言語侏▉〈亻離〉甚者，重譯乃解。與其曹耦善厚者曰同年，同年之好逾於親串，與漢人善者亦曰同年。稱其酋長曰茫，稱人曰歹，自稱亦曰歹，猶晉之言咱，吳之言儂也。不知正朔以鼠焉，記子午言日亦如之。歲首以冬三月，冬尚其一曰開年。占卜以雞骨推之，視其璺以斷吉凶，或折茅為兆。病不服藥，禱鬼而已，不癒則曰鬼所嫉也，棄之不顧。謂其巫曰鬼師，死喪無服，或葬或不葬。
　　大抵諸苗之俗，婚姻略同而喪祭異。善為蠱毒，蠱無形而毒有物，中之皆能殺人。或言蠱有神，熠耀若月，以昏暮流人家為崇。以其日作蠱，浹辰而出之，以中生人則已，無生人則主人，以其身服蠱，解而哇之，否則神將蔓殃於其室，其在金築者，有克孟牯羊二種，擇懸崖鑿竅而居，不設茵第，構竹梯上下，高者百仞。耕不挽犁，以錢鎛發土，耰而不耘。男女屣笙而偶，免乳而歸其聘財。親死不哭，笑舞浩唱，謂之鬧屍。明年聞杜鵑聲，則比屋號泣曰鳥，猶歲至親不復矣。在獨山為九名九姓苗，徂詐而饕，詖以元日為把，忌▉〈度攵〉門不出，二七而解，犯之者以為不祥。烏羅著可以三月一日為忌，二十五日而解。在平樂為紫薑苗，嗜殺尤甚，得仇人即生啖其肉，夫死其妻嫁而後葬曰喪有主矣。在白納為賣爺苗，其俗賤老而貴少，父老則栧而鬻之。在葛彰、葛商為短裙苗，以花布一幅橫掩及骭。在牂牁之間為八番子，其俗勞女而逸男，以虎馬日為市，夜臥必圍爐厝火，不施衾枕，燕會擊長腰鼓為樂，以十月望日為歲首，葬不擇日，以夜靜出之，雲不忍使其親知也。在陳蒙爛土為黑苗，又為天苗，緝木葉以為上服，女子甫十歲，即構竹樓野外處之，以號淫者，人死不葬，以藤蔓束之樹間而已，此皆苗俗之大略也。蓋諸苗所居必深山僻谷，生而不見外事，故其俗不移；無公家更賦之給，故其民情；縵土無強，果蓏蟲蟻食物常足，故皆啙窳偷生而亡積聚；不通文字，絕先生禮義之教，故枝柱淫佚，與鳥獸同歸，亦可憫也。
　　羅羅本盧鹿，而訛為今稱。有二種，居水西十二營寧谷馬場漕溪者為黑羅羅，亦曰烏蠻；居慕役者為白羅羅，亦曰白蠻。風俗略同，而黑者為大姓羅，俗尚鬼，故又曰羅鬼。蜀漢時有火濟者，從丞相亮破孟獲有功，封羅甸國王，即今宣慰使安氏遠祖也。自羅甸東西，若自杞、夜郎、牂牁則以國名，若特磨白衣九道則以道名，皆羅羅之種也。羅羅之俗愚而戀，主即虐之，赤族猶舉其子姓，若妻妾戴之不以為仇。故自火濟至今千有餘年，世長其土，勒四十八部，部之長曰頭目。其人深目長身，黑而白齒，椎結跣蹻，荷氈戴笠而行，腰束葦索，左肩拖羊皮一方，佩長刀箭箙。富者以金釧約臂，悍而喜鬥，修習攻擊，雄上氣力，寬則以漁獵山伐為業，急則屠戮相尋，故其兵常為諸苗冠。諺云：「水西羅鬼，斷頭掉尾。」言其相應若率然也。亦有文字類蒙古書者。坐無幾席，與人食，飯一盤，水一盂，七一枚抄飯，哺許摶之。若凡以七躍口食已，必滌臄刷齒以為潔，作酒盎而不縮，以蘆管啐飲之。男子則薙髭而留髯，婦人束髮纏以青帶，烝報旁通，靦不恧也。父死收其後母，兄弟死則妻其妻，新婦見舅姑不拜，裸而進盥謂之奉堂，男女居室不類中華，潛合如奔狼，而多疑忌相賊也。白羅羅之俗略同，而飲食惡草，盛無杯盤，爨以三足釜，灼毛齰血，無論鼠雀蚳蝝蠕動之物，攫而燔之，攢食若彘。不通文字，結繩刻木為信。女子以善淫名者，則人爭娶之以為美也。人死以牛馬革裹而焚之，居普定者為阿和。俗同白羅，以販茶為業。
　　犵狫一曰犵獠，其種有五，蓬頭赤腳，矯而善奔，輕命而死黨，觸之則麋沸而起。得人片肉卮酒，即捐軀與之，蹈奔湯火。以布一幅橫圍腰間，傍無襞積，謂之桶裙，男女同制。花布者為花犵狫，紅布者為紅犵狫，各有簇屬，不通婚姻，殮死有棺而不葬，置之崖穴間，高者絕地千尺，或臨大河，不施蔽蓋，以木主若圭羅樹其側，號曰家親，殿在平伐者為打牙。犵狫栗悍尤甚，善斂百物之毒以染箭，辦當人立死，觸其氣者亦死。父母死，則子婦各折其二齒投之棺中，雲以贈永訣也。在新添者為翦頭，犵狫男女畜發寸許，人死則積薪焚之。又有豬屎犵狫者，喜不潔，與犬豕同牢，身面經年不靧，得獸即咋食如狼。
　　狇狫其俗與犵狫略同，掘地為爐，厝火環臥，不施被席，以牛衣籍之。死則男女群家俯屍而痊之，云為死者避壓也。
　　▉〈犭羊〉獚一曰楊黃，其種亦夥，石阡、施秉、龍裡、龍泉、提溪、萬山之界往往有之，生理苟且，荊壁四立而不涂門，戶不扃，出則以泥封之。男子計口而耕，婦人度身而織，暇則挾刀操笱柳，以漁獵為業。元宵、端午架鞦韆群戲，遂以淫奔把，忌以三月之朔。父母之死則焚其衣服，殉以牛馬，云若贈鬼者然。
　　狆家椎▉〈髟上截下〉屣屩，不通文字，好為樓居，飲食匙而不匕，衣裳青色，婦人以青帛蒙髽，若冒絮之狀，長裙細績，多者二十餘幅，拖腰以彩布一方，若綬仍以青衣襲之。在室奔而不禁，嫁則絕之。喪食尚魚蝦而禁禽獸之肉，葬以傘蓋墓，期年發而火之，祭以枯魚。以十二月為歲首，俗尚銅鼓，中空無底，時時擊以為娛，土人或掘地得鼓自譸，張言諸葛武侯所藏者，富家爭購，即百牛不吝也。
　　宋家、蔡家蓋中國之裔也。相傳春秋時，楚子往往蠶食宋、蔡，俘其人民放之南徼，遂流為夷。二氏風俗略同，而宋家稍雅，通漢語，或識文字，勤於耕織，男子帽而長衫，婦人笄而短裋。將嫁男家遣人往迎，女家則率親戚▉楚迎者，謂之奪親，既歸旦則進盥於姑舅，夕則燂湯請洗，三日而罷。喪葬飯疏，飲水二十一日，封而識之，若馬鬣者。蔡家在底寨者，與宋家同俗，故世世連婚。在養龍坑者，無異苗人，男女吹木葉而索偶，人死不哭，繞屍而歌，謂之唱齋。
　　龍家蓋徙笮▉〈馬龍〉氏之裔，訛為今稱。其種有四，在康佐者獨蕃，恣睢懷諼，難與約束。好依深林薦莽之間，狙伺圉奪，爭惻鼠竄，貪而善仇，常以杯羨為人奔命，責逋負秒忽不能第忍。近溪者，善人尾灑擉魚鱉，猾若▉〈蟲鳥〉獺，尾灑者猶華言水下也。男子束髮而不冠，婦人斑衣以五色，藥珠為飾，貧者以薏苡代之。春時立木於野，謂之鬼竿，男女仔旋躍而擇對，既奔則女氏之黨以牛馬贖之，方通媒妁，丑者終身無所取售。人死以杵擊椎塘和歌，哭椎塘者曰也，舁之幽岩，秘而無識，以七月七日祭其先塋。
　　龍家與狆家同俗，而衣尚白，喪服則易之以青。婦人緇布作冠若馬鐙加髻，以笄束之。在寧谷、西堡之間者，多張、劉、趙三姓。一曰大頭龍家，男子以牛馬鬃尾雜發而盤之，若蓋以尖笠覆之；一曰狗耳龍家，婦人辮發螺結上指，若狗耳之狀，亦曰小頭龍家，其俗與康佐同。
　　冉家邛笮，冉氏之裔，今酋陽烏羅部落之長多冉姓者。一曰冉家蠻，詬之曰南客子。其俗散處於沿河佑溪、婺川之間，跋扈不譓，尚武而善獵，得獸必祭而後啖之。地有沙坑，深者十五六者，昏黑不辨咫尺，土人以皮帽懸燈而入，鑿崖石而彩之。白色若礬，謂之砂汞，其良者若芙蓉，箭簇簌簌迸落，如榴房之解也。碎末以燒汞為生，謂之新紅，民間貿易用之，比錢楮焉。坑中往往得敗船朽木，莫測所自。硃汞有毒，氣能殺人，彩砂汞滿三年者多死，人言飲丹井者壽。又言術士能凝汞成銀，煉砂成金，服之可以飛升。此者幻妄，乃今彩者，累累橫死無算也。仙壽之說安所憑哉？僰人漢為▉〈牜疌〉為郡，唐為於矢部，盡南詔之東鄙也。古者有罪，流之西方曰僰，言使逼寄於夷也。其人善事佛，男女手數珠，持番咒祈禱輒驗，多有削髮為僧者，號曰提奢。稍淳而易治，聲音風俗與南詔略同，謂虎曰金波羅。
　　峒人一曰峒蠻，散處於牂牁、舞溪之界，在辰沅者尤多。言語侏▉〈亻離〉，尚仇而喜殺，惰於耕作。男子科頭徒跣，或趿木履，以鏢弩自隨，暇則吹蘆笙木葉，彈二弦琵琶，臂鷹逐犬為樂。婦人短裙長褲，後垂刺繡一方，若綬胸亦如之。以銀若銅錫為錢，編次繞身為飾，富羨者以金環綴耳，累累若貫珠也。溽暑男女群浴於河，冬月以茅花為絮，男女仔拋球相謔，偶意者奔之，謂之偷香。飲食不食鹽醬，人死以尺帛裹頭為服。爭訟不入官府，以其長論決之，號曰鄉公。
　　猺人古八蠻之種也。五溪以南，窮極嶺海，迤連巴蜀皆有之。椎結斑衣，兒時燒鐵，石烙其跟，蹠以油臘，沁之重趼。若鞹兒始生，秤之以鐵，如其重漬以毒水。及長鍛而為刀，終身用之，試刀必斬牛，仰刀牛項，以肩負刀，一負而殊者良刀也。婦人黥面為花卉、蜻蛚、蝴蝶之狀，蹋歌而偶奔者，人岩峒插柳，辟人嫁則荷傘懸草履一兩從入夫家，示行色也。彩竹木為屋，綢繆而不斷，繩樞篳竇，覆以菁茅。樹畜粟豆羊牛，雜以為餉，不足以山伐獵獸而續之，燔爨草具，毛血淋漓，雖富者亦惟多釀酒，時時沉酗為樂，且不知世有珍羞之和，黼黻之華也。山田瘠埆，十歲五飢，急則隳突漢界，持短槍控大弩毒矢，攻剽墟落，踉蹌篁薄中，飄忽往來，不可蹤跡。拒敵則比耦而前，執槍者前，卻不常以衛弩，執弩者口銜刀而手射人，矢盡便投弩挾刀與槍俱奮。山中多杉板、滑石、膽礬、茴香、草果、檳榔諸藥物，時時竊出市博魚鹽。又多散地，肥而多稼，四方亡命若避傜賦者，此為逋藪，淆雜夷中為之通行囊橐鄉導，分受鹵獲。結黨既夥，則公墮城堡劫官寺，故廣之東西歲苦兵事。諺云：「比年小徵，三年大徵。」然亦廑矣。史氏槃瓠之說，雖恍幻難稽，然猺人多槃姓者，或訛而為盤，雲猺獞雖異族而信鬼畏誓，大略相同。在唐虞謂之要服，蓋以信義要質而已。秦時與板楣蠻盟曰：「秦犯夷輸黃龍二雙，夷犯秦輸清酒一鍾。」夷人安之。宋時范成大帥廣西時，令諸猺團長納狀云：「某等既克山職，今當鈐束家丁，男行持棒，女行把麻，任從出入。上有太陽，下有地宿，翻背者生男成驢，生女成豬，舉家絕滅，不得對好。翻非偷寒送暖，上山同路，下水同船，男兒帶刀，一點一齊，同殺盜賊。不用此款者，並依山例。」山例者殺戮也。自是帥事二年，諸猺無及省界者。
　　獞人五嶺以南皆有之，與猺雜處，風俗略同，而生理一切陋簡。冬編鵝毛雜木葉為衣，搏飯掬水而食，居室茅緝而不涂，衡板為閣，上以棲止，下畜牛羊豬犬謂之麻欄。善為毒矢，射人物中者焦沸若灸，肌骨立盡，雖猺人亦重畏之，不敢忤視。又善為蠱毒，五月五日聚百蠱於一器，令自啖食，存者留之，持以中人，無不死者。又為飛蠱，一曰挑生，一曰金蠶，皆鬼屬而毒人，事之可以驟富，害人者類於飲食，內之令人心腹絞痛，面目青黃，吐水而脈沉，色黑豆脹而皮脫，嚼之不腥，易以白礬，其甘若餳，治之以歸魂散、雄朱。凡在胸鬲則服升麻吐之，在腹則服鬱金下之。聚而成村者為峒，推其酋長曰峒官，峒官之家婚姻以豪汰相高，婿來就親，女家於五里外結草屋與居，謂之入寮。兩家各以鼓樂迎男女至寮，盛兵為備，小有言則兵刃相接，成婚後妻之媵婢迕意，婿即手殺之。自入寮能多殺媵婢則妻黨畏之，否則謂之懦。半年而後歸，夫家人遠出，而歸者止於三十里外，家遣巫提竹籃迓之，脫歸人帖身衣貯之籃，以前導還家，言為行人收魂歸也。親始死被發持瓶，慟哭水濱，擲銅錢紙錢於水，汲歸浴屍謂之買水，否則鄰里以為不孝。
　　獠人古稱天竺、咳首、僬僥、跛踵、穿胸、儋耳、狗軹、旁脊，謂之八蠻。其支而尤異者，則有飛頭、鑿齒、鼻飲、花面、白衫、赤▉〈礻昆〉之屬。今嶺表左右及海外諸國在在有之，而儋耳交趾遂以名郡。其俗各以其黨沿習不一，好依深山積木以居，名曰干欄，以射生為活，雜食蟲豸，以鼠子未毳者啖以崖蜜，嚼之跳躍，唧唧有聲，號曰蜜唧，以為珍具。無叛籍部勒，每村推其長有智者役屬之，號曰郎火。父死子繼，餘稱提陀，提陀者猶華言百姓也。歲首則郎火以玉杯十二貯水，隨辰位布而禱焉，經夕集眾往觀，若寅有水而卯涸，則知正月雨二月旱。餘俗大略與猺獞同，而好殺尤甚。父子有隙，手刃者先之，若殺其父走避於外，得一狗以謝母，然後敢歸，母得狗謝不復嫌恨報仇相擊，必食其肉而臥其皮，所殺之人美鬚髯者，▉〈皮刂〉其面而籠之竹木，鼓噪而祭之以徼福利。
　　黎人塢蠻也，今為瓊、崖、儋、萬、四州治。黎有生熟二種，生黎有名無姓，不受約束，孰黎慕化服役，稍同編氓，多符王二姓。其地有五母山，山之中皆黎族盤據，聚而成村者曰峒，峒各有主。父死子繼，夫亡妻及，男子文身推結，挾刀控弩，婦人戴蒻笠，斕衣有裙而無褲。春時笄女戲鞦韆以誘散仔，攜手蹋歌名曰作劇，女伴互施針筆涅兩臉為蟲蛾、花卉，名曰繡面。以色絲和吉貝雜織為錦，釀酒多雜榴花，地產水沉、龍涎、犀象、翡翠、珠璣異物，親死不哭，啖生牛肉以表哀痛，葬則舁襯而行前，以雞子擲地不破即為吉穴也。客至未識者，主人穴隙窺之，客儼然矜莊，始遣奴布席，客坐移時，主人乃出，不交一言，少選置酒，先以惡草具進客，食不疑乃喜，更嘉有款曲。即親串交會不脫兵仗，三爵後請各弛備，然終不離酒所，譬欬為忤，便握刀相戕，時時剽掠省界為害也。
　　蛋人瀕海而居，以舟為宅，或編蓬水滸謂之水欄，以漁釣為業，辯水色以知龍居，故又曰龍人善氽，水採珠螺，以繩引石，縋人而下，手一刀以拒蛟龍之觸，得珠螺則以刀擊其繩，舟人疾引而出之，稍遲則氣絕矣。
　　馬人本林邑蠻，相傳隨馬援北還，散處南海。其人深目猳喙，以彩藤捕蠣為業，或曰盧循遺種也，故又曰盧亭雲。
　　論曰：「嗚呼！諸蠻之俗醜惡不足錄，錄之亦有深意焉。堪輿乍分函夏之地，黎首蠢蠢，與鳥獸無異，五帝三王賢聖遁作獎掖以仁義，陶鎔以禮樂，而匡弼以刑罰，然後人知衣冠之華，飲食之美。而彝倫之重，其在四裔，魑魍之與游，豺狼之與居，仁義禮樂之教，刑罰之政曾未目睹，猶之函夏之初，何怪其俗之醜惡也？夫風氣人文相依，周轉振古以還，四隅之地西北為首，東北次之，東南又次之，西南其最後者也。周初封箕子於朝鮮即為嘉域，而淮徐之區擯為戎狄，太伯端委以治吳，猶不革裸發文身之習。秦漢開百粵，而武帝以閩夷叛亂，徙其民於江淮間空其地，其時固薦奔狐兔之墟也，乃今聲華文物與中州等矣。武帝遣唐蒙通夜郎，閉於昆明。元始拓土，然直羈縻之而已。我朝龍興始列郡縣，而西洋海國亦皆賓貢，蓋氣化漸開則人文漸被，若旋風之披拂，首西北而終西南者之明驗也。焉知百世之後，溳僰之地不有聲華文物如閩廣之交者乎？又焉知八百車裡緬甸諸夷不有列郡縣置官吏之日乎？」


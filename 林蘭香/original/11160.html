<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>林蘭香 - 第六十三回　緹縈再見演梨園　金谷重悲彈瞽女</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六十三回</br>　　緹縈再見演梨園　金谷重悲彈瞽女</font></h4>
			　　孝義聲容優孟傳，繁華景況寄絲弦。<br />
　　人間好事誰經久，風在平原月在川。<br />
　　卻說宿秀既死，耿家舊事，無人傳說。卻有能說者，亦是耳聞者，並非目見。只有兩個人目亦曾見，耳亦曾聞，身雖陷入青樓，心實戀於朱戶。你道這兩個兀自是誰？一個乃李婆，一個乃紅雨也。李婆嫁的梨園教師，乃當時名手，演出許多新戲。後因深知夢卿事體，遂演成《賽緹縈》戲文一本。又因耿朗現在，尚未盛行。後來李婆教師俱死，耿朗亦不在了，遂作興起來，由南而北，至成化二十三年京城內演唱的始多。紅雨自流落煙花，遂名傳六院。數年後又收了幾個養女，賺得錢財，頗足養老。不幸五十歲上雙目失明，乃脫了樂籍，散了眾妓。<br />
　　因北京重修，復加富庶，於是回到北京，以說彈詞度日。自家纂了《小金谷》一篇，那些名門大家的夫人小姐，無不愛聽。弘治初年，連歲豐收，士民樂業，北直隸廣平府西南有一縣，名為邯鄲縣。這縣風俗最重報賽，於弘治三年九月秋成之後，居民攢錢唱戲謝秋，便賃得李婆家所教的一般梨園。是日看戲的男男女女、老老少少不下萬人，看演《賽緹縈》新戲開場。<br />
　　先是一個角巾軟帶藍袍白鬚老者，科白道：「在下姓字不傳，自號優伶於寶。言辭堪取，人稱諧謔董孤，演成孝義《賽緹索》，粉飾昇平真喜瑞。文成八闋，虧小子指點悉心。律協五首，請老官觀聽留意。」白畢下場，眾梨園次第演來。第一出名《蔭勛》，乃演耿朗拜官、燕玉作賀之事也。耿朗係正生，燕玉係正淨，其餘角色全用。係正生單唱，前半因眾親賀喜道達功名之遠大，後半因燕玉之議婚，道達夫婦之久長。<br />
　　第二出名《詔獄》，乃演燕玉待罪，茅球承審之事也。燕玉係正淨，茅球係副淨，其餘丑雜角色。係正淨單唱，前半因人攀扯，抒瀉英雄志氣。後半因女遭殃，發脫兒女情懷。第三出名《入奏》，乃演夢卿上疏，耿懷代奏之事也。夢卿係正旦，耿懷係外角，其餘旦雜角色。係外角單唱。前半未奏之先，一片憐愛神情。後半既奏之後，全是可惜光景。第四出名《出官》，乃演全義奏除夢卿被赦之事也。全義係副外，夢卿係正旦，其餘生旦雜末角色。<br />
　　系列外單唱，前半捧冊奏言，大有正直之風。後半傳恩下告，全無傲慢之角。第四出名《卻聘》，乃演夢卿不嫁鄭氏辭媒之事也。夢卿係正旦，夫人係老旦，其餘小旦貼旦角色。係老旦單唱，前半禮物紛紛，污不了自己清白。後半媒人累累，亂不了女兒節義。第六出名《踐盟》，乃演耿朗再娶夢卿為妾之事也。耿朗係正生，夢卿係正旦，其餘角色全用。係正旦單唱，前半親迎瀟灑，真是西園之公子。後半合巹幽閒，不愧南國之佳人。第七出名《征餞》，乃演耿朗從軍五妻送行之事也。耿朗係正生，夢卿係正旦，林、宣係貼旦，任、平係小旦，其餘皆老旦、小生、雜末角色。係眾旦合唱，而科白俱各自不同。<br />
　　第八出名《歸神》，乃演夢卿告終，春畹哭主之事也。告終係正旦唱，哭主係貼旦唱，其餘接引使者用淨副，地下仙曹用外，蒿里丈人用末，童男女用小生小旦，鬼卒用丑雜。一部八闋，合雜歡悲，曲盡其妙。局外的那些男女老少，悲的悲喜的喜，散場回家，眼中還似有珠翠之客，耳中還似有鼓板之聲。夜間睡不著，還呢呢喃喃的講論。<br />
　　這《賽緹縈》原是南曲，不數年間，南北相雜，將一部妙文演得大壞。不但別人的角色不准，連耿朗夢卿都變作小生小旦。有司官惡其輕薄，禁止北曲不准演唱，而南曲因之失傳矣。<br />
　　當時紅雨因邯鄲人愛看《賽緹縈》必然亦愛聽《小金谷》，遂亦在這縣北城外買了幾間房子住下，後來便死在邯鄲縣。因為主顧家多，到得厚葬美地。此是後話不提。<br />
　　這日又逢謝秋之期，本地鄉人，約紅雨彈詞。有那看過《賽緹縈》的，無不來聽《小金谷》。紅雨輕撥三弦，款款唱道：<br />
　　蕉鹿浮生歡幾何？光陰苒荏隙中過。<br />
　　玉樓那個看花久，金谷誰家醉月多！<br />
　　才子鍾情情泮涣，佳人賦命命蹉跎。<br />
　　紅裙正氣凌勛舊，翠袖英風振甲科。<br />
　　聖上知名頒獎勸，群倫向義動吟哦。<br />
　　只緣粉壁聯盟句，陡起香閨同室戈。<br />
　　萱樹北堂方暢遂，蓬滋西院早阿那。<br />
　　胭脂虎哮鴛鴦陣，浪蕩蜂迷翡翠窩。<br />
　　淑女誠堪操井臼，良朋虛教宴鬆蘿。<br />
　　泗公片語招嗔恚，楊姥一言惹怒訶。<br />
　　悄致遺簪猶作孽、疑從題扇又成魔。<br />
　　移鬟本為姑嫜喜，贈婢翻乖琴瑟和。<br />
　　假勢希權排盡力，爭妍固寵計尤頗。<br />
　　鸞藏蠖伏甘逃避，鴟舞鴞張任寢訛。<br />
　　日日憂思縈五內，宵宵怨慕斂雙蛾。<br />
　　閑邪未獲良人解，照膽先因征婦磨。<br />
　　不惜冰膚投妙劑，敢辭鬟發剪輕羅。<br />
　　淒其淚咽門前騎，柔軟腸回海上鼉。<br />
　　養子英邀衣燦爛，望夫空寫像婆姿。<br />
　　半緘薄癰恩真斷，萬里芳魂恨已迱。<br />
　　義僕同悲彰敬愛，狂童獨忤肆摧搓。<br />
　　承宗借使非春畹，封國寧須屬順哥。<br />
　　善述徽音詞凜凜，虔遵懿范貌佗佗。<br />
　　婚男嫁女懲豪仕，奉悅脫簪誡豔婆。<br />
　　敏慧應曾學問字，丰姿爭教賴鳴珂。<br />
　　小妻遂爾調鐘鼓，庶母偏能詠寥莪，<br />
　　遠佞持身思豹隱，勤王袒臂奮鷹摩。<br />
　　二難既奏燕田頌，兩美復賡夢畹歌。<br />
　　丹棘青裳蠅附驥，性瀾情圃浪隨波。<br />
　　人傳往事淡如畫，我憶當年淚似梭。<br />
　　閣鎖梧桐霜湛湛，階埋芍藥雪皤皤。<br />
　　針穿七夕成虛巧，符戴端陽治假痾。<br />
　　竹逕孰聞啼碧鳥，蘭叢適見長青莎。<br />
　　銀鈴罷緊櫻桃樹，繡履休藏玫瑰窠。<br />
　　萱草坪邊花沒砌，葡萄園裡葉垂坡。<br />
　　飛殘蝴蝶餘蚊蚋，散去蜻蜒剩蝌蝌。<br />
　　鸚鵡簾櫳缺玳瑁，鞦韆庭院葬瓊誾。<br />
　　佳醪飲竭拋仙鳵，寶炬燒闌滅絳荷。<br />
　　攬秀夏寒雲靉靆，看山秋冷雨滂沱。<br />
　　妝名妄擅梅容粉，眉品徒誇黛色螺。<br />
　　五院荒涼更局面，一身流落歷江河。<br />
　　朝朝暮暮勞懷想，歲歲年年遇坎坷。<br />
　　帝闕重添新壯麗，太行未改舊巍峨。<br />
　　貧窮分定憑顛沛，富貴時忙類頃俄。<br />
　　曲檻層窗羞蓽戶，湘裙巫鬢讓漁蓑。<br />
　　白楊萬古陪翁仲，黃土終天瘞俊娥。<br />
　　故老憑臨傷悄悄，孩童佇立笑呵呵。<br />
　　自澆七鬯漿和酒，可曉泉台醒與酡？<br />
　　不是遨遊回北地，分明寤寐警南柯。<br />
　　鶯儔燕侶奚歸也，留我盲兒志黍禾！<br />
　　紅雨唱畢，眾人無不贊歎。內中有一老人，亦長出了一口氣道：「哀哉哀哉！數十載風流，今日歸於何所？當年侶伴，今日更有何人？茫茫大塊，落落雙丸，恰不出我呂仙點化！」眾人視之，乃呂公祠煉師童養正也。一齊道：「童煉師世外閒人，妙絕清修，何不為紅老姑點破前緣？」紅雨手按三弦，側耳問道：「尊駕何人？為何亦說侶伴二字！」那道士道：「新來面目，你我兩不相同。舊日行藏，彼此何須相掩？鶯老花殘，淒涼屬你紅雨。雲間鶴逸，悠游剩我童蒙。與作同歸，無須空淚落也。」紅雨道：「怎地？你就是童蒙！當日曾不見面交談，怪得聽不出聲音。我今年近八十，早晚入土，你的年紀料亦不小了。」童蒙道：「我自正統元年出府，到達弘治四年，已過五十六個春秋，今年八十六了。幸得修養之法，眼不花，耳不聾，鼻不涕，牙不搖，手不顫，腿不軟，頭不眩，腰不駝，這卻是俺出家的好處。以你這樣年紀，又有些產業，何不投托善地，亦作一出家人，以完此局。紅雨立起身來道：「我本孤身，出家不難。今蒙指點頓覺心開，再不作此靡靡之音，以動人感慨矣！」於是將三弦放下，投托善地而去。當下眾人有能彈詞者，便將三弦拾起。然那一篇《小金谷》詞兒，卻不記得，所以後人無有再唱的了。這一來有分教：邯鄲縣裡，埋兩名局外閒魂。呂祖祠邊，警一個夢中上客。<br />
　　<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
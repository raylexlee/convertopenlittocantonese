<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>熙朝新語 - 第一卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一卷</font></h4>
			　　盛京長白山為我朝發祥之地，高二百餘里，綿亙千里。山上有潭，曰闥門，周八十里，鴨綠、混同、愛滹三江出焉。明中葉，有望氣者言其地將生聖人，統一諸國。山之東有布庫裡山，山下有池曰布爾湖裡。相傳有天女名佛庫倫浴於池，浴竟，有神鵲銜朱果置衣上。長吞之，遂有身。尋產一男。生而能言，體貌奇異。及長，母告之故，且命之曰：「天生汝以定亂國，其以愛新覺羅為姓。」語畢，母凌空去。子乘小舠順流至河，步登岸，折柳及野蒿為坐具，端趺其上。適其地有三姓搆兵不解。有取水者奇其貌，歸告眾。走問所來，具以實告。眾驚曰：「天生聖人也。」舁歸奉為主。居長白山東俄漠惠之野俄朵裡城，國號滿洲。十數傳至太祖高皇帝，英明神武，滅哈達、輝發、烏喇、葉赫諸國，開拓疆土，建元天命。再傳至世祖章皇帝，拯民水火，統一天下。我國家億萬年無疆之福，肇基於此。考諸往古，元鳥降祥，姜嫄履武，後先同揆，信有真也。<br />
　　范文肅公文程為本朝開國元勳文臣第一人。天命二年，文程見太祖高皇帝於撫順。偉其貌，詢知家世，謂諸貝勒曰：「此名臣後也。」天聰三年，從徵有功，時官文館，尚未有大學士職銜，而文肅所領皆樞密事。崇德元年，改六館為內三院，授秘書院大學士。每議大政，必資籌畫。八年，撥隸正黃旗。<br />
　　是歲，世祖章皇帝即位。明年為順治元年。四月，闖賊陷明北京。明山海關總兵吳三桂來乞師。遂召文肅於湯泉，決策進兵。<br />
　　時抱病，力疾趨朝建議曰：「自闖寇猖狂，中原塗炭，近且傾覆京師，戕厥君後。此必討之賊也。雖擁眾百萬，橫行無憚，揆其敗道有三：逼殞其主，天怒矣；刑辱縉紳，拷劫財貨，士忿矣；掠民貲，淫人婦，火人廬舍，民恨矣。備此三敗，行之以驕。可以一戰破也。我國家上下同心，兵甲選練，誠聲罪以臨之，恤其士夫，拯厥黎庶，兵以義動，何功不成？」復言：「好生者，天之德也。兵者，聖人不得已而用之。自古未有嗜殺而得天下者。國家欲統一區夏，非乂安百姓不可。」於是大軍遂發。扶病隨徵，申嚴紀律，妄殺者有罪。二十二日，敗流賊兵二十萬於山海關。我兵長驅而西，民多逃匿。為草檄宣諭，言：「義兵之來，為爾等復君父仇，非殺百姓也。今所誅者惟闖賊，官來歸者復其官，民來歸者復其業，必不汝害。」民心遂安。師入燕京，文肅建議，首先為明帝發喪，易梓宮，備儀衛。文肅親紀其事。<br />
　　國初有內三院：一國史院，二秘書院，三宏文院。各設大學士一員，學士一員。順治十五年九月，改內三院為殿閣：一中和殿，二保和殿，三文華殿，四武英殿，五文淵閣，六內閣。<br />
　　十六年初，以覺羅巴納哈為中和殿大學士，額色赫為保和殿大學士，蔣赫德為文華殿大學士，洪承疇為武英殿大學士，文淵、內閣未補人。裁三院學士官，另設翰林院，掌院學士一員，以折庫納為之。十八年七月，復改殿閣為內三院。康熙九年，復改內三院為殿閣，復設翰林院。<br />
　　天聰八年四月，太宗文皇帝命禮部考取通滿洲、蒙古、漢書文義者為舉人。取中滿洲習滿書者剛林、敦多惠，滿洲習漢書者察不害恩、國泰，漢人習滿書者宜成格，漢人習漢書者齊國儒、朱燦然、羅繡錦、梁正大、雷興、馬國柱、金柱、王來用，蒙古習蒙古書者俄博特、石岱、蘇魯木，共十六人。俱賜為舉人，並賜衣一襲，免四丁，宴於禮部。崇德三年八月，賜<br />
　　新中式舉人羅碩、常鼐、胡邱、阿濟格、畢禮克圖、王文奎、蘇宏祖、楊方興、曹京、張大任、於變龍等十名朝衣各一領，授半個牛錄章京品級，免四丁。六年七月，賜新中式舉人滿洲鄂貌圖、赫德，蒙古杜當，漢人崔光前、卞三元、章於天、卞為鳳緞朝衣各一領。是時取土之額雖少，名臣多出其中。<br />
　　太宗文皇帝用范文程議，特選士於盛京。沈文奎登第一名，字清遠，浙江會稽人，世居曹娥村。客游遵化，大兵破城，挈之行。受知登第，充秘書院纂修官。順治元年護從入關，累官至兵部尚書。人皆知本朝開科進士第一人為傅以漸，不知實自沈文奎始也。<br />
　　順治三年丙戍科狀元傅以漸，山東聊城人，授修撰，官至大學士。榜眼呂纘祖，直隸滄州人，授編修，官至侍講學士。<br />
　　探花李奭棠，順天大興人，授編修，官至侍郎。是科會試，首題：百姓足君孰與不足，百姓不足君孰與足。次題：見而民莫不敬，言而民莫不信，行而民莫不說。三題：王道之始也。會元即李奭棠，三藝渾穆，蔚然開國氣象。二甲七十七人，三甲二百九十三人。國初諸大老皆出此科。大學士四人：傅以漸、李霨、魏裔介、馮溥。尚書八人：沙澄、高景、傅維鱗、冀如錫、朱之弼、艾元徵、魏象樞、劉楗。督撫三人：袁懋功、朱之錫、林起龍。左都御史一人：劉鴻儒。侍郎十五人：李奭棠、石厥、張爾素、陳協、王天眷、胡兆龍、梁清寬，梁清遠、田六善、楊時薦、於嗣登、朱裴、季棠馥、楊運昌、王度。左副都御史一人：董篤行。右副都御史一人：張汧.通政使二人：晉淑軾、劉士蘭。大理卿一人：王景祚。內院學士一人：夏敷九。<br />
　　宛平王文靖公熙，順治四年進士，時年甫二十。改庶吉士，習滿書，拔前列。世祖召見宏文院，命以滿語奏對。大加褒賞。<br />
　　尋升國子監司業，累官至大學士。<br />
　　先時，廷對策俱用四六。順治己丑科，世祖臨軒策士，命不用四六舊套。劉子壯對策稱旨，親定一甲一名。與榜眼熊伯龍齊名。熊典試浙江，一榜得三狀元：乙未史大成、甲辰嚴我斯、庚戍蔡啟僔.士林榮之。<br />
　　山陰孟月心永光，工寫真，明季薄游遼東，後歸本朝，以畫祗候內廷。為世祖所知，命內侍張篤行受其筆法。<br />
　　合肥龔尚書鼎孳歸本朝後，頗與涿州相國齟齬，當時兩非之。後顧黃公《弔尚書》有云：「天壽還陵寢，龍輀葬大行。<br />
　　義聲歸御史，疏稿出先生。浮議千秋白，餘生七尺輕。當年溝瀆死，苦志竟誰明。」文人之筆能為人文過如此。<br />
　　順治己丑探花張次修天植，由編修至太常，轉通政。端午，世祖召人龍舟賜宴。人稱異數。<br />
　　順治七年，織造龍衣機上有異光，三日不止。欽天監占，以為一統天下、政治文明之瑞。<br />
　　順治壬辰會試，分滿漢為二榜。蒙古入滿洲榜，漢軍入漢人榜。是科滿榜中式五十人，殿試一甲一名麻勒吉、二名折庫納、三名巴海。乙未科滿榜亦取五十人，殿試一甲一名圖爾宸、二名賈勤、三名索泰。自此兩科以後，仍停滿榜，與蒙古漢榜合而為一。<br />
　　無錫鄒忠倚字子度，幼游錢塘，祈夢於忠肅祠。見忠肅倚其身，授以瓜子一握，數之得五十四粒，因名忠倚。後閒居，其夫人戲以瓜子排作狀元二字。壬辰會試，中式五十四名，殿試果一甲一名，與夢俱合。<br />
　　順治乙未冬，召日講官五人進講。王熙講《尚書．堯典》稱旨，並命嗣後講官不必立講，遂侍坐。其後講官因得侍坐，自王熙始。<br />
　　徐元粲字道力，順治乙未進士。廷試時為文敏捷，上顧見起草，奇之。及召對便殿，例舉少年習清書者中選，元粲列最後。上問其年，對曰：「臣年五十二。」上曰：「不欺。翰林居清要，須用不欺之臣。」遂用為庶吉士。<br />
　　陳澤州相國初名敬，殿試榜有通州同姓名者，上命加廷字以別之。官學士時，奉命進所作詩。上覽其《詠石榴子》云：「風霜歷後含苞實，只有丹心老不迷。」誦之至再。官至大學士，仍兼經筵。故事，大臣入閣不復侍經筵。兼之者桐城、澤州二相。蓋曠典也。<br />
　　涿州馮文敏公銓歸本朝，官中和殿大學士。順治十年，銓母范太夫人壽八十有七。世祖特命畫中繪銓母像，加寶璽以寵之。<br />
　　馮文敏公次子源濟，年十九成進士。改庶吉士，授編修，遷至秘書院侍讀學士。緣事降東城兵馬司指揮，遷淮安府山清同知。丁憂，起復授翰林院侍講官，至國子監祭酒。宦跡亦奇。<br />
　　無錫秦松齡，順治乙未進士。改庶吉士，授檢討。召試《詠鶴詩》有「高鳴常向月，善舞不迎人」之句。上大加稱賞，以為有品。<br />
　　蔚州魏敏果公象樞，順治丙戍進士。由庶吉士改刑科給事中。時世祖初親政，象樞上言：「宜慎起居，盡啟沃。責備時宰，人皆危之。」上深嘉納。在諫垣時，疏凡三十餘上。尋因事牽涉，左遷。康熙初，召授貴州道御史。具疏，言科臣餘司仁欺罔不法、湖南布政使劉顯貴侵公帑，不當內升。數年間，官至左都御史。劾最貪知州曹廷俞，薦舉清廉知縣陸隴其，又舉學道公明者二人，去貪墨者二人。吏治肅然。遷刑部尚書，上言：「臣忝司風紀，職多未盡。敢援漢臣汲黯自請為郎故事，乞辭新命，而領現職。」上鑒其無欺，從之，仍加刑部尚書銜。<br />
　　嘗曰：「法自天子，寬之則為施仁。自刑官，寬之則為骫法。」<br />
　　以病乞歸。御書寒松堂額賜之，以寵其行。<br />
　　順治己亥會元朱錦，上海人。由庶吉士授編修。先是，同邑潘尚書有家人朱錦。其子游庠，入謝潘。潘曰：「汝子係朝廷士子。可以門生禮見，勿再論主僕也。」因還其券。朱感泣矢報。潘曰：「我富且貴，安賴汝報？」朱籲請不已。乃曰：「現今文廟圮壞，汝能修葺，賢於報我遠矣。」朱欣然營繕，棟宇一新。此百餘年前事。至康熙壬子，會元公歿。同日，文廟正梁朽壞下折，刻有建造人姓名與會元同。始知即其後身也。<br />
　　順治己亥狀元徐元文、康熙庚戍探花徐乾學、癸丑探花徐秉義，同胞三及第。前明三百年來所未有。<br />
　　馬章民世俊性樸素，釋褐時，貧不能具軒，策蹇驢，老蒼頭攜宮袍隨之。傳為士林佳話。<br />
　　張文貞公玉書文春容典雅，渢▉乎盛世之音。其《拖諾仙》、《狼居胥山》二碑，敘述聖武神功，尤為詳贍，足以昭示萬世。紀平定江南事，紀滅闖獻二賊事，紀三路進師下雲南事，皆端緒詳明，足以彰開國之鴻烈。紀順治間樂章及錢糧戶口三篇，皆資掌故。紀陝西殉難官事一篇，足與史傳相參。他若《游玉泉山記》、《游化育溝苑後苑記》、《游喀喇河屯後苑記<br />
　　》、《游熱河後苑記》，皆足揄揚太平愷樂之象。其餘碑誌亦多國初將相事跡，可備考。<br />
　　益都馮相國溥二十一歲，鄉舉報到，酣眠不醒。太夫人大驚，以水噀面。乃張目曰：「夢登泰山，雲氣擁身，而行至一殿上，碧霞元君迎之。置錦幔張樂飲酒未終，見海日如車輪。大驚而醒。」醒時猶帶酒氣。<br />
　　順治癸巳正月十八日，夜大風。山東恩縣祁村陂中冰卓立成山，廣四丈，高二丈許。峰巒秀拔，谿壑迴環，一磴委蛇相通。觀者雲集。造物之巧有不可思議如此者。<br />
　　即墨藍見渚潤，順治丙戍進士。官翰林。性廉介，不異儒素。故事，直隸、江南皆以台員視學。世祖特簡詞臣，以潤為安徽學使。盡剔積弊。上謂廷臣曰：「居官如藍潤，可法也。」<br />
　　會直省監司多不稱。上以翰林官習法度，以潤品行端方，出為福建參政。此詞臣為監司之始。<br />
　　嘉善曹子顧爾堪，順治壬辰進士。改庶吉士，授職編修。<br />
　　召試瀛台南院，上霽顏顧問久之。嘗與吳學士偉業等同注唐詩，書成稱旨，特被褒嘉。儒林以為佳話。<br />
　　順治十四年二月，給事中張文光言：「魯哀公誄孔子曰尼父，漢平帝元始元年加諡曰宣尼父，後魏太和十六年改益文聖尼父，唐太宗貞觀十二年尊為宣聖尼父，明皇開元二十一年始進諡文宣王，元武宗至大元年加諡大成至聖文宣王，明嘉靖九年改為至聖先師孔子神位。前祭酒李若琳不加考訂，請易為大成至聖文宣先師孔子。不過仍元武宗舊諡，而不稱王耳。臣謂大成文宣四字豈足以盡孔子？請仍改至聖先師孔子神位。」上從之。<br />
　　徐立齋元文為諸生時，赴試金陵。船家一啞子見之，忽迎笑曰：「狀元來矣。」後果如其言。造一船與之，俾溫飽終身。<br />
　　立齋官修撰時，嘗從幸南苑，賜乘御馬，命學士折庫納執鞚。<br />
　　乃元文館師也。遜謝不敢，乃改命侍衛。又嘗晚對便殿，夜分賜饌。世祖又問：「從者得毋飢乎？」命侍衛與之食。嘗被命進《孚齋說》一篇，孚齋，世祖讀書所也。上賜覽稱善，為刊行之。<br />
　　順治戊子順天鄉試，第四名張永祺壬辰榜眼，第五名戴王綸乙未榜眼，第八名熊伯龍己丑榜眼，同榜三榜眼，亦奇。<br />
　　鎮國公敬一主人，世祖章皇帝之庶兄也。居瀋陽。性淡泊，如枯禪老衲。好讀書，善彈琴，工詩畫，精曲理，樂與文士游。<br />
　　以康熙九年七月薨。著有《恭壽堂詩》。<br />
　　法黃石若真，母夢應真入室而生，故名若真。學問淹博，順治乙酉以五經中式，丙戍成進士。由編修再遷秘書院侍讀，與時相不合，外用浙江道。調福建，御鄭寇有功，遷浙江按察使。平反王式誣告案，浙人詫為神明。<br />
　　新城傅麗農扆，修軀偉貌，鬚眉如戟，博學強記。嘗過一友家，其女為狐所崇。聞傅至，曰：「傅公正人，將來必貴，吾去矣。」果不復來。傅中順治乙未進士，官至江西道御史。<br />
　　國初時，山東有李神仙者，遊行京邸。庚子北闈鄉試前，有兩生密詢試題。曰：「公等皆道德仁藝中人也，無庸卜題，出乃志於道全章。」辛丑會試，又有以場題問者，李曰：「五後四可。」場中首題乃知止而後有定一節，次題乃夫子之文章一章，三題乃易其田疇二節。果五後字四可字。<br />
　　吳縣黃端木向堅，父孔昭作宰滇中，姚江道梗不得歸。向堅於順治八年十二月徒步出門，涉歷艱險，周遍於猺獞之地，趼足黧面，至白鹽井始遇二親。以十年六月歸里，承歡二十年。<br />
　　父母歿，負土營葬。不再期得疾以殉。世稱完孝。好事者為譜《三溪記傳奇》。至今世多演之。<br />
　　趙恒夫吉士讀書靈隱，偶憩冷泉亭，見文宗屏去騶從，攜一小童入寺。良久，步行去寺。僧告趙雲，黃公以尊名問僧，遞與文宗。雲寺中有一士子，未識其面，夜過午書聲不輟，當培植之。文宗唯唯而去，僧來報喜也。趙詢之，方知所僦居之旁有黃中丞鳴俊者，係文宗房師，避靜寺中，絕無人知。前輩之斂跡韜光而不憚提獎後進如此。<br />
　　句容笪重光未第時，夢其父曰：「汝功名在朝天宮某道士身上。」覺而異之，訪其人與訂交焉。既而辛卯金陵填榜，即某道士也。折卷到笪，官欲易之，道士已聞唱直書。官呵曰：「爾知笪字如何寫。」道士曰：「竹下加旦字。」官曰：「數也。」<br />
　　國初時，浙江用兵。諸暨陳氏女年十六，被地匪所掠，逼之不從。杭人郭宗臣、朱瞻生、尚御公者方創義醵金贖難民，聞女之貞，亟贖之。方至家，忽友人贖一童子至，問之，即其夫也。翌日贖兩嫗，即其母與姑也。正驚喜問訊間，有兩翁踉蹌至，覓其妻，蓋即女之父與翁也。兩家骨肉一時完聚。人皆以為貞節所感。三人為之治酒餚，具衣帨，合巹而歸之。高義亦足多也。<br />
　　五嶽皆祭於山，獨恒岳祭於曲陽。自漢宣帝神爵元年始。<br />
　　而恒山實在渾源州。相傳舜望於山川，北至大茂山，大雪不能前，有石飛墮，遂祀焉。即今曲陽廟。石長不滿丈，闊僅四尺餘。濮陽蘇侍郎谷疑石晉後燕雲陷遼，宋遂遙祀於此。然《史》、《歎》《唐書》之文甚明。不始宋也。沈存中《筆談》云：北嶽謂之大茂山，半屬契丹，以大茂脊為界。岳祠舊在山下，石晉之後稍遷近內，今祠乃在曲陽。蘇說本此也。明宏治中，馬端肅公曾請改祠於山，事下禮部，竟格於倪文毅公。按《南園漫錄》云：倪公父謙奉命祀曲陽，禱於神。神指旁侍一人與之，生公，因名岳。以是固執不肯改祀雲。順治十七年，上允刑科給事中黏本盛之請，罷曲陽廟祀，改祀渾源。千年因循之誤，至是始釐正焉。<br />
　　順治甲午，四明金良於鄉試前夢見天榜，解元乃金良也。<br />
　　寤而喜甚。及揭曉，解元乃鍾朗，夢中僅見其半耳。又己亥八月再行會試，朱若臣士綬夢看榜，會元朱姓，單名金字，偏傍左邊不甚了了。因具呈禮部，更名鎔.榜發，會元則朱錦也。<br />
　　二事相類，豈神或戲之與，不然何其巧也。<br />
　　賽圖字麟閣，滿洲科目解元。幼貧，嘗爇馬通讀書，尤好為詩。滿洲文學之開，實自賽公始。而滿洲文字則創於達海公，故諡曰文成。<br />
　　金壇蔣虎臣超，順治丁亥探花。以編修督學順天，事竣即告歸，不過里門，溯巴峽至峨嵋，寓伏虎寺。至癸丑正月，端坐說偈而逝。初生時，其祖母夢峨嵋老僧至其家，故幼不茹葷。<br />
　　至是果驗。<br />
　　劉克猷子壯，少穎慧，讀書一目數行，屬文奇肆。中崇禎庚午舉人。領薦後，夢神告之曰：「爾須朱之弼作房考，方中春榜。」及至京，偶出寓散步，見數童子攜書包經其門。一童特秀，出執手與談，見其書上寫學名朱之弼也。大驚，隨至其家。見其父，乃開柴廠者，贈筆硯數事，珍重而別。後遭流寇之亂，屢次不赴春官。及本朝順治己丑會試，之弼已為分校，得首卷，即劉也。<br />
　　本朝最重易名之典，京朝官惟閣臣、尚書、總憲得賜諡，侍郎以下不得與。如葉文敏文靄、沈文恪荃以久在侍從，宋端慤文運以廉介受知，加太子太保，皆予諡。蓋異數也。<br />
　　順治乙未進士李贊元，原名立。由翰林遷御史，奉命按湖北。收漢陽大猾段世昌，杖斃之。世昌謂家人曰：「少時遇道士，叩以終身。言他日遇非桃非杏、非坐非行，即祿盡時也。」<br />
　　長洲宋維新懋禧，順治癸已補博士弟子員，秋闈報罷，即絕意進取。多智略，三遇暴客，俱以計脫。晚耽禪悅，受戒退翁和尚。常作八悔警言，曰：幼不習學老時悔，富不惜福貧時悔，酒不節飲醒時悔，賭不戒貪輸時悔，建不養生臥病悔，貧不顧身傾家悔，善事因循臨回悔，惡念纏綿墮落悔。真見道之言也。<br />
　　崑山王聖開室畢氏，名著，書韜文，歙縣人。國初時，著父剿流賊陣亡，屍為賊所得。眾議請兵復仇，著謂請兵則曠日，賊知備，即於是夜率精銳入賊營。賊方飲酒，驚駭間，著手刃其渠。眾潰，以兵追之，多自相踐踏死者。輿父屍還，葬於金陵。於歸後，裙布釵荊，無往時義勇氣矣。其詩集序中有云：「梨花槍萬人無敵，鐵胎弓五石能關。」又云：「入軍營而殺賊，虎穴深探，奪父屍以還山，龍潭妥葬。」又云：「室中椎髻，何殊孺仲之妻。隴上攜鋤，可並龐公之耦。」其自紀殺賊奪屍事有云：「相期智勇士，慨焉賦同仇。蛾賊一時淨，萬年固金甌。」忠孝義勇兼而有之，可謂奇女子矣。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
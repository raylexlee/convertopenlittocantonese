

    
	
		
			第十三卷
			　　乾隆三十六年，皇太后八旬萬壽，賜三班九老：宴游香山。
　　次日，命畫工艾啟蒙繪圖。文職九老顯親王衍璜、恒親王崇志、
　　大學士劉統勛、協辦大學士官保、吏部尚書托庸、戶部尚書素
　　爾訥、刑部尚書楊廷璋、刑部侍郎吳紹詩、工部侍郎三和。武職九老：都統四格、曹瑞，散秩大臣國多歡、甘都，副都統伊崧阿、薩哈岱、李生輝、富僧阿、色瑞察。致仕九老：刑部尚
　　書銜錢陳群、內大臣福祿、禮部尚書陳德華、兵部侍郎彭啟豐、
　　禮部侍郎銜鄒一桂、副都御史呂熾、內閣學士陸宗楷、詹事府
　　詹事陳浩、國子監司業銜王世芳。此國家崇禧之曠典，亦山靈未有之奇遭也。
　　乾隆十三年九月，上御集鳳軒，集侍衛於大西門樓校射。
　　上親發二十矢，中十九矢。有《集鳳軒紀事詩》勒石。《齊召南大西門觀御射恭紀詩》云：瞳曨初日照西山，百尺樓開紫翠間。御苑經寒欣草淺，秋風講武值農閒。虎熊的畫君臣鵠，鴻鷺墀分左右班。何幸此時叨侍從，大弓親睹至尊彎。侍臣如堵並呼嵩，巧力分明不可同。容節中和天子射，弛張高下聖人弓。
　　曾聞作賦誇雙免，更說題詞數六熊。何似我皇能百中，閒臨矍相教群工。」
　　御園十種蒲桃：一伏地公領孫，二伏地黑蒲桃，三伏地瑪瑙蒲桃，四哈密公領孫，五瑣瑣蒲桃，六哈密綠蒲桃，七哈密紅蒲桃，八哈密黑蒲桃，九哈密白蒲桃，十馬乳蒲桃。翰苑諸臣時蒙恩賜，恭紀詩甚多，不及備錄。
　　康熙中，欽定《古今圖書集成》一萬卷。凡三十二典，曰
　　乾象典、歲功典、曆法典、庶徵典、坤輿典、職方典、山川典、
　　邊裔典、皇極典、宮闈典、官常典、家范典、交誼典、氏族典、
　　人事典、閨媛典、藝術典、神異典、禽蟲典、草木典、經籍典、
　　學行典、文學典、字學典、選舉典、銓衡典、食貨典、禮儀典、
　　樂律典、戎政典、祥刑典、考工典，每典複分門類，共六千一百九部。計書五百二十函，又目錄二函。年久，銅字殘缺過半。
　　乾隆三十八年易以木字，印四庫書應刊樣本，賜名聚珍板。有御制詩。
　　乾隆三十八年，奉旨特開四庫全書館，翰林院為辦理處，武英殿為繕寫處。自殿板館書外，詔徵天下遺書，共一萬三千七百二十五種。舊存明代《永樂大典》殘缺幾半，命詞臣分類纂出整書八十五種，散片二百八十四種，分存書、存目二項。
　　纂輯提要，以該一書大旨。按期輪進書之佳者，皆蒙御制題詞以冠簡首。其四部條目與前代稍異。經部十類，曰易、曰書、
　　曰詩、曰禮、曰春秋、曰樂、曰孝經、曰四書、曰總經解、曰
　　小學。易類別卜筮入子部術數，禮類別歷代儀注入史部故事，樂類別宮調絲竹譜、小學類別八法，俱入子部藝術。史部十五類，曰正史、曰編年、曰詔令奏議、曰別史、曰雜史、曰傳記、
　　曰史鈔、曰載記、曰故事、曰時令、曰地理、曰職官、曰政書、
　　曰目錄、曰史評。雜史類別瑣碎記錄，入子部小說雜家。子部十四類，曰儒家、曰兵家、曰法家、曰農家、曰醫家、曰天文
　　算法、曰術數、曰藝術、曰譜錄、曰雜家、曰類書、曰小說、
　　曰釋家、曰道家。集部五類，曰楚詞、曰別集、曰總集、曰詩文評、曰詞曲。其編錄敘次遵奉諭旨，經首《易注》，史首《史記》，子首《老子》，集依時代。而聖祖世宗皇上《御制集》冠於本朝集首。每庫繕寫四分，仿浙江范氏天一閣式，建文淵、文源、文津、文溯四閣貯之。並有御制記。又擇其精醇為《薈要》，計全書三之一，繕寫二分，一藏大內，一藏圓明園。
　　凡編錄十三年竣事，四庫共存書三千四百六十種，計七萬五千八百五十四卷。輯簡明目錄以便稽覽，底本仍貯翰林院內。此古今來未有之大觀也。
　　乾隆甲子《御制貢院詩》有「從今不薄讀書人，言孔孟言大是難」之句，一時士林傳誦，為之感泣。張南華鵬翀和詩云：「添得青袍多少淚，百年雨露萬年心。」蓋紀實也。
　　乾隆二年，命易蓋國子監大成殿，屋瓦改用黃瓦。乾隆三十年，欽頒禮器犧尊一、雷紋壺一、子爵一、內言卣一、康侯鼎一、明簋一、雷紋觚一、召仲簠一、素洗一、犧首罍一，皆周時法物，命陳設殿庭。
　　乾隆五十年，建辟雍宮於國子監集賢門內。宮四面出向，周以環池，有橋四，前有碑亭二。是年二月上丁，高宗親行釋奠，臨雍講學，舉行盛典，有《御制國學新建辟雍圜水工成碑
　　記》、《御制上丁釋奠後臨新建辟雍講學詩》四首、《御制三
　　老五更說》，皆勒石。諸臣皆有《聖主臨雍禮成恭紀詩》。
　　乾隆九年，詔編內廷秘笈為《天祿琳瑯》。乾隆四十年，重為補緝，以經史子集為綱，以宋金元明刊版朝代為次。其一書而載數本，用《遂初堂書目》例，詳其題跋、姓名、收藏印記；兼用《鐵網珊瑚》例，至各冠御題，品評甲乙。則自來冊府儲藏，未聞斯盛矣。
　　襲封簡親王德沛，貝子福存之子。應襲封鎮國將軍，讓與從子，而己托疾入山讀書。世宗朝召見，問所欲。曰：「願得側身孔廟，分特豚之餽。」世宗重之，授兵部侍郎。高宗登極，遷湖廣總督。調任江南，尋內擢尚書，襲封簡親王。常詣成均講《大學》，橋門俯聽者千餘人，皆悅服。助教河間王仲穎之銳前曰：「猶未盡。」王請益，曰：「自天子以至於庶人一節，聖經畢矣。其本亂以下數語，乃重申之。以見吾儒所以異於二氏之義。」王欣然揖謝。賢王之虛己好學，從可想見矣。
　　崑山朱以載厚章天資超絕，五官並用。嘗於座間手錄《孝子傳》，而令二人左右隅坐，各操紙筆，口授令書，一成駢體序文，一成長律。已而各書竟，合座傳觀，詩文俱工，所錄《孝子傳》精楷，無一訛字，真奇才也。著有《多師集》。
　　丹徒餘文圻京，工詩植品，沈歸愚宗伯與訂車笠交。伯鄉魏念廷觀察愛其詩，欲令往見。文圻曰：「往役義也，以詩為羔雁，非禮也。」卒不往，以布衣終。著有《江乾詩鈔》。
　　元和蔣震牧曾犖有至性，父子宣病肢體捲曲，中夜含淚拊摩，跪中庭吁天求代，風露所侵，得濕氣病。又迎醫至數百里外，觸炎暑，犯霜雪，如是者數載，竟以瘵疾卒。士林以其少年死孝，咸惋惜焉。
　　錢唐諸生徐爾熾之配汪氏，年二十二歸於徐，事舅姑以孝聞。甫七月而夫卒，汪誓欲殉，雉經者再，繩輒中斷。將自剄，小婢瞷知之，以告舅姑，亟救之。時汪已孕四五月矣，舅姑諭以宗祀為重，乃泣受命。閱五月，遺嗣維康生。及長，躬親課讀。維康有聲庠序，娶婦藍氏。七年甫有娠，而維康遘疾。藍禱於神，請以身代，剜臂肉以和藥，卒罔效，藍絕粒欲死。姑從容諭之曰：「餘延未亡之命以至於今，為遺嗣故也。汝歸我家七年未生子，今復有娠，若男也，則徐氏血食又綿延矣。」
　　語未竟，婦姑皆哭失聲。逾三月而生子承恩。家益落，藍養姑訓子，衣食膏火之資，盡給於十指間，因積勞成疾。汪六十六歲卒，守節四十四年。藍五十八歲卒，守節三十年。承恩既成立，白於有司，請旌如例。杭人至今稱，徐氏兩世遺腹，不絕如線，實有天幸。傳曰：「明德之後，必有達人。」吾知其嗣之必昌矣。
　　會稽吳鑒南璜，徵士樸存之子也，少負詩名，力學不倦。
　　乾隆庚辰成進士，榜下授主事。改官四川重慶府通判，殉木果木之難。篋中有《黃琢山房集》，令家人懷之脫出，曰：「我死，弗令此詩失。」其同年友畢制府沅為序而刻之。
　　汜水縣東南四十里，有山名曰五雲，高絕千尋，形勢嶣嶢，與三峰蘭若東西相峙，中忽聳起，關一邑旺氣。上有古清涼觀，汜水人士或讀書其中，每見白雲入戶，因名五雲觀。有浮屠九級，不知建自何代。明宣德中，有雷姓者利其磚，毀之以為觀中階基。其中得石徑尺，泐曰：「逢雷必破。」土人神之。至今以塔山名。絕頂有泉曰野狐竇，水從石罅出，不溢不涸，宛轉層崖怪石間，亦水之奇者。乾隆癸未，挑賈魯河，查探水源得之，始纂入縣誌。
　　打箭爐，在成都西南九百二十里。相傳蜀漢諸葛武侯南征，遣偏將郭達造箭於此。山脊有郭達廟，極著靈應，土人敬奉維虔。天文分野並鬼之域，為中華之極西，西域之極東。天時多寒少暑，層巒峻嶺，峭壁懸崖，中隔魚通河，形勢險峻。本朝添設軍糧廳，分駐爐城，專司夷務，兼理五台糧運。明正土司甲剋木參同駐於此，轄十二鍋莊，約束新附土司。乾隆丙午，敕建惠遠廟於城西山麓，金碧輝映，光照山谷。番民所居碉樓，亦極宏壯。爐定橋在飛越嶺西南，六詔孔道，橋跨兩山間，滬水經其下。不施梁柱，熔鐵鍊為橋，每煉重二千四百斤，長二十四丈有奇，闊六丈，以九煉為橋身，四煉為護欄，欄穿小煉如□字形。略鋪薄板，以濟行人。每板離尺許，滿則恐為狂風鼓蕩。兩岸埋鐵柱四，橫木以綰鐵鍊，每柱鎸煉柱斤重，每柱重四萬八千斤。天全州有王姓者，世業鍛，能懸爐於煉，鼓鞲施錘，名曰飛火。遇有損壞，輒召令興修，他姓不能辦也。
　　巴塘沃野千里，水泉環繞，日麗風和，豁人心目，物產類中土。西行十里，有河曰竹巴龍，即金沙江之上游，北通孔宣土司，南與滇之麗江接壤。有土司二以轄番眾，前明授以宣撫司，敕秩二品。長曰阿什錯，副曰阿什滾，曾隨嘉勇公福渡台徵林爽文，屢立戰功。乾隆丙午，台灣平，論功入奏，賜「奇勇巴圖魯」名號以寵榮之。臨陣用鳥槍，能及遠，二百步內擊人無不中者。捷如猿猱，所向披靡，夷民懾服。暇則邀漢官大賈至寨宴飲度曲，恂恂儒雅，不類夷產。
　　西藏古曰烏斯藏，即唐古忒。前藏名曰佈達拉，距京師萬里，乃坤維極遠之地。天文入井三十度，四時觀北斗祇見其半，南極出地十六度。唐高宗以宗女文成公主妻其國王，始封為海西郡王。康熙五十九年，平定西藏，敕封康濟鼐為貝勒，阿爾布為貝子，隆布鼐為公頗羅。鼐以軍功疊邀恩命，封至郡王，領藏事，子孫世襲焉。乾隆十五年，謀逆伏誅，藏王之爵遂除。
　　高宗以其地賜達賴喇嗎管轄，以後藏屬班禪額爾德尼佛管轄。
　　國人酷信佛法，自改封後頗稱寧謐。班禪住紮什倫布，距前藏一千餘里。乾隆四十五年入覲，高宗純皇帝賜四體字玉冊玉印。
　　五十九年，仍還紮什倫布駐錫。其地與廓爾喀接壤，故貿易多西洋貨物。行使銀錢，每枚重一錢五分，面鑄乾隆藏寶四字。
　　五十八年，奏准在藏議局鼓鑄，賜名寶藏局，由四川總督派員往董其事。
　　乾隆四十一年，奉敕撰《勝朝殉節諸臣錄》十二卷，凡三千六百餘人，分專諡、通諡、祠祀三等，人各錄其事跡為傳。
　　仰見聖人之心大公至正，視天下之善如一，不以異代而岐視也。
　　乾隆四十三年，奉敕撰《西清研譜》二十四卷。凡陶之屬六卷，石之屬十五卷，共研二百，為圖四百六十有四。附錄三卷，則今松花、紫金、駝基、紅絲、倣製澄泥諸品，共研四十有一，為圖百有八。每研皆正背二圖，亦間及側面，凡御題及諸家銘識，一一鉤摹精好。自有研譜以來，無如此之全備。
　　乾隆丁未，庶常散館。欽定賦題太液池人字柳賦，以題為韻。謹按：人字柳在太液池。乾隆間風吹一枝著地，本株傾欹欲倒，命以折枝撐拄，既而成活，與本株作人字形。因以名之。
　　有御制賦並詩。伏讀御制句云：「借問人稱誰氏，依稀彭澤先生。」可想見此柳之風致矣。
　　陶南村《輟耕錄》載：黑玉酒甕，玉有白章，隨其形刻為魚獸出沒波濤之狀。其大可貯酒三十餘石，徑四尺五寸，高二尺，圍圓一丈五尺。至元二年告成，敕置廣寒殿。由元迄明至本明，垂四百年，此甕委棄人間久矣。乾隆十年，重進於朝。
　　奉敕建石亭於承光殿之南以貯之，御制《玉甕歌》鎸於甕內。
　　內廷翰林恭和詩甚多，秀水鄭吞鬆虎文詩云：「天啟聖瑞玉甕出，惟聖克受昭聲歌。臣愚未睹法宮寶，伏讀睿藻心為摹。甕文三尺容五石，隨形凹凸浮圓荷。刻畫類鑄鼎象物，長風蹴踏萬里波。腥涎怪霧走蛟蜃，呀呷睒瞲騰黿鼍。陽冰不冶陰火間，怪變滅沒吞江河。伊誰鏟削運鬼斧，或巨靈掌吳剛柯。吾思此玉當在璞，塊然萬古藏嵯峨。百靈孕合胚太極，潤及草木輝岩阿。原為聖役剖鑿出，宛轉人世襲臼窠。那知德薄不能有，供玩耳目羞媕婀。如延津劍泗水鼎，神物終化理不訛。於時恭承陛下聖，萬方獻瑞聲猗那。八無遺賢物鮮棄，希世寶肯終煙蘿。
　　熊熊龍氣光燭夜，乃跡而得歸搜羅。轉敕內府輸朽貫，千金易致駟馬馱。陳之廣殿重圖訓，奠如金甌無傾頗。龍翔鳳翥發天唱，四十八人鳴相和。嗚呼隱見會有遇，委棄道院歲已多。冬菹實腹泥沒足，學士憑弔資吟哦。拂拭偶及光萬國，經天不掩同羲娥。甄幽拔隱寄深慨，誰其會者空摩挲。異物且貴況奇士，努力盛世無蹉跎。」此詩奉敕鎸勒石亭楹柱。
　　長白祥藥圃鼐，乾隆丙戌進士，由工部主事累官至布政使。
　　嘗作《酒帘詩》云：「送客船停楓葉岸，尋春人指杏花樓。」
　　都下盛傳，戲呼之曰祥酒帘。
　　滿洲烈婦希光，吏部尚書協辦大學士永貴之媳。員外郎伊嵩阿之寶也。夫病，割股以療不驗，矢以死從。因女弱無依，恐貽舅姑累，苦守十年。女嫁之次日，賦七言律詩二章見志，自縊死。翁錄其詩奏上憫之，特予旌。遺稿多有可採。鐵尚書保選入《熙朝雅頌集》中凡二十首。其《烈婦歎》二首，為大學士舒文襄子婦棟鄂樂作。蓋自傷同志也。
　　長洲黃協周林事親至孝，母病禱於北斗，願以身代。積四十九日，方假寐，忽聞異香，幡幢蔽空下，中擁神人如世所肖鬥母狀，呼其名曰：「爾誠孝，柰爾母數盡何？」黃搏顙哀求，神曰：「憐爾孝心，當延爾母數旬壽爾。」已而果然。
　　長洲林煜奇蕃鍾少孤，嗜學，年十八補諸生，乾隆戊子舉於鄉。性愷悌，族人有親死不能斂者，與之錢為具棺木。同年生死，遺寡妻貧且病，貸金周之。交友以急告者，傾囊與之，不足則出所藏卷軸，使質錢為用。久而不歸，亦未嘗往索也。
　　與人同行，人指所識妓門曰：「吾故人家也。」牽之入，見粉黛者，覺其紿，輒引去。或招飲於舟，酒半呼妓至，則辭以溲，登岸脫歸。其任恤狷潔如此。後謁選得教諭，年三十九卒。長子衍潮，敦行力學如其父。甫得一衿，遽嬰瘵疾以卒，年僅二十六。天之所以待端人者顧若是耶？
　　吳縣顧童子，年九歲，遘母病且殆，藥不效。童子窘，從鄰家賃剃髮刀歸，止戶外，爇火煮湯，持刀割肱肉投鐺中。會母呼湯，傾盞中以進。母飲之，病良已。童上袖間血漉漉出，恬然無所苦。母病起，童子創亦合。上海曹御史鴻書為之記。
　　趙雲鬆翼未第時，其戚張某為女鬼所祟，醫禱罔效。趙往省之，坐其榻上，張恍惚聞小語曰：「趙探花至矣。姑避之。」
　　及趙出，祟如故。張家苦求趙補被宿其處。旬日，頗安。趙歸家，祟大作，而張竟不起。趙登乾隆辛巳一甲三名，官至迤西道。
　　吳縣諸生陳和叔黃中，少通敏，長於史學。深究前代治亂往復所由，以達於當世之務，發為文，磊落不可控制。乾隆丙辰應博學鴻詞科，廷試未取，客游燕、齊、豫、楚、閩、浙間。
　　時高宗純皇帝登極之初，中外大臣仰承聖意，延致天下豪俊，虛衷諮訪。和叔故善海寧陳相國，因上書論用人、理財、治兵三大事。其條用人之目有十，曰分科取人、曰慎擇舉主、曰重
　　名節、曰辨邪正、曰加俸、曰汰冗員、曰寬法網、曰核名實、
　　曰懲貪、曰酌道里以銓選。條理財之目有六，曰定旂制、曰權錢幣、曰興西北水利、曰輕徵榷、曰減漕粟、曰定鹽政。條治兵之目有六，曰謹邊防、曰嚴海禁、曰練士兵、曰修軍器、曰簡帥臣、曰加月餉。相國韙其言。會詔求骨鯁質樸之士，相國欲舉之，和叔辭。已而倦游歸里，下帷著書，成《宋史藁》一百七十卷。又著《新唐書刊誤》、《國朝諡法考》、《殿閣部院年表》、《督撫年表》十餘卷，《詩文集》四卷，貧不能付梓。年五十九卒，不能治喪具。親友以金賻者，妻張固卻之曰：「奈何以貧故，傷夫子義？」遂粥居以葬，其展氏之風歟？

　　


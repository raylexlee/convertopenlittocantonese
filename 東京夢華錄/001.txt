

    
	
		
			第一卷
			　　東都外城
　　東都外城，方圓四十餘里。城壕曰護龍河，闊十餘丈，濠之內外，皆植楊柳，粉牆朱戶，禁人往來。城門皆甕城三層，屈曲開門，唯南薰門、新鄭門、新宋門、封丘門皆直門兩重，蓋此係四正門，皆留御路故也。新城南壁，其門有三：正南門曰南薰門；城南一邊，東南則陳州門，傍有蔡河水門；西南則戴樓門，傍亦有蔡河水門。蔡河正名惠民河，為通蔡州故也。東城一邊，其門有四：東南曰東水門，乃汴河下流水門也，其門跨河，有鐵裹窗門，遇夜如閘垂下水面，兩岸各有門通人行路，出拐子城，夾岸百餘丈；次則曰新宋門；次曰新曹門；又次曰東北水門，乃五丈河之水門也。西城一邊，其門有四：從南曰新鄭門；次曰西水門，汴河上水門也；次曰萬勝門；又次曰固子門；又次曰西北水門，乃金水河水門也。北城一邊，其門有四：從東曰陳橋門；（乃大遼人使驛路）；次曰封丘門（北郊御路）；次曰新酸棗門；次曰衛州門（諸門名皆俗呼。其正名如西水門曰利澤，鄭門本順天門，固子門本金耀門）。新城每百步設馬面、戰棚，密置女頭，旦暮修整，望之聳然。城裡牙道，各植榆柳成陰。每二百步置一防城庫，貯守禦之器，有廣固兵士二十，指揮每日修造泥飾，專有京城所提總其事。

　　舊京城
　　舊京城，方圓約二十里許，南壁其門有三：正南曰朱雀門，左曰保康門，右曰新門。東壁其門有三：從南汴河南岸角門子，河北岸曰舊宋門，次曰舊曹門。西壁其門有三：從南曰舊鄭門，次汴河北岸角門子，次曰梁門。北壁其門有三：從東曰舊封丘門，次曰景龍門（乃大內城角，實箓宮前也），次曰金水門。

　　河道
　　穿城河道有四。南壁曰蔡河，自陳蔡由西南戴樓門入京城，遼繞自東南陳州門出，河上有橋十一，自陳州門裡曰觀橋（在五嶽觀後門），從北，次曰宣泰橋，次曰雲騎橋，次曰橫橋子（在彭婆婆宅前），次曰高橋，次曰西保康門橋，次曰龍津橋（正對內前），次曰新橋，次曰太平橋（高殿前宅前），次曰糶麥橋，次曰第一座橋，次曰宜男橋，出戴樓門外曰四里橋。中曰汴河，自西京洛口分水入京城，東去至泗州，入淮，運東南之糧，凡東南方物，自此入京城，公私仰給焉。自東水門外七里至西水門外，河上有橋十三，從東水門外七里曰虹橋，其橋無柱，皆以巨木虛架，飾以丹，宛如飛虹，其上下土橋亦如之；次曰順成倉橋，入水門裡曰便橋，次曰下土橋，次曰上土橋，投西角子門曰相國寺橋。次曰州橋（正名天注：「天」誤刻為「大」。漢橋），正對於大內御街，其橋與相國寺橋皆低平不通舟船，唯西河平船可過，其柱皆青石為之，石樑石筍螲欄，近橋兩岸，皆石壁，雕鎸海馬水獸飛雲之狀，橋下密排石柱，蓋車駕御路也。州橋之北岸御路，東西兩闕，樓觀對聳；橋之西有方淺船二隻，頭置巨桿鐵槍數條，岸上有鐵索三條，遇夜絞上水面，蓋防遺失舟船矣。西去曰濬儀橋，次曰興國寺橋（亦名馬軍衙橋），次曰太師府橋（蔡相宅前），次曰金梁橋，次曰西浮橋（舊以船為之橋，今皆用木石造矣），次曰西水門便橋，門外曰橫橋。東北曰五丈河，來自濟鄆，般挽京東路糧斛入京城，自新曹門北入京，河上有橋五：東去曰小橫橋，次曰廣備橋，次曰蔡市橋，次曰青暉橋、染院橋。西北曰金水河，自京城西南分京、索河水築堤，從汴河上用木槽架過，從西北水門入京城，夾牆遮擁，入大內灌後苑池浦矣。河上有橋三：曰白虎橋、橫橋、五王宮橋之類。又曹門小河子橋曰念佛橋，蓋內諸司輦官親事官之類，軍營皆在曹門，侵晨上直，有瞽者在橋上唸經求化，得其名矣。

　　大內
　　大內正門宣德樓列五門，門皆金釘朱漆，壁皆磚石間甃，鎸鏤龍鳳飛雲之狀，莫非雕甍畫棟，峻桷層榱，覆以琉璃瓦，曲尺朵樓，朱欄彩檻，下列兩闕亭相對，悉用朱紅杈子。入宣德樓正門，乃大慶殿，庭設兩樓，如寺院鐘樓，上有太史局，保章正測驗刻漏，逐時刻執牙牌奏。每遇大禮車駕齋宿及正朔朝會於此殿。殿外左右橫門曰左右長慶門。內城南壁有門三座，係大朝會趨朝路。宣德樓左曰左掖門，右曰右掖門。左掖門裡乃明堂，右掖門裡西去乃天章、寶文等閣。宮城至北廊約百餘丈。入門東去街北廊乃樞密院，次中書省，次都堂（宰相朝退治事於此），次門下省，次大慶殿。外廊橫門北去百餘步，又一橫門，每日宰執趨朝，此處下馬；餘侍從台諫於第一橫門下馬，行至文德殿，入第二橫門。東廊大慶殿東偏門，西廊中書、門下後省，次修國史院，次南向小角門，正對文德殿（常朝殿也）。殿前東西大街，東出東華門，西出西華門。近裡又兩門相對，左右嘉肅門也。南去左右銀台門。自東華門裡皇太子宮入嘉肅門，街南大慶殿後門、東西上門；街北宣祐門。南北大街西廊，面東曰凝暉殿，乃通會通門，入禁中矣。殿相對東廊門樓，乃殿中省六尚局御廚。殿上常列禁衛兩重，時刻提警，出入甚嚴。近裡皆近侍中貴。殿之外皆知省、御藥、幕次、快行、親從官、輦官、車子院、黃院子、內諸司兵士，祗候宣喚；及官禁買賣進貢，皆由此入。唯此浩穰諸司，人自賣飲食珍奇之物，市井之間未有也。每遇早晚進膳，自殿中省對凝暉殿，禁衛成列，約欄不得過往。省門上有一人呼喝，謂之「撥食家」。次有紫衣、裹腳子向後曲折襆頭者，謂之「院子家」，托一合，用黃繡龍合衣籠罩，左手攜一紅羅繡手巾，進入於此，約十餘合，繼托金瓜合二十餘面進入，非時取喚，謂之「泛索」。宣祐門外，西去紫宸殿（正朔受朝於此）。次曰文德殿（常朝所御），次曰垂拱殿，次曰皇儀殿，次曰集英殿內諸司。
　　內諸司皆在禁中，如學士院、皇城司、四方館、客省、東西上門、通進司、內弓劍槍甲軍器等庫、翰林司（茶酒局也）、內侍省、入內內侍省、內藏庫、奉宸庫、景福殿庫、延福宮、殿中省六尚局（尚藥、尚食、尚輦、尚醞、尚舍、尚衣）、諸分、內香藥庫、後苑作、翰林書藝局、醫官局、天章等閣、明堂頒朔布政府。

　　外諸司
　　外諸司：左右金吾街仗司、法酒庫、內酒坊、牛羊司、乳酪院、儀鸞司（帳設局也）、車輅院、供奉庫、雜物庫、雜賣務、東西作坊、萬全（造軍器所）、修內司、文思院、上下界綾錦院、文繡院、軍器所、上下竹木務、箔場、車營、致遠務、騾務、駝坊、象院、作坊、物料庫、東西窯務、內外物庫、油醋庫、京城守具所、鞍轡庫、養馬曰左右騏驥院、天駟十監、河南北十炭場、四熟藥局、內外柴炭庫、軍頭引見司、架子營（樓店務、店宅務）、榷貨務、都茶場、大宗正司、左藏大觀元豐宣和等庫、編估局、打套所。諸米麥等：自州東虹橋元豐倉、順成倉，東水門裡廣濟、裡河折中、外河折中、富國、廣盈、萬盈、永豐、濟遠等倉，陳州門裡麥倉子，州北夷門山、五丈河諸倉，約共有五十餘所。日有支納下卸，即有下卸，指軍兵士支遣，即有袋家每人肩兩石布袋。遇有支遣，倉前成市。近新城有草場二十餘所。每遇冬月諸鄉納粟稈草，牛羊闐塞道路，車尾相銜，數千萬輛不絕，場內堆積如山。諸軍打請，營在州北，即往州南倉，不許僱人般擔，並要親自肩來，祖宗之法也。




    
	
		
			度孤魂蕭瑀正空門
			　　卻說太宗正登龍位，左文右武，眾臣朝拜，退班各散。唐太宗對眾臣曰：「昔者寡人一夢，多得崔判別官之力。臨別之時，他再三叮囑寡人，回轉陽間，教做水陸大會，超度冥府孤魂。」就給榜文，頒行天下，著各處官員推選有道德的高僧，上長安做會。那消一個月之期，天下明僧俱到。唐王傳旨，著太史丞傅奕選舉高僧，修建佛事。傅奕聞言，即上疏止浮圖，以言無佛。表曰：
　　西域之法，無君臣父子，以三涂六道，蒙誘愚蠢；追既往之罪，求將來之福；口誦梵言，以圖偷免。且生死壽夭，本諸自然；刑德威福，繫之人主。今聞俗徒矯（原作「嬌」）托，皆雲由佛。自五帝三王，未有佛法，君明臣忠，年祚長久。至漢明帝始立胡神，然惟西域桑門，自傳其教。實乃夷犯中國，不足為信。誠惶誠恐，冒死見奏。
　　太宗聞言，遂將此表擲付群臣議之。時有宰相蕭瑀，出班奏曰：
　　佛法興自屢朝，弘善遏惡，冥助國家，理無廢棄。佛，聖人也。非聖者無法，請置嚴刑。
　　傅奕與蕭瑀辯論，言「禮本於事親事君，而佛背親出家，以匹夫抗天子，以繼體悖所親；蕭瑀不生於空桑，乃遵無父之教，正所謂非孝者無親。」蕭瑀但合掌曰：「地獄之設，正為是人。」太宗召太僕卿張道源、中書令張士衡，問：「佛事營福，其應如何？」二臣對曰：
　　佛在清淨仁恕，果正佛空。周武帝以三教分次：大慧禪師有贊幽遠，歷眾供養而無不顯；五祖投胎，達摩現象。自古以來，皆雲三教至尊而不可毀，不可廢。伏乞陛下聖鑒明裁。
　　太宗甚喜道：「卿之言正合孤意。再有所陳者，罪之。」遂著魏徵與蕭瑀、張道源，邀請諸佛，推選一名有大德行者作壇主，設建道場。眾皆頓首謝恩而退。次日，三位朝臣，聚集眾僧，一齊都在山川壇裡，逐一從頭查選。內中選得一名有德行的高僧，你道他是誰人？
　　靈通本諱號金蟬（原作「禪」），只為無心聽（原作「講」）佛講，
　　轉托塵凡苦受磨（原作「摩」），降生世俗遭羅網。
　　投胎落地就逢凶，未出之前臨惡黨。
　　父是海州陳狀元，外公總管輔朝綱（原作「佐」）。
　　出身命犯落江（原作「紅」）星，順水隨波逐浪泱。
　　海島金山有大緣，法明和尚將他養。
　　年方十八認娘親，特赴京都求外長。
　　總管開山調大軍，洪州剿寇誅凶黨。
　　狀元光蕊脫天羅，子父相逢堪賀獎。
　　復謁當今受主恩，凌（原作「靈」）煙閣上賢名響。
　　恩官不受願為僧，洪福沙門將道訪。
　　小字江流三藏兒，法名喚做陳玄奘。
　　當日，對眾舉出玄奘法師。這個人自幼出娘胎，就持齋（原作「齊」）受戒。他外公見是當朝一路總管殷開山。他父親叫做陳光蕊，他中狀元，官拜文淵大學士。一心不愛榮華，只喜修行。查得他根源又好，德行又高。當時，那三位大臣引至御前，奏曰：「臣瑀等，蒙聖旨，選得高僧一名陳玄奘。」太宗聞其名，沉思良久道：「可是學士陳光蕊之兒玄奘否？」江流兒叩頭曰：「臣正是。」太宗喜道：「果然舉之不錯，誠為有德行、有禪心的和尚。朕賜作天下大闡都僧綱之職。」玄奘頓首謝恩。又賜五彩織金袈裟一件，毗盧帽一頂。教他前赴化生寺，擇定吉日良時，開演經法。
　　玄奘再拜領旨而出，遂到化生寺裡，聚集大小明僧，共計一千二百名，分派上中下三堂。選到本年九月初三日，黃道良旦吉時，展開經卷，啟做道場七七四十九日「水陸大會」。即具表申奏，太宗及文武國戚皇親，俱至期赴會，拈香聽講。畢竟不知聖事如何，又聽下回分解。
　　善惡二字最難量，奉勸世人最審詳。
　　忠孝廣行方便路，何愁地獄有閻王。


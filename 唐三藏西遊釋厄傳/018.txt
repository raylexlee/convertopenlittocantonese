

    
	
		
			唐太宗詔開南省
			　　右言古風：
　　都城大國實堪觀，八水周流繞四山。
　　多少帝王興此處，古今天下說長安。
　　唐太宗詔開南省
　　話表陝西大國長安城，乃歷代帝王建都之地。自周、秦、漢以來，三州花似錦，八水繞城流，三十六條花柳巷，七十二座管弦樓。真個是奇勝之方。今卻是大唐太宗皇帝登基，改元貞觀，此時已登極十三年，歲在己巳。天下太平，八方進貢，四海稱臣，萬民謳誦，人樂堯天。太宗駕前文官武將，個個英豪，爭疆創業，人人列士。
　　忽一日，太宗登位，聚集文武。眾臣（原作「神」）朝拜叩首，山呼揚塵禮畢，有魏徵丞相出班奏曰：「方今天下太平，八方寧靜，四夷拱服，武將紛紛，文官少有。微臣欲應依古法，開立選場，招取賢士，擢用人材。伏望聖鑒，乞准臣言。」太宗曰：「賢卿所奏，朕不勝之喜。」就出榜文，頒布天下：各府州縣，常川張掛。所屬地方，不拘（原作「俱」）顯宦軍民人等，有讀書儒流，倘能立志向上，文法通暢，三篇精通，前赴長安應試考選，擢取賢才，封受官職，不負十載青燈之苦。聖旨出朝，一月有餘，遍布天下。話分兩頭，又聽下回分說。
　　國開南省選賢良，士子紛紛進試場。
　　唐主招賢徵納士，經筵御賜蕊還鄉。


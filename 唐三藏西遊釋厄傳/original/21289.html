<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐三藏西遊釋厄傳 - 　仙奏石猴擾亂三界</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>仙奏石猴擾亂三界</font></h4>
			　　卻說玉皇大天尊玄，一日駕坐靈霄寶殿，聚集文武仙卿早朝之際，忽有丘弘濟真人啟奏道：「萬歲，通明殿外，有東海龍王敖廣進表，聽天尊宣詔。」玉皇傳旨：「就著宣來。」敖廣宣至殿下，禮拜畢。旁有引奏仙童，接上表文。玉皇從頭看過。表曰：<br />
　　「水元下界東勝神洲東海小龍臣敖廣，啟奏大天聖主玄穹高上帝君：近因花果山水簾洞妖仙孫悟空者，欺虐小龍，強坐水宅，索兵器，施法施威；要披掛，騁凶騁勢。臣敖廣等獻神珍之鐵棒，鳳翅之金冠，與那鎖子甲、步雲履，以禮送出。他仍弄武藝，顯神通，大鬧海中，驚傷水族，果然無敵，甚為難制。臣今啟奏，伏望聖裁。懇乞天兵，收此妖孽，庶使海岳清寧，下元安泰。奉奏。」<br />
　　聖帝覽畢，傳旨：「著龍神回海，朕即遣將擒拿。」老龍王頓首謝去。<br />
　　下面又有葛仙翁天師啟奏道：「萬歲，有冥司秦廣王齎奉幽冥教主地藏王菩薩表文進上。」旁有傳言玉女，接上表文，玉皇亦從頭看過。：<br />
　　「天有神而地有鬼，陰陽轉輪；禽有生而獸有死，反覆雌雄。今有花果山水簾洞天產妖猴孫悟空，逞惡行兇，不服拘喚。弄神通，打絕九幽鬼使；恃勢力，驚傷十代慈王。大鬧羅森，強銷名號。致使猴屬之類無拘，獼猴之畜多壽；寂滅輪迴，各無生死。貧僧具表，冒瀆天威。伏乞調遣神兵，收降此妖，整理陰陽，永安地府。謹奏。」<br />
　　玉皇覽畢，傳旨：「著冥君回歸地府，朕即遣將擒拿。」秦廣王亦頓首謝去。<br />
　　大天尊宣眾仙問曰：「這妖猴是幾年產育，何時出身？」千里眼、順風耳傍答曰：「這猴乃三百年前天產石猴，不知這幾年在何方修煉成仙，能降龍伏虎（原作「虎伏」），鬼神拱服。」玉帝道：「那路神將下界收伏妖猴？」言未已畢，閃出太白長庚星，俯首啟奏曰：「三界之中，凡有九竅者皆可修仙。此猴乃天地育成之體，日月孕就之身，今既修成仙道，有降龍伏虎之能。臣啟陛下，可念生化之慈恩，降一道招安聖旨，把他宣來上界，授他一個大小官職，與他籍名在錄，拘束此間。一則不動眾勞師，二則收仙有道。」玉帝聞言甚喜：「就依卿所奏。」即著文曲星官修詔，即遣太白金星前去招安。<br />
　　金星（原缺「金星」二字）領了旨意，出南天門外，按下祥雲，直至花果山。對眾小猴道：「我乃天差天使，有聖旨在此，請你大王上界受其官職，快快（原作「決決」）報知！」小猴傳報，猴王急整衣冠迎接。金星徑入當中，面南立定道：「我是太白金星，奉玉帝招安，請你上天拜受仙籙。」悟空笑道：「多感老仙降臨。」教安排筵宴款待。金星道：「聖旨在身，不敢久留。」悟空即喚四健將，吩咐：「謹慎教演，待我上天去看看路，卻好帶你們上去同居住也。」這猴王與金星縱起雲頭，升在空霄之上。正是那美猴王畢竟不知授個甚麼官爵，且聽下回分解。<br />
　　高遷上品天仙位，名列雲班寶籙中。<br />
　　官封弼馬心何足，名注齊天意未寧。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
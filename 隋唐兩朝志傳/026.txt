

    
	
		
			第二十六回　　化及招募眾豪傑
			　　當日車駕共文武百官送義臣至凌敬府內，設宴以賓禮待之。義臣曰：「臣有何能，敢勞陛下如此厚禮！當捨此無用之軀，報答大王。」建德曰：「卿比蜀之嚴顏，無以異矣。」日已沈西，一簇人馬送建德回朝。
　　次日，建德下詔，即起傾國之兵，征討化及。命劉黑闥為大將軍，掛元帥印。范願為先鋒，高雅賢為前軍，曹旦為後軍，凌敬為參軍納言，裴矩為運糧納言，宋正本為監軍僕射，齊善行留守樂壽，曹后監國。率領大兵十萬，御駕親征。太僕楊義臣隨從建德在帷幄中，畫策定計。比及起行，使人先致書，會合各路之兵同時進發。但見旌旗蔽野，劍戟如林，浩浩蕩蕩，殺奔聊城一路而來。
　　卻說秦王世民與淮安王神通引兵來聊城，聽得喊殺之聲，望見塵頭起處，報言夏兵已到。急引兵來時，夏兵已自先去了，不能相會，遂屯兵於漢川。當日秦王世民領兵正在起行，忽報唐帝遣使齎手詔前來，不知何意。世民折開讀之，詔曰：今有定揚可汗劉武周引兵入冠，攻於並州，洛陽王世充侵犯伊州，梁之蕭銑剽掠峽州，三路鋒勢甚銳。今封世民為諸路大行台，各路軍馬並受節制。隨將所部官軍交付御遞淮安王李神通領去，會合諸侯，削去宇文化及，牽靖副之。毋得延緩，有誤軍情。
　　秦王讀罷手詔，謂左右曰：「父命不可違也，既有三處人馬如此利害，安可在此遷延，不引兵擊之。」正在憂疑，人報劉文靜齎書各國，回見大王。秦王大喜，召至帳前問之，文靜曰：「奉命逕投各國，只有魏公李密領兵來會。王世充猶豫不定，無心北伐。夏王建德拜復大王，不必遠勞聖體，只消遣二副將領兵前來，同除逆賊，以謝天下。」秦王曰：「正合吾意。」遂將兵印交付神通、李靖二人，吩咐齊心秉政，整理軍情。
　　次日，秦王、文靜逕回長安。李神通受了兵印，領人馬直向東路進發。
　　卻說宇文化及在聊城見士及投唐，唐兵隨後繼至。建德、李密二處起兵，俱屯青州，兼以軍士家屬盡在長安，恐生異變，心愈憂疑，乃謀於弟智及曰：「方今三路之兵俱屯於青州，征伐我等，兵勢甚銳，有何奇計，可以迎敵？」智及曰：「三路之兵，勢若泰山，吾軍不滿十萬，彼眾我寡，何能迎敵？不如招募豪傑之士，深溝高壘，以成犄角之勢。其諸侯遠來，利在速戰，人心不一，其勢不久。城門堅關不出，以逸待勞，待其糧盡力疲，因而擊之，其勝必矣。」化及曰：「善。」即將府庫珍寶、金銀、緞帛賞賜三軍，招募海賊，以拒諸侯之兵。
　　卻說李密偏將徐世績保守倉城，見各路之兵集於青州，人報化及遣人將金寶招誘海賊，與諸侯相拒，世績喜曰：「此賊合休，天賜吾成此大功也。」遂密喚手下心腹一將，姓王名薄至帳下謂曰：「吾素知汝是忠義之士，盡心報國，今授汝以密計，可領三千人馬，各帶毒藥三百餘斤、賜銀五百餘兩，逕往聊城，依吾遺計，隨時用度，可如此如此……若建大功，齊加升賞；有誤大事，盡加刑戮。」王薄受計，領著人馬辭別往東而去。後人有詩云：
　　向魏歸唐徐懋功，其中妙算鬼神通。
　　未觀輔佐清天下，先看聊城第一功。
　　原來宇文化及在魏縣，知三路兵來，鋒銳難敵，乃下令招募人馬，未及旬日之間，聚至八萬餘人。正在操練，忽見西北角上一隊海賊飛奔而來，為首者，其人身長九尺，眉粗目突，黑臉黃鬚，英豪氣概，醜陋驚人。化及問其姓名，其人答曰：「吾姓殷名大用，河東人也。因本處豪霸倚勢欺人，某故持刀殺之，逃難海上五六年矣。今聞召募豪傑，破各路諸侯之兵，故領部下三千餘眾來投，乞留任用，皆效犬馬之報。」化及大喜，即封大用為前殿都虞侯，其手下隨來之人皆加重賞。
　　當日哨馬來報，大唐軍馬來到，今已至近，只隔四五里之地，紮了營寨，先使人來此下戰書。化及視之，乃淮安王李神通之書。化及大怒，即批「來日決戰。」化及謂諸將曰：「李神通欺我太甚！聽知夏魏兵來，特使人搦戰。來日不必新軍赴敵，只守營寨，看吾一戰成其大功。」即以智及為大元帥，楊士覽為先鋒，長子丞基為左恭軍，次子丞趾為右恭將，殷大用領兵三萬為後殿，留守城池。傳令五更軍士飽食，披掛出寨。
　　是日辰牌左側，軍至半途，唐兵已到，各布成陣勢。化及金盔金甲，披掛出馬，左杜榮，右馬華，二將執方天畫桿戟，兩邊護衛。三通鼓罷，對陣門旗兩開，三員將金裝環帶立馬陣前：中央李神通，左有李靖，右有劉弘基。李神通在馬上單搦化及搦戰，化及討槍，欲自戰之，陣門中一將早挺槍縱馬而出，化及視之，乃楊士覽也。神通揮刀來迎，兩將戰上八十合，不分勝負。門旗下李靖與劉弘基曰：「對面戴金盔者化及也。若捉得化及，足可與二帝報仇。」說猶未了，劉弘基一騎馬、一口刀另縱刺斜裡逕取化及，如一道電光，流至面前，手起刀落。
　　杜榮、馬華兩支畫戟一隔，刀起處，二戟齊斷，只將畫桿馬頭上便打。弘基馬回，杜榮掣軍士手中槍趕來。李靖搭上箭，望杜榮心窩裡便射，應弦落馬。楊士覽見背後有人落馬，棄卻神通，望本陣便回，神通乘勝掩殺過來，許兵大亂，四散奔走。
　　神通望見化及，驟馬來趕，看看趕上，側首撞出一軍，為頭大將，長子丞基，救化及去了。神通自回，收軍歸寨。
　　且說丞基保化及歸大寨，敗軍陸續回營，為見折了杜榮，化及放聲大哭。次子丞趾諫曰：「父王恃盛壯之氣，忽強為之勇，三軍之眾，莫不寒心。雖斬將蹇旗，威鎮敵場，此乃偏將之任，非主將之宜也。願折賁育之勇，懷王霸之計。今日杜榮死於鋒鏑之下，皆吾父輕敵之故耳。切宜保重。」化及曰：「孤之過也，從今改之。」士覽曰：「臣觀魏縣城池不堅，糧草不積，終非久處之所。只有聊城城池堅固，內有糧儲極廣，不如將家屬老小晝夜搬往聊城，觀敵進止，勝則西還，敗則可守。」化及准其議，晝夜收拾，隋煬帝之后蕭氏，宮嬪采女及傳國璽、珍寶、緞帛奔走聊城。
　　化及奔走，比及唐兵知覺，早已走入聊城。李靖曰：「昨日得勝一陣，雖走聊城，賊勢尚大，一時難滅。吾欲觀其動靜，探其虛實，緩急之勢，用以奇計，然後進兵。」神通曰：「正合吾意。」李靖乃帶領雙騎，離營二十里外，立馬於高阜處遙望一遍，顧謂左右曰：「化及逆賊，敗在旦夕矣。」左右曰：「賊勢正熾，何能便敗？」靖曰：「吾觀聊城上氣色已絕，安得不死。然觀唐、魏二營之氣，皆非得勝之兆，但不知此賊死在何人之手。」言未絕，只見正北上一陣殺氣，鬱然而起，橫衝鬥牛之間，直與天連，風送南來，猶若大煙之狀。靖欣然曰：「原來擒獲此賊，乃屬正北之兵也。」
　　時已黃昏左側，歸鴉投宿，噪鵲成群，靖心暗喜：吾計得成，欲滅化及，只在此群鵲身上。遂勒馬回至營中。淮安王接見，問靖探聽事體如何，靖曰：「唐兵雖得小勝，吾觀雲氣，未有全勝之文，不如暫停數日，徐觀其變。今吾已有奇計，可擒賊矣。」神通請問其計，且看如何。
　　總批：三路之兵，勢如泰山，化及之危，若朝露矣。智及雖有召募豪傑之謀，次子雖有搬往聊城之說，吾恐其終無益於事也。
　　況唐將如李文靖觀天文而察氣色，此賊豈難擒乎？
　　 
　　


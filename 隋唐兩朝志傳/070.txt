

    
	
		
			第七十回　　孝恭李靖破蕭銑
			　　蕭銑乃後梁宣帝曾孫也，少貧庸書，事母極孝。隋煬帝時以外戚擢為羅州令。大業十三年，岳州校尉董景珍、雷世猛、鄭文秀、許互徹、萬瓚、徐德基、郭華、張繡共謀反隋，且推景珍為主。景珍曰：「吾素體微名賤，豈能為主？今有羅川令者，故梁之裔也。其人寬洪大度，有武皇遺風；且吾聞帝王之興，必有符命，隋之冠帶，悉號起梁，蕭氏中興象也。今推之以應天順人，不亦可乎？」乃遣人告於銑。銑即答景珍書曰：「吾先君昔事於隋，職貢無廢，乃貪吾土宇，滅吾宗祀，吾是以痛心疾首，思雪其恥。今若公等齊心，將大復梁緒，徼福於先帝，吾敢不紺厲士眾，以從公哉！」即募兵數千，揚言群盜將〔至〕，應景珍。
　　正值潁川賊沈柳生寇縣，銑出□□私謂柳生曰：「岳陽豪傑將推我為主，今天下叛隋，吾能守節獨完哉。且吾先人國於此，若徇其請，以復梁祚，因以半紙檄召群盜，誰敢不從？」
　　眾人大喜，於是遂稱梁公，旗巾服色悉用其舊。柳生以眾來歸，銑用為車騎大將軍，不五日，遠近爭附，得眾數萬。
　　於是乃走巴陵，築壇城南柴上，自稱梁王。有異鳥至，建元為鳳鳴，僭稱皇帝，署百官用梁故事。封景珍為晉王，雷世為秦王，鄭文秀為楚王，許互徹為燕王，萬瓚為魯王，張繡為齊王，道生為宋王。遣將蘇胡兒略定嶺表，於是東自九江，西抵三峽，南盡交趾，北距漢川，皆為所有。勝兵四十餘萬，徙都於江陵，累犯唐境。
　　至是表報唐主，乃宣召趙郡王孝恭至長安，與李靖二人議論起兵。唐主曰：「今蕭銑謀反犯界，不可不誅之。」李靖曰：「臣以馬步軍十萬與趙王一行，足可破蕭銑矣。」唐主曰：「兵少路遠，恐難收復。」靖曰：「臣托主上洪福齊天，兵不在多，用智設謀，破銑易也。」唐主大喜，即命孝恭為夔州總管，李靖為行軍總管，二人領命而行。
　　翌日，李靖統領二道總管、巴蜀大兵十二萬，自夔州分道進發，順流而下。盧江王瓊出襄陽道，黔州刺史田世康出辰州道。時梁偽將周法明以四州來降，即詔為黃州總管，亦引兵趨夏口道，會兵十五萬，水陸俱進。唐將魏凌為先鋒，劉志、萬玄為副將，孝恭自引兵為後隊，浩浩蕩蕩殺奔巴陵而來。
　　細作飛報江陵來，時蕭銑以罷兵、分散軍人於各處屯田，止留宿衛軍士數千，聞唐兵至，倉猝召兵。其兵皆在江嶺之外，道途阻遠，不能遽集。聞急報，銑荒聚眾商議，令文士弘為主將，丘和、高士廉為先鋒，盡起江陵現兵以迎之。丘和、高士廉各引一大隊橫衝，絕清江口，其餘小船皆屯內港。艨艟上各設強弓硬弩十餘張，並大索係定水面上，唐兵一至，數百小船鳴鼓先進，艨艟上鼓響，弓弩齊發。軍不進，約退數里水面。
　　有劉志與萬玄曰：「事已至此，不容不進。選小船一百隻，每船軍士五十人，二十人撐船，三十人各披兩副甲，手執鋼刀。
　　劉、萬二將持刀在前，不避矢石，直至艨艟旁邊，砍斷大索，艨艟橫，志、萬玄各飛上艨艟，砍死高士廉。丘和棄船而走。
　　魏凌看見，跳下小船，自舉櫓棹，直入船隊。劉萬二將放火燒著餘船，四散而走。丘和急待上岸，魏凌不捨，趕到根前，一刀當頭砍翻，梁將文士弘岸上引軍來迎，唐諸將皆要爭功，一齊上岸掩殺，其勢不可當，梁軍大敗。文士弘慌忙而走，正遇唐大將殷開山匹馬來到，手腕初交，挾士弘於馬下，到船中來見李靖。李靖大怒，睜目視之曰：「汝等累犯吾境，罪不容誅！」呼左右命做檻車盛之，待捉蕭銑，一發回長安，叫先監了文士弘。此時獲得梁鬥艦千艘，李靖使孝恭盡投之江中，諸將皆曰：「破敵所獲，當籍其用，奈何棄之以資敵？」靖曰：「蕭銑之地南出領表，東拒洞庭，吾懸軍深入，若攻城未拔，救兵四集，內外受敵，進退不得，雖有舟楫，將安用之？今棄舟艦，使塞江而下，若救兵見之，必謂江陵已破，未敢輕進，往來覘伺，動淹歲月，吾之取必矣。」眾將曰：「將軍神機妙算，非眾等所及也。」便催三軍，不分星夜，攻打江陵，活捉蕭銑。諸將得令，奮力向前。蕭銑性命如何？
　　總批：蕭銑，故梁子孫。因隋之亂，保據荊楚，欲復先業，□□□□□□□□孝恭與李靖率師伐之，是亦不□□□□□□□□□鬥艦千艘，盡投之江中，令救□□□□□必謂江陵已破，未敢輕進，此亦軍中之□□神機妙算云。
　　 
　　


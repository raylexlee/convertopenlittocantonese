

    
	
		
			第六十三回　　李世民興兵伐鄭
			　　武德四年夏四月，秦王上表云：「王世充數侵疆界，累犯中原，若不剿除，必為後患。臣乞與李世績統領大兵，共入洛陽，剿除奸黨。」唐主從之。時世績按制河東未回，唐主差使宣召星夜還朝商議。及世績回，唐主以秦王之言問之，世績曰：「臣往河東看探，亦有此意，可乘此伐鄭也。」唐主封秦王為天策上將，領司徒職，尉遲恭為大將軍，世績為軍師，點起大兵四十萬，直向洛陽進發。當日秦王遣行軍總管史萬寶自宜陽南據龍門，劉德威自太行東圍河內，王君廓自洛口斷其餉道，黃君漢攻回洛城，其餘諸將分道而進。大軍屯於北邙，報入洛陽來。此時王世充歇馬多時，每日教演軍馬，意欲西征。聽得飛報消息；鄭主王世充升殿，近臣奏曰：「今唐兵已到新安，前軍陣於慈澗城之西，早乞發兵破敵。」鄭主問於群臣：「誰可為元帥，以退唐兵？」內史令長孫安世出班奏曰：「大想先朝用大將，所到皆克，陛下何不拜郭士衡為大元帥以退唐兵？」
　　鄭主准奏，即宣大將軍郭士衡至殿下，鄭主曰：「今唐李世民領兵入境，卿安忍坐視而不救之？」士衡曰：「臣才疏智淺，不稱其職。」長孫安世曰：「將軍是社稷之臣，不可固辭。」
　　士衡曰：「臣受國恩，安敢少辭，願乞一人為副。」鄭主令士衡自舉之，士衡曰：「臣舉太原陽曲人也，姓薛名德音，官授黃門侍郎。」鄭主准奏，拜郭士衡為都總管，授元帥印，薛德音為總管，命桓法嗣為軍師，段達為先鋒，選撥軍馬二十餘萬，當年出師。鄭主御駕親征，軍馬出屯慈澗之西，秦王兵屯新安下寨。士衡與德音、段達共議進敵之策，當日使人先下戰書，次早兩軍相近，列成陣勢於新安之野。唐兵遠見對陣鄭兵甚是猛烈，唐陣旗門開處，一面皂旗有六個雪白字「朔州尉遲敬德」，旗下尉遲恭出馬，青袍鐵甲，竹節鋼鞭烏騅馬，背後數十個軍士跟隨而出。鄭陣中段達認得是尉遲恭，揚威喝曰：「定陽小輩，負主匹夫，何人來侵吾鄭境邪？」敬德在馬上問曰：「此何人也？」隨從軍士曰：「此鄭前部先鋒段達也。」敬德大笑而罵段達曰：「吾奉唐主詔，來取王世充之頭，量汝疥癬小兒，吾不殺汝，快換世充自來。」段達大怒，縱馬而出，直取敬德。敬德拍馬來迎。鬥不數合，敬德砍中段達咽喉，即死於馬下，直殺過鄭陣來。箭如雨下，敬德引兵回至渭北屯住，使人於秦王處報捷。
　　卻說王世充升帳，使流星馬探鄭兵大折一陣，段達沒於軍中。世充大驚曰：「人言敬德英勇無敵，吾今日方信。」請眾將商議，都皆到了，張童仁曰：「吾來日與敬德共決死戰，誓無還之禮。」次日，上馬引軍前進。敬德亦引軍來，兩陣對圓，二將齊出，敬德曰：「來者何人？願通姓名。」童仁曰：「吾乃張童仁是也，今奉鄭主詔，特來取汝首級，汝若怕死，下馬投降。」敬德聞言大怒曰：「世人聞吾之名，皆縮首遠避，量汝只是一小卒，何敢藐示於吾？可惜吾之鋼鞭砍汝鼠輩。」
　　言訖，縱馬舞鞭，直取童仁。童仁拍馬來迎，戰上十餘合，童仁撥回馬拖刀便走，敬德自後趕來。只聽得唐軍鑼聲大振，敬德恐後軍危急，慌回來，卻原來是軍士見童仁本事，疑彼使拖刀計，特地鳴金收軍。敬德回問有何事故，軍人曰：「吾等聞童仁極是有勇，戰數合便走，恐中有詐，故急收軍。」敬德曰：「若不收軍，已被吾劈死此賊耳。」敬德收軍下寨，哨馬飛報鄭營，王世充曰：「唐兵累戰得勝，又進兵青城，欺吾太甚，來日可嚴整隊伍，大展旌旗，吾自出陣前用一席話，可叫李世民拱手而伏之，唐兵不戰而自走也。」
　　眾將大喜，當晚傳令，來日平明進兵。列成陣勢於青城澗左岸之野。遠見對岸唐兵依次而出，上首是秦王，下首是李世績，前部先鋒馬三保捏住陣腳。探了出軍，前請對岸主將打話。
　　鄭兵陣中門旗開處，張童仁、郭士衡分左右而出，各持兵器，列於兩旁。次後鄭將一對對分列在門旗影裡，中央是王世充，全裝披掛，金盔金甲，橫槍立馬。唐將望見，傳言世充自來，秦王曰：「此賊自來，必有詞說也。」世績曰：「吾已用計，四下埋伏兵去了。」
　　秦王縱馬，左右緊隨，出於陣前，世充亦縱馬而出，隔澗大呼秦王曰：「汝今引兵侵奪吾境，吾有一言，令汝靜聽：昔隋失其國，天下分崩，長安、洛陽各有分地，吾嘗自守，不敢西顧。熊、谷二州迫在度內，吾所以不取者，欲以敦鄰好也。
　　今王遠涉吾地，度越三崤，績糧千里，勤師遠出，將欲何求邪？」秦王曰：「四海之人，皆承大唐正朔，獨汝執迷不服。東都士民來請王師，討汝欺君罔上之罪，汝若早降，饒汝性命，富貴可保；倘若遲誤，粉骨碎身，悔無及矣。」世充曰：「唐鄭交兵，互有勝負，汝亦不能全勝，吾亦未必全敗。古人有云：『天時不如地利，地利不如人和。』吾寧讓山南二十五郡歸屬於唐，與汝講和罷戰，指潼關為界，各自管理，今後永不相犯，免見生靈塗炭，豈不可乎？」秦王曰：「天無二日，民無二主，唐得正朔相傳，汝是羌胡小卒，亂我中原，豈有相容之理？吾今誓欲剿滅群凶，天下合一，歸於我唐，誰來與汝講和而瓜分境土乎？」秦王回顧曰：「汝等敢過澗衝突鄭兵否？」
　　言未絕，屈突通引步卒五千從下流頭先渡過對岸，隨後秦王令諸將一齊擁進。鄭陣中一將呼延壽驟馬挺槍來迎，屈突通一騎馬、一條槍直取呼延壽。秦王示之曰：「有此虎將，何懼一世充乎？」遂令催兵擂鼓，以助軍勢。呼延壽只待要走，耶律希聖見呼延壽遮攔不住，揮刀縱馬而出，唐將馬三保看見，一騎馬、一口刀飛出。屈突通大喊一聲，一槍刺呼延壽於馬下。
　　希聖大驚，措手不及，被馬三保一刀斬之。二將拍馬來戰，鄭主與諸將慌入本陣。秦王鞭稍一點，大勢軍馬一齊掩殺，各道總管同時俱進，各要爭功，奮力向前，自辰至午，斬首八千餘級。鄭主引軍望南奔走，前面一軍來到，為頭乃是唐將史萬寶。
　　鄭主大慌，前史萬寶、後尉遲恭趕來，兩軍夾攻，四下無路。
　　忽聞喊聲，郭士衡引軍殺入，救鄭主出，御林軍奔潰。
　　正走間，前面又二軍到，郭士衡出馬迎之，乃鄭將董濬，合兵一處。後面唐兵大至，前到北邙山，郭士衡引軍上山，時山下喊聲起，唐大隊人馬已到，周回把北部山圍住。鄭主叫董濬、郭士衡死據其山，鄭主遙望遍野重疊死屍。圍至次日，唐兵越厚，四面放火燒山，軍馬亂竄。忽見火光中一將引數千騎殺上山來，鄭主視之，乃張童仁也。童仁曰：「四下火光逼近，不可久停，請陛下走還洛陽城，定計退敵。」鄭主曰：「誰可斷後？」董濬曰：「臣願舍死以當之。」
　　其日黃昏，郭士衡在後，張童仁在前，冒煙突火下山，留董濬當後。唐兵見鄭主走，皆要爭功，並進軍突火而來。鄭主叫隨行軍士盡脫衣甲，疊於山路而焚之，以絕後軍。正走間，陶武欽引一彪軍馬從山坡後轉出，截斷鄭主去路。鄭主曰：「吾死於此地矣！」郭士衡、張童仁前來衝突，被亂箭射回，二將各帶重傷，廝殺不得，背後喊聲又起，秦王轉山路殺出兵來。
　　正在危急之際，忽然陶武欽兵紛紛落澗，滾滾投崖，一軍人馬殺到，為頭領兵乃單雄信。且看雄信如何救駕。
　　總評：王世充數犯中原，致勞唐主親征，時將士如雲，而敬德尤英雄無敵，是以鄭兵雖猛，而願割山南一十五郡來和也。庸知天無二日，民無二主，堂堂中原，誰肯與之瓜分境土乎？及陶武欽截斷去路，吾不知單雄信其能保駕否。
　　 
　　


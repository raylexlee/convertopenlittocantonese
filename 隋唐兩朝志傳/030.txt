

    
	
		
			第三十回　　楊義臣遺書睡榻
			　　次日，黑闥使副將高雅賢傳令，列開西角一路，兩邊刀槍劍戟擺列成行，四下使人告士卒曰：「今聊城已破，化及被擒，汝等家屬皆在關中，或欲回見父母妻子，或願投降夏國，以立功名，悉去兵器，皆從西門而出。若願隨逆賊死於此者，聽其自便。」圍陣中一呼，但〔見〕士卒拋戈棄甲，皆望西門而走。
　　高雅賢坐於圍外，逐名放出。其西回關中者，另下一營，待奏過夏主，令人馬護送。願投夏國者，另下一營，錄其名職，奏聞擢用。比及黃昏左側，圍中士卒離散殆盡。
　　智及見了，仰天哭曰：「此實天亡我也！」昏絕於地。眾軍擁進，將智及捆縛，遂用檻車陷了。黑闥正在催兵前進聊城，忽人來報：聊城已破，化及丞基俱已被擒。黑闥大喜，於是即令排下慶賀筵席，邀請義臣、凌敬、高雅賢數人共飲。酒行數巡，黑闥告眾曰：「今日天賜成功，幸滅化及，明日同諸公引著大兵進入聊城，以見夏主。」當下眾將辭歸軍幕。比及次早，天色微明，只見小校來報：昨夜不見了楊太僕並其家伴。黑闥慌問其故，小校曰：「別無所遺，獨見睡榻上遺書一封，奉友人凌祭酒、劉元帥一同申意。」敬將拆開視之，單寫七言絕句二首：自古高官必險危，武昌門外柳花飛。
　　韓候苦戀淮陰職，狗死弓藏悔已遲。
　　又：掛冠玄武便休體，一別王侯竟莫求。
　　獨泛扁舟無限景，波濤西接洞庭秋。
　　凌敬看了其詩，稱羨不已。黑闥便欲引兵追之，凌敬急止之，曰：「不可，滅賊便去，夏主已曾許之。」黑闥曰：「不辭而去，終是缺禮。」敬曰：「義臣如此，真忠義人也。借夏之兵，以復君仇，今逆賊已擒，其志足矣。不聞先哲有言：『功成者退？』不必追之。」黑闥聽言，遂拔寨，齊起兵至聊城。
　　凌敬二人進見建德，奏言夜中走了楊義臣，建德大驚曰：「義臣果去，失朕之股肱矣！朕旨許言：『若擒了逆賊，放汝歸田。』今日賊已就擒，星夜逃去。朕欲成此人之名，不必追趕。」
　　建德駕入聊城，請皇后蕭氏御於正殿。建德行臣禮，朝見謝罪。立煬帝、少主兩位神主在於行宮，親率百官，皆具素服，俯伏發哀。然後聚集隋之舊臣，跪於兩旁。建德叫群刀斧手押過一千人過來，綁至化及、智及、丞基、丞趾，其黨楊士覽，跪列神主面前。閃過祭酒凌敬，厲聲叱化及曰：「逆賊匹夫，汝祖乃匈奴皂隸，豈是中國之民？世受隋恩，諂事煬帝，弒父殺兄，實汝父為之畫策。然後官封許公，汝等各授官職寵用，其餘百官皆不能及。煬帝無道，苦〔害〕生靈，汝之兄弟為帝寵臣，不能死諫，匡救其惡；行弒其君，禍延其子，牧其君后，淫亂宮闈，竊奪天位，暴虐下人。今日天人共怒，假手於我夏主，將汝父殺戮於市，以謝天帝，汝有何言？」
　　化及低首無語，建德即命武士綁化及於柱上，以刀剮之，梟下首級，用木匣盛之，遣將高雅賢將首級傳送江都。此時隋義成公主在突厥，遣使來迎蕭后，故建德遣高雅賢率領騎兵一千護送蕭后與南陽公主，並化及首級同至江都。建德教推過楊士覽、朱海來，建德問曰：「你有何言？」士覽等終不答。建德怒，教推斬之。押過鄭善果來，即令放之還鄉，其餘賊黨，盡皆斬訖報來。
　　建德即日遣使奉表稱臣，報聞於東都。隋皇泰大喜曰：「化及已戮，二帝之仇得報，朕無憂矣。今又有此人肯如此赤心輔國，何隋祚之不立乎？」遂封建德為夏主。建德受詔，收其傳國玉璽，諡煬帝為閔帝，封煬帝之孫楊政道為勛國公，封裴矩為左僕射，崔君肅為治中，何稷、柳調為左右丞，虞世南、歐陽詢為太常卿，其餘官員，隨才授職。其隋朝府庫金銀、寶貝、綵帛、綾錦、宮娥、采女悉以分為四分，遣人送至唐營淮安王處，及魏公李密、世績二處，以報同謀滅賊之功。建德所得，盡皆給散軍士，諭功升賞。麗泉詩云：
　　化及無知擅大權，荒淫宮苑罪無邊。
　　兩朝帝主遭奸弒，四海生靈盡倒懸。
　　力斬同僚憑士覽，謀誅逆賊是高賢。
　　世間造惡終須報，上有無窮不老天。
　　當日大事既定，建德下令班師。
　　卻說李密攻滅化及，與建德分得金帛寶物極多，報入洛陽。
　　王世充聽知此事，心甚不忿，又聞李密還兵金墉，勁兵良馬多死，世充即欲引兵擊之。衛士張永通曰：「今密勢大，未可與爭舉。吾聞唐王累有東征之意，知我兵出，彼必領兵乘虛而來，何計可敵；進則密拒於前，退則唐襲於後，那時進退兩難，不如令人結好李密，以立根本，休養士馬，多積糧草，以成其鼎足之勢。況是累與之戰，互有勝負，何必便欲擊耶？」世充乃止。
　　正值人報唐遣使者楊通、張千資書前來招諭世充，世充接書，拆開讀之，書曰：竊謂，王綱失道，群雄卓立，龍爭虎鬥，終歸於真主，此蓋天命去就之理也。自古帝王建國受命，而王者莫非在乎中土。
　　河圖洛書，又法則之，以興洪業，莫不由此，亦未有顛覆者也。
　　隴據隗囂，倚仗而亡，蜀據子陽，恃寵而背，前世覆車之敝，可不鑒哉？
　　今朕受命於天，坐鎮長安，東蕩西除，四夷賓伏。汝王世充固常恪守臣職，義存大禮，遜辭謙讓，早赴長安。執贄以禮，皆前哲歸命之典，朝賀稱臣，仍舊封高官之職，惟詔奉行。
　　世充讀罷大怒，扯碎其書，即拔出佩劍，欲斬來使。楊通高聲叫曰：「兩國搆怨，何斬來使？不乾小人之事。」世充罵曰：「匹夫逆賊，彼此一體。皆是隋臣，吾亦欲入長安久矣。
　　顧以幼主尚在之故，未曾舉事。汝有何德，以居大位，敢以書來招我？偏汝入長安受得代王禪位，以做天子，我在東都奉立皇泰，做不得天子邪？」手持寶劍，遂斬楊通於階下，復又挺劍來斬張千，眾將曰：「不可，斬其一使，實為矯抗，豈可再乎！不若且將張千割去其耳，放其歸國，令備細奏聞，看李淵喜怒如何。」世充遂按劍不斬，卻將張千割去兩耳放還。世充叱曰：「留汝殘軀，以通消息。」張千抱頭鼠竄而走。麗泉詩云：
　　堪笑洛陽王世充，楊通斬首說英雄。
　　軍門素服何無志，千載令人笑語中。
　　總評：商紂既亡，子孫皆臣服於周，惟妹土頑民，乃有哀號呼天，欲紀其緒者，未聞殷之賢臣為紂斬衰躄踴，敬事妲巳者。□□煬之惡，浮於商紂，建德於是數化及弒逆□□□而殺之可也，至為昏煬發喪，拜謁蕭□□□□不當，何足以感動人心？其視漢祖之為□□□矣。
　　 
　　


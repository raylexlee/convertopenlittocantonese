

    
	
		
			第七十五回　　秦王謀據洛陽城
			　　建成抱秦王而言曰：「吾兄弟之恩，誓不敢忘。」於是盡歡而散。秦王歸還西府，酒尚未酣，將至夜半，秦王口叫疼痛之聲不絕，忽然昏倒於地，不省人事。奉侍宮人驚慌，手足無措，不知所為。左右侍衛前來急救。須臾，秦王徐徐復甦，自覺腹中展動如雷而響，口吐鮮血約有數升，流於地下，火起三尺，金磚迸裂。原來天子有百靈咸助，秦王真命之主，果有洪福，故雖鴆酒入內，不能為害。隨喚太醫奉獻湯藥，延至次早，遂得平復如舊。眾將皆來視疾，秦王曰：「夜來偶有彩薪之憂，十分狼狽，因吐血數升，更得急進湯藥，此病即愈。」眾將曰「此疾莫大之憂，實太子、齊王之計，夜飲其酒，乃毒酒也。大王洪福，得以不死，不見昨日席上之風景乎？」秦王曰：「吾兄弟恐非此等人，肯下此毒手。」眾將曰：「大王到此，尚自執迷如是。大王讀聖賢書，識古今事，不聞昔春秋時小白、子糾之事乎？不如早圖，免生後患。」當日眾論紛然，秦王曰：「待我報告父皇，看說甚來，然後方好舉事。」
　　秦王進見唐主，具奏建成、元吉邀飲中毒之事。唐主曰：「大事已定，焉有此理？朕實不信之。然首建大謀，削平海內，皆汝之功，吾欲立汝為太子，汝固辭不從；且建成居長，為嗣日久，吾不忍奪也。今觀汝之兄弟似不相容，若同處京邑，必有紛競，當遣汝還行台，居於洛陽，自陝以東皆汝主之。仍命汝得建天子旌旗，如昔漢朝梁孝王都於洛陽，以擊破吳楚有功，得賜旌旗車服，出警入蹕，擬於天子。汝意如何？」秦王泣曰：「非所願也。古人有云：『始於事親，中於事君，終於立身。』豈敢遠離膝下！今天下已定，雖得昏定晨省，定為美事，何望居大位乎？只吾兄弟其意甚歹。」唐主曰：「陸實，漢臣也，尤遞遇諸子。況吾為天下之主，何地莫非吾臣，汝居洛陽，猶在吾也，何用悲耶！」秦王不敢辭，乃再拜而退，便欲起行。
　　卻說建成等謀曰：「秦王得土地甲兵，必為後患，留之京師，只一匹夫耳。若使之出外，更添牙爪，即不能制矣。」元吉曰：「不如先謀殺之，以定大事。」乃與後宮妃嬪日夜在唐主面前言：「秦王左右皆山東之人，聞還洛陽，皆欣然而喜，觀其心志，不復來矣。」唐主果信以為實，遂止其事，使不得行。元吉乃背地奏於唐主，請殺秦王，免生後患。唐主曰：「彼有定天下之功，罪狀未著，何以為辭？」元吉曰：「但應速殺，何以為辭。」唐主終不聽。
　　早有人報入秦府，秦府僚佐皆驚慌，不知所出。房玄齡謂長孫無忌日：「今秦王兄弟嫌隙已成，一旦襯機竊發，豈惟府朝塗地，乃實社稷之憂，此事如何？」無忌日：「既已事泄，莫若勸秦王行周公之事以安家國。存亡之機，正在今日。」無忌遂以告知秦王，秦王曰：「雖有仇敵，無可奈何。」正值杜如晦自外入，秦王曰：「玄齡眾人勸我舉兵，早定大位，汝以為可否？」如晦曰：「玄齡金石之言，可從其請，今不早圖，恐有後悔。」秦王聞言，沉吟半晌，忽尉遲敬德入見，秦王曰：「汝來何意？」敬德曰：「適因太子、齊王遣人密贈金銀器皿一車相贈，欲以誘引敬德，使為彼用，某固辭不受，其人已去，故來告知。」秦王曰：「吾素知公忠義之士，心如山嶽，雖積金至鬥，亦不能移汝之志矣。」程知節進曰：「大王股肱羽翼盡矣，身何能久？今太子、齊王欲謀大王，先去羽翼，以孤大王之勢。又譖知節出為康州刺史，知節誓死不去，願早決計。」秦王曰：「眾言雖當，奈吾父在上，恐怒見罪，實招不孝之名。」知節曰：「事不早決，悔無及矣。」
　　卻說建成在東宮謂元吉曰：「秦府智略之士所可憚者，獨房玄齡、杜如晦耳。」元吉曰：「然。」於是相共譖之於帝，使秦府將士皆出鎮守外郡，惟長孫無忌與其舅高士廉、將軍侯君集及尉遲敬德數人在府，是秦王心腹之將，日夜勸秦王決計。
　　秦王猶豫，問於李靖及李世勛，所言皆同。
　　當日正值突厥入塞，邊關報急，建成薦元吉領兵擊之，元吉乃請尉遲敬德與之共行，又悉間秦府精銳以益其軍。率更丞王晊密來告於秦王曰：「適聞太子吩咐齊王，言秦王羽翼已去，無能為也，汝若兵行之次，吾與秦王餞行在昆明池，汝可使壯士拉殺之，吾再遣人說帝，授我以國，而立汝為太弟。」秦王聞言大驚，遂將此言以告長孫無忌，無忌慌聚眾將商議，請秦王先事圖之。秦王歎曰：「骨肉相殘，古今大惡，吾誠知禍在朝夕，欲俟其發，然後以義討之，不亦可乎？」尉遲敬德曰：「人情誰不愛其死，今眾人已死，秦王乃天授也。大王不用敬德之言，敬德將竄身草澤，不能留居大王左右，交手受戮也。」無忌曰：「不從敬德之言，無忌亦當相隨而去，不能服事大王矣。」秦王曰：「公更圖之。」敬德曰：「大王素所畜養勇士八百餘人，今已入宮擐甲執兵，事勢已成，大王安得已乎？」秦王訪之府僚，皆曰：「元吉凶戾，終不肯事其兄。嘗謂護軍薛實曰：『但除秦王，取東宮如反掌耳。』彼與太子謀亂未成，已有取太子之心，亂心無厭，何所不至。若使二人得志，天下非復唐有，大王奈何徇匹夫之節、忘社稷之計乎？」
　　秦王猶自沉吟，眾將又曰：「大王以舜為何如人？」秦王曰：「聖人也。」眾曰：「使舜濬井不出，則為井中之泥，涂廩不下，則為廩上之灰，安能澤被天下，法施後世乎？是以小杖則受，大杖則走，蓋所存者大也。」秦王曰：「凡事三思而行，勿令後悔。可令術士卜其吉凶。」適值幕僚張公謹自外入見，秦王曰：「來得恰好，正欲令人請汝卜其吉凶。」公謹取龜投地曰：「卜以決疑，今事在不疑，尚何卜乎？卜而不吉，豈得已乎？」秦王意遂決。
　　總批：秦王是真命之主，故居鴆酒入內，不能為害。議居洛陽，乃出於父皇之意，非謀據也。而建成、元吉卻慮為後患，必欲計殺之，何骨肉相殘之甚乎！
　　 
　　


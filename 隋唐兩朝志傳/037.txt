

    
	
		
			第三十七回　　殷開山獨戰四將
			　　李密自到長安，帝待之甚厚，或三日、五日設一大宴，則命眾謀臣、武士侍立於側，以親情待李密，筵上分座。比及送回，已撥綾錦百匹、金銀器皿俱全。帝雖敬禮如此，而李密之心終不自安。原來李密投唐之時，因秦王往隴西征薛仁杲，不在朝內，故受其降；若使秦王在內，豈肯容之、而復以獨孤公主嫁李密乎？
　　卻說薛仁杲乃薛舉之子，隋大業十三年，薛舉收集人馬數萬餘人，據於隴西，自稱西秦霸王，改元興元。後至武德元年八月，眼瘤突睛而死。仁杲年十六歲，文武兼備，性剛好殺，遂即父位，以領其眾。先為太子之時，與諸將不和，互相妒忌。
　　及即位，眾心自相猜懼，由是國勢浸弱，帝乃命秦王舉兵討之。
　　秦王領命，次日，調遣人馬，遂以房玄齡、杜如晦為左右軍師，使馬三保為先鋒，劉弘基、殷開山為護衛，大發精兵十五萬，殺奔西秦而去。
　　哨馬報於仁杲，仁杲大驚，遂問於群臣曰：「李淵無故遣子世民興兵犯境，誰敢引兵拒之？」陳斯鉞曰：「若唐攻打之時，切不可輕出，弓箭炮石不許亂發。唐兵千里而來，難以久住，待糧盡退去，用兵擊之，一鼓而可擒矣。」仁杲曰：「吾有十萬之師，兵精糧足，可以拒敵，豈待兵臨城下，坐以待死。」遂不聽斯鉞之言，令羅宗睺為元帥，韓簡為先鋒，梁師成副之，鄧貴、許華為左右隊，鄭慶、李如圭為保駕，率精兵十萬出城。仁杲所騎之馬高有丈餘，名曰小駟。出師之次，其馬悲嘶不止。鄭慶進曰：「古者，王侯出征，必乘本國所產之馬，蓋其馬生本土，知其人心，安其教訓，服指道路，所以戰無不克。今臨大敵，而乘異產之馬，恐不利也。」仁杲叱曰：「此馬，吾之所愛，不必多言。」遂望唐而進。遇於高墌，相去六十里下寨。次日，使韓簡挑戰，唐使馬三保出迎。二人戰上三十餘合，不分勝負，引兵各回本寨。仁杲問韓簡曰：「唐兵之勢何如？」韓簡曰：「唐兵鋒銳難當，其鬥志勇於我兵十倍。」仁杲叱曰：「焉有是事？我當觀戰。」次日，兩軍對陣，闐然一鼓，仁杲搶出，身披紅袍金鎧，頭戴嵌寶盔，手持長槍，身跨小駟，遙謂秦王曰：「軍旅之間，不能施禮。」秦王亦披金鎧，戴珠盔，在馬上欠身答曰：「誰怪汝來？知吾天兵壓境，速宜遠迎投降，尚敢引兵而拒敵乎？」仁果罵曰：「匹夫逆賊，何敢無狀！彼此皆是隋臣，汝為唐主，吾為西秦，興兵犯界，是何名也？吾國雖小，亦有雄兵數十萬，豈懼汝哉！」言罷大怒，拍馬持槍，直取秦王。鬥不十合，仁杲馬不慣戰，敗兵南走。秦王迫至大周山下，仁杲之兵四集，左鄧貴，右許華，前韓簡，後鄭慶，交戰秦王。秦王困於山下。
　　忽山後喊聲大振，一隊人馬殺到。當先一員大將，連聲大叫：「勿傷吾主！」眾視之，乃唐將殷開山也。開山手持大斧，舞動如飛。鄧貴見開山來得驍勇，四將持四般軍器，棄了秦王，來戰開山。開山不戀戰，殺入重圍，左衝右突，如入無人之境，前後遮攔，救引秦王殺出。四將齊追，開山且戰且走。走不五里，梁師成、馮右引兵攔住歸路。開山雖身被重傷，奮發精神，獨戰六將。六將雖困住秦王，見開山驍勇，不敢近前。自午至酉，仁杲兵漸漸圍至數重，開山告秦王曰：「秦兵大至，不可久停。」乃脫重鎧以蓋秦王，挺斧來戰六將。六將一齊迎敵，又殺三十餘合，梁師成挽弓望秦王端發一箭。原來秦王眼看得切當，低頭手接來箭，回射師成，倒翻落馬。鄧貴輪刀便砍，開山大喝一聲，先斬鄧貴於馬下。又與秦王走上二里之地，四將奮力來追。
　　正在危急，忽聽得大周山北喊聲大震，一彪人馬奔來，開山認得是唐旗號劉弘基也，遂令保秦王前走，自乃勒馬擋住秦兵，揚威大喝曰：「誰敢當先者斬為兩段！」秦兵自相回顧，逡巡不敢近。馬三保亦厲聲喝曰：「有膽力者來戰當先，何故遷延不進？」秦兵驚懼，披麾逃回，自相踐踏，死者不計其數。
　　開山追殺一陣，奪得盔甲馬匹而還。麗泉觀此，有詩贊云：
　　仁杲交鋒高墌地，開山臨敵獨盤桓。
　　一枝斧動兵心落，百石弓開將膽寒。
　　出入大周龍滾滾，折衝秦陣虎嚎嚎。
　　秦王不有英雄將，爭脫重圍奏凱還。
　　開山既保秦王歸寨，史岳、王常皆因敗兵來會。秦王顧諸將曰：「此陣若無開山，險陷性命於數人之手矣！」開山解下衣甲，身上矢石之傷浸透重鎧。秦王看見，嗟歎不已，命排筵重賞開山。房玄齡曰：「秦兵得勝，明日必令挑戰。」秦王曰：「何以破之？」玄齡曰：「兵臨彼境，深入重地，難以久持，只宜設計以破之。」乃令劉弘基引一枝軍伏於高墌西北污泥澗畔，聽舉火為號，出擒秦兵。又令白顯道領一枝兵伏於大周山下，以截秦之救兵。又令史岳、王常各引兵五千從秦兵寨後抄出，奪其糧草、器械。又令馬三保率鐵騎五千，保秦王親自挑戰。調遣已訖，諸將各領計而行。房玄齡、杜如晦與李靖山頂舉火，號令諸將。
　　次日，秦兵果來挑戰。秦王披掛，與馬三保等出陣。仁杲聞秦王又出，欺其怯弱，便出陣前，更不打話，輪刀直取秦王。
　　秦王迎敵，殺不數合，秦王敗走，仁杲拍馬後追。秦王且戰且走，玄齡在山上見仁呆追入污泥澗，遂放起火炮來。唐兵四起，劉弘基引兵先迎秦王渡澗，韓簡、羅宗睺後面迫至，馬瘦力劣，跳不過澗，連人帶馬，一齊陷於污泥。泥深數丈，掙躍不起，弘基厲聲一呼，鉤鐮手兩下齊出，將韓簡、羅宗睺搭倒獲之。
　　仁杲在後，見前二馬陷泥，亦不來趕，勒馬而回。鄭慶、許華聽知二人被擒，正欲殺來，被殷開山擋住來路，斬鄭慶於馬下。
　　許華抵死欲進，忽小卒馬後報曰：「唐兵抄入大寨，焚吾糧草，將衣甲器械盡奪而去。」華聽言大驚，遂抽兵救寨。
　　此時開山追於後，史岳、王常攔於前，三將夾攻，斬其副將孫伯。華力戰而出，唐兵左右衝突於高墌山下，秦人首尾不能相救，士卒大潰，斬首數千級。仁杲與諸將走入城，堅閉城門。秦王親率二千輕騎追之，諭諸將曰：「破竹之勢，不可失也。」遂進至城下，圍裹數重，如鐵桶相似，水泄不通，喊聲大振。仁杲自登城觀看，唐兵八面，分佈整齊，軍馬雄偉。比及夜半，守城軍士自相謂曰：「今唐兵鋒勢甚銳，難與為敵。仁杲豈秦王之對手？死在旦夕，不如歸附秦王，免受刀劍之苦。」至是互相拋戈棄甲，爭自投下。
　　仁杲見軍士離心，各無鬥志，計窮策盡，遂大開城門，負袒投降。城內百姓，香花燈燭，迎秦王入城。安撫軍民，籍其戶口、糧米之數，金銀、彩絹、珠玉封號在庫，止帶仁杲並羅宗睺數人赴長安面君，其餘將土俱各仍居原所。令李靖權守其城，以候聖旨定奪。是日秦王設宴，犒勞三軍，拔寨而起，奏凱還朝。麗泉詩云：
　　縱橫戰馬滾紅塵，仁杲無謀糞土臣。
　　不是世民謀略遠，焉能一鼓滅西秦。
　　秦王子了西秦，早有小校飛馳長安報捷。帝大喜，謂裴寂曰：「卿昔教朕受降李密，今日世民得志，必不利於密矣。」
　　寂請問故，帝曰：「世民與密本勢不兩立，每欲報密之仇，而不可得。今奏凱還朝，其氣昂昂，見聯納密之降，又妻以公主，其心愈忿，必不肯容。卿有何策？與朕謀之。」寂曰：「此事甚易，只叫李密遠接秦王百里之外，曲盡臣禮，豈有人以禮來迎、而遽殺之乎？秦王雖怒，見之意必稍解。待其入朝，陛下美言諭之，必無害矣。」帝曰：「卿言當理，亦良策也。」急令宣入，帝謂李密曰：「卿自來此，與世民未嘗覿面，朕恐世民懷念舊恨，不利於卿。卿可遠接，曲盡人臣之禮，勿使有失。」密曰：「臣自投拜，期在犬馬之報，此事全托陛下天威。」
　　帝曰：「無妨，卿可速行。」密辭唯唯而退。畢竟還是如何？　　
　　總批：仁杲兵敗南走，秦王乘勝而追，豈意其四集之兵交戰，及被困於大周山下乎。猶幸有開山驍勇，獨與六將相持，卒保秦王之出重圍，一鼓而滅西秦，固其謀略然哉。吾不知秦王奏凱之日，尚與密懷舊恨否也。
　　 
　　


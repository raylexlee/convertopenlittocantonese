

    
	
		
			第九十五回　　廢中宗武后專權
			　　當時番兵請降者專候將令，人已解甲，馬已離鞍。仁貴密遣秦懷玉領兵五千，去天山十里、地名淯水，掘下土坑，深數十丈。次早令將士大驅人馬，將降兵引去，推落坑中。可憐十萬之眾，皆被土掩而死。仁貴歎曰：「吾雖有功，於己必損壽矣。生靈塗炭，吾之過也。」九姓將帶軍馬盡數坑之，只走脫了葉護兄弟。後人有詩云：
　　仁貴行兵征九姓，天山果在須臾定。
　　雖然為國有功勛，屈死夷人十萬命。
　　仁貴親帶數百輕騎，往間道抄出磧北，擊其餘眾。正遇葉護兄弟三人，逃奔突厥，俱被仁貴執之，押赴唐營。仁泰悉令斬之，九姓遂定。仁泰下令班師，軍中歌曰：「將軍三箭定天山，壯士長歌入漢關。」大兵還入長安，仁泰二人進朝，拜見闕下而言曰：「臣不能速平九姓，使陛下旦夕懷憂，臣等之罪也。」帝大喜，設太平筵宴，重賞三軍。
　　卻說帝自定九姓之後，四海清平，前後八年，在後殿無事。
　　當夜閒行，仰觀天文，忽然失驚曰：「將星失位，主亡一將，此是凶兆。」次早急出前殿，謂近臣曰：「朕仰觀星象，見將星失位，聽聞李世績沾病在牀，不知如何？」言未絕，忽報世績府下一子來見陛下。帝愕然曰：「茂功休矣！果然應在此人身上。」其子入拜於地，哭曰：「臣父昨夜已命絕矣！」眾者大驚，帝歎曰：「世績安國大才，先朝老臣，今亡，使國家失一棟樑，朕失一股肱矣！」於是下詔，諡李世績為將軍貞武侯，敕葬長安城內，立廟四時享祭。績死年八十，總章二年秋八月下旬也。其追諡詔曰：世績昔從帝，功跡既著，朕以壯年，累瀕艱險，賴持忠順，濟於危難。夫諡所以敘元勛也，謹按諡法，有謀善斷曰貞，戰勝攻取曰武，故特賜大將軍貞武侯，主者施行。
　　史官作世劫廟贊云：
　　開國功勛大，興邦名譽彰。
　　降唐賜姓李，啟魏獻黎陽。
　　義膽包身體，忠心並日光。
　　流芳青史冊，應是與天長。
　　又詩贊云：
　　百萬貔貅對陣衝，西除東蕩掃群凶。
　　唐朝若戰全身者，惟有曹州徐茂功。
　　世績為將，有謀善斷，與人議事，從善如流。戰勝則歸功於下，所得金帛悉散之將士，故人思致死。所向克捷，臨事選將必察相，其狀貌豐厚者遣之。或問其故，勛曰：「薄命之人，不足與成功名。」閨門雍睦而嚴，其姊嘗病，績已為僕射，親為之煮粥，風回斷其鬚鬢，姊曰：「僕妾多矣，何自苦如此？」績曰：「非為無人使令也，顧姊已老，績年亦老，雖欲久為姊煮粥，其可得乎？」至是寢疾，子弟為之迎醫，皆不聽，曰：「吾本山東田夫，遭值聖明，致位三公，年已八十，豈非命邪。
　　修短有期，豈能復就醫士求活？」一旦，忽謂弟名弼者曰：「我見房、杜平生勤苦，僅能立門戶，遭不肖子孫，蕩覆無餘。
　　吾有此子孫，謹能視之，其有志氣不倫，交遊非類者，皆先撾殺，然後以聞。」自是不復更言。
　　是時弘道元年，褒武縣奏曰：「當日卓午，從天降下天神，身長三丈餘，腳跡長尺二，白髮蒼鬚，戴黃巾，著黃裳，手持黎杖，口稱是民主，今來報汝：天下換帝，立見太平。自此於世中行走三日，忽然不見。」此時十二月，帝聽知此事，回到宮中，忽然中風，便不能言。次日病危，喚平章事裴炎、劉景先及諸大臣入宮，見帝不言，以手指太子而崩，時冬十二月壬子也。宋孫甫評曰：高宗為人，沉靜寡默，足有可稱，然溺愛衽席，不戒履霜之漸，卒使妖后斲喪唐室，貽禍邦家，可歎也夫！
　　帝崩後，百官舉哀。裴炎曰：「國不可一日無君，可立太子登了大位，然後殯葬。」於是百官止哀。是日，太子名顯者即位，號稱中宗皇帝，改元為嗣聖元年。尊太后為皇太后，政事咸取決焉。立妃韋氏為皇后，大赦天下。次年，中宗欲以后父韋玄貞為侍中，裴炎固爭，以為不可，中宗怒曰：「我便肯以天下讓與韋玄貞有何不可，而惜一侍中邪？」炎聽言大懼，乃入宮奏知太后，欲謀廢立之事。太后從之，至是選定朔旦，太后令帝升乾元殿，大會文武，但有不到者，下令斬首。是日皆到，列於班次，太后謂眾臣曰：「少帝闇弱，全無威儀，不可以掌天下，可以廢之。」帝曰：「我有何罪？」太后曰：「汝欲以天下與韋玄貞，何得無罪？」遂令李義甫將交天策文宣讀，策文曰：高宗不幸，倏然已棄天下。嗣子承紹，海內仰望太平；而帝天資輕浮，威儀不格，甫在喪幃，忘哀如故，凶德彰著，淫穢發聞，今又欲以天下輕付外人！豫王旦聖德偉茂，規矩儼然，豐下允上，堯國之表，居喪哀戚，言不及邪。抱岐嶷之性，有成周之美，聲譽羨稱，天下所聞。宜洪大業，為萬世統，可以承宗廟。廢皇帝為盧陵王，皇太子還政，應天順人，以慰生靈之望。義甫讀策已罷，太后叱左右扶中宗下殿，解其璽緩，北面長跪，稱臣聽命。中宗號哭，百官慘然。太后召豫王旦登殿，群臣皆呼萬歲。禮畢，太后囚盧陵王於別所，隨侍惟宮女二人，月給糧食。諸臣下毋得輒入，違者夷三族。可憐中宗，二月登基，至九月被太后廢之。
　　太后所立豫王旦，即睿宗也。遂立睿宗長子永平王成器為皇太子，廢中宗之子重照為庶人。
　　是年甲申歲，大赦天下，改元文明。朝廷改事，悉決於太后，居睿宗於別殿，不得有所預聞。太后臨朝稱制，又改元為光宅，旗幟皆從金色。太后兄之子武承嗣請追王其祖，立武氏七廟，太后從之。次年夏四月，太后乃遷中宗於房州，又遷於均州。時諸武佈滿朝廷，恣橫用事，唐之宗室，人人自危，眾心憤惋。自此下詔，頒行天下。時英公李敬業為柳州司馬，陰蓄不臣之心，每欲舉事，未有其由。當日聽知中宗被廢，武后當權，便欲起兵，未知勝負如何？
　　總評：世績有謀善斷，戰勝攻取，諡曰貞武，此高宗之所以敘元勛也。中宗以太子嗣位，四海仰望，而武后當權自恣，卻廢為盧陵王，則其毒害朝廷亦甚矣。時諸武用事，而唐之宗室寧不人人切齒哉。
　　 
　　


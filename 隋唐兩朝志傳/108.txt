

    
	
		
			第一○八回　　馬嵬驛楊氏伏誅
			　　次日，玄宗行至馬嵬驛，將士饑疾，不能行動，皆懷憤怒。
　　陳玄禮與眾將共言此禍皆由楊國忠，致有今日，謀欲誅之，猶豫未決。忽值吐蕃使者二十餘人攔路，互相啼哭，跪在國忠馬前，訴以無食。國忠尚未及對，軍士大呼曰：「國忠與胡虜謀反，此賊不殺，更待何日？」一齊奔向前，共刺殺之，以槍揭出其首於驛門外，復來殺韓國、秦國二夫人，皆貴妃之姊妹。
　　時帝在驛庭，聞外面喧嘩，鼓噪震地，遂扶杖出馹門，慰勞軍士，赦其擅殺之罪，令收隊伍。軍士皆默然不應。帝使高力士問之，玄禮對曰：「國忠謀反，貴妃不宜供奉，願陛下割愛正法。」帝曰：「朕當自處之。」遂入門倚杖，傾首而立，沉吟半晌。六軍合辭奏曰：「養亂者國忠，招亂者貴妃。臣等即殺國忠，貴妃不宜侍側。陛下若並誅之，臣等奮力討賊矣。」帝曰：「貴妃常居深宮，國忠為亂，貴妃何以知之？」高力士曰：「貴妃誠無罪，然六軍既殺國忠，貴妃尚侍陛下左右，豈敢自安？願陛下審思之，將士安，則社稷安矣。」帝猶未忍，六軍歡呼不已。帝恐激變，不得已，乃命力士縊殺之。力士承詔人，執貴妃驅至諸佛堂，逼令自經。妃泣曰：「至尊何忍害我？」力土叱曰：「至尊為汝所害，故欲殺汝。」妃默然就死，輿屍置驛庭。帝召玄禮等入視之，玄禮乃免冑釋甲，頓首謝罪。
　　軍士皆呼「萬歲」。於是始整部伍，以為行計。後人有詩詠之曰：秋風萬騎過漁陽，天子西巡社稷荒。
　　恩寵豈因奇貨惜，是非不為祿兒防。
　　半方素練香魂斷，三尺黃泉豔骨藏。
　　一念驕奢須得禍，人君寧不戒包桑。
　　時帝哀戚彌切，至忘寢食，敕葬貴妃於馬嵬坡下。次日將離馬嵬，將士皆曰：「國忠將吏皆在蜀中，須要防其報恨，不可前往。」御史中丞韋諤曰：「不如且至扶風，徐圖進取。」
　　眾以為然，帝乃從之。不移時，父老皆來遮道請曰：「今陛下遠奔，百姓無主，我等寧為唐鬼，不作虜民。陛下請回宮闕，保守宗廟陵寢，不日勤王之師四合，必能破賊。今於此欲何往？」百姓號哭之聲聞數十里，帝為之按轡沉吟，良久，乃命太子在後面宣諭父老。父老曰：「至尊既不肯留，某等願帥子弟從殿下東破賊以取長安，若殿下與至尊皆入蜀，使中原百姓誰為之主？」須臾聚至數千人。太子不可，曰：「至尊遠冒險阻之地，吾為太子，豈忍朝夕以離左右？且吾尚未面辭，當還告至尊，更稟進止。」因涕泣，淚下如雨，遂回馬欲向西行。建寧王倓，太子之子，與李輔國執鞚諫曰：「逆胡犯闕，四海分崩，不因人情，何以興復？今殿下從至尊入蜀，若賊兵燒絕棧道，則中原之地拱手授賊矣。今郭子儀、李光弼二人在河北與賊相拒，不如遣人召還，收西北守邊之兵，與之並力東討逆賊，克復二京，削平四海，使社稷危而復安，宗廟毀而更存。掃除宮禁，以迎至尊，豈非孝之大者？何必區區溫清，作兒女之戀乎？」廣平王俶，太子次子，亦勸太子且留。於是父老一齊擁住太子之馬，不得行。太子乃使俶飛馬前去告帝。
　　此時帝去得不遠，按轡以待太子來，忽見俶至，告以事故，帝曰：「天命也，非人力所為。」乃命後軍二千人及飛龍廄馬以從太子，且諭將士曰：「太子仁孝，可奉宗廟，汝等善輔佐之。」又使諭太子曰：「汝宜勉之，勿以吾為念。西北諸胡，吾撫之素厚，汝必得其用。」太子聽言，南向涕泣而已。近侍左右之人無不下淚。太子曰：「父皇善保龍體，勉強飲食，未知何日骨肉相聚！」帝亦嗚咽泣下，於是父子相別。
　　太子去了，韋諤力請天子幸扶風。次日，帝御車馬至扶風，又無高大房屋，帝與近臣議事於茅屋中。軍士觀望，互相鎮壓，以為觀笑。公卿稍有觸犯於帝，毆罵將士，其士卒流言甚是不遜，陳玄禮皆制服不住。時值成都遣使貢獻春彩十餘萬匹至郡，帝命布列庭上，召諸將諭之曰：「朕今衰耄，托任失人，致逆朔亂常，雖遠避其鋒，卿等倉猝從朕，不得與父母妻子相別，跋涉至此，勞苦至矣，朕甚愧之。且蜀路阻長，郡縣偏小，人馬眾多，或不能供。今聽汝等各自還家，朕獨與子孫眾官前行入蜀，亦足自達。今日與汝等訣別，可共分此彩以備資糧。若歸見父母及長安父老，為朕致意，各好自愛也。」帝言罷，因泣下沾襟。眾皆哭拜地下曰：「臣等死生願從陛下，不敢有二。」帝沉吟久之，曰：「願去願留，任從卿意。」於是流言始息。
　　行了數日，得至成都，從官及六軍至者千三百人而已。是時安祿山不意帝遽然西幸，遂遣使只崔乾祐人馬，且留潼關。
　　延至十日，乃遣孫孝哲領兵入長安，遂殺了妃主、皇孫數十人，刳其心以祭。祿山之子慶緒驅百官、宮女押送洛陽。祿山封陳希烈、張均、張詔為相，其餘朝士皆授以官。於是賊勢大熾，西脅汧隴，南侵江漢，北割河朔之半。然賊將皆是粗猛之士，無深大之略，既陷了長安，自以為得志，日夜放肆，奢淫酒色，專以寶賄為事，無復西出之意，故帝得安行入蜀，坦然無事。
　　太子北行，亦無追迫之患。
　　卻說太子既留，未知所適，建寧王倓曰：「殿下昔嘗為朔方節度大使，與彼將吏往往書柬相達，俶略識其姓名。今河西、隴右之眾皆敗降賊，父兄子弟皆在賊中，恐生異變，此一路決不可去。獨朔方路近，士馬全盛。司馬裴冕今在彼處，乃衣冠名族，素抱忠義，必無二心，速往投之，此上策也。」眾皆曰：「此言甚善，殿下可從之。」於是，星夜馳奔三百餘里，得至彭原。太守李遵出迎，獻上衣食，遂至平涼。
　　卻說太子至平涼，時有朔方留後杜鴻漸、水陸運使魏少游、判官崔漪、盧簡、李涵數人相與謀曰：「平涼散地，非屯兵之所。靈武兵食充足，若迎太子至彼處，北取諸城之兵，西發河隴勁騎，南面以定中原，此萬世之基業，在此一時之舉也。」
　　盧簡曰：「正合吾意，金石之論也。宜勸太子早往朔方舉事，以遵馬嵬之命。」商議已定，乃使李涵奉箋進上太子，且籍朔方士馬、甲兵、谷帛、軍資之數以獻之。太子曰：「父皇在蜀，此事可緩圖之。」鴻漸說太子曰：「朔方，天下動兵處也。今吐善請和，回紇內附，四方郡縣大抵堅兵拒賊，以俟興復。殿下若理兵靈武，接轡長驅而進，移檄四方，收攬忠義之士，則逆賊不足屠也。」太子曰：「吾有父皇在上，此事安可行之？」眾皆曰：「留後之言是也。殿下可即大位，以承唐統，以安眾心，臣庶之幸也。」太子曰：「此事決不可行。」裴冕進曰：「今日將士皆是關中之人，日夜思歸，所以崎嶇從殿下、遠涉沙塞者，欲冀尺寸之功；若一朝離散，不可復集。願殿下勉徇眾心，以為社稷之計。」箋凡五上，太子乃許之。
　　至是，鴻漸等奉太子至靈武，是日即位，號稱肅宗皇帝。
　　遙尊玄宗為上皇天帝。大赦天下，改元至德。以杜鴻漸、崔漪並知中書舍人事，裴冕中書侍郎同平章事。是時，塞上精兵皆選入討賊，惟餘老弱守邊，文武官員不滿三十人，披草萊立朝廷。制度草創，武人驕悍，大將管崇嗣在朝堂背闕而坐，言笑自若。監察御史李勉奏彈之，係於有司。帝特赦之，歎曰：「吾有李勉，朝廷始尊矣。」
　　總評：肅宗收兵靈武，反旆而東，不失舊物，亦可謂賢矣。
　　 
　　


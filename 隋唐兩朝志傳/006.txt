

    
	
		
			第六回　　瓦崗寨群雄聚義
			　　當日三人正飲酒間，見二大漢入店飲酒，坐在凳上，喚酒保篩酒來。讓等見上首坐者，其人身長九尺，赤髮紅鬚，面如活獬，虎體狼腰，威風凜凜，相貌堂堂。讓就邀同坐，問其姓名。其人曰：「吾姓王名伯當，濟陽人也。因本處豪霸倚勢欺人，伯當殺之，逃難江湖，五六年矣。」又下首坐者，其人身長一丈，腰大十圍，眉清目秀，虯髮長髯。其人自言：「吾亦姓王，名當仁，外黃人也。今聞召募義士，前征遼東，欲往應募。路逢此兄，認是同宗，相隨到此。」遂以己志告之。五人大喜，讓曰：「隋室合休，君弱臣強，有功不賞，有罪必誅。前征高麗，率兵一百一十三萬，全師敗沒；今又欲招軍。吾觀天時人事如此，縱充得軍，亦只作刀下之鬼耳。」遂邀眾人同到寨中，共論天下之事。眾皆小於翟讓，共拜讓為兄，單雄信次之，徐世績、王伯當、王當仁為弟。
　　是日宰牛殺羊，歃血同盟，痛飲一醉；讓曰：「眼前雖有三百餘人，弓馬亦有，只恨無食，恐難存濟。」世績曰：「東郡之地，績與諸公皆為鄉里，人多相識，此處不可侵掠。滎陽、梁郡、汴水三處，魚米之鄉，富殖之地，若去剽掠，足以自給。」讓從其言，乃引眾入三郡掠劫，由是資用豐給，歸附益眾，未及數月，聚有二萬餘人。是時李密自雍丘亡命，往來於諸盜之間，說以取天下之策。初皆不信，久之，稍以為然。眾相謂曰：「今人皆云楊氏將滅，李氏將興，吾聞真命天子，百靈咸助，雖危不死。李密三遇險處，得以免死，莫非應在此人？」
　　眾皆曰：「然。」由是漸有敬密之意。而密察諸盜之中，惟翟讓最強，乃因王伯當求見於讓，為讓用計，往說諸小盜，皆下之。讓大喜，密因說讓曰：「昔劉、項皆起布衣，以為帝王。今主昏於上，民怨於下，銳氣挫於遼東，和親絕於突厥。方且巡遊揚、越，委棄東都，此亦劉、項奮起之時也。以足下雄才大略，士馬精銳，席捲二京，誅滅暴虐，隋氏不足亡也。」讓謝曰：「吾輩群盜，偷生草間，君言非所及也。」
　　時有一人姓李，名玄英，自東都逃來。經歷諸賊，求訪李密，言此人當代隋家。人問其故，玄英答言：「近來民間有謠歌曰：『桃李子，皇后繞揚州，宛轉花園裡。勿浪語，誰道許。』桃李子，『謂逃亡者李氏之子也。』莫浪語，誰道許者，密也。此言正應李密有帝王之份，天運合回。若安天下，必在此人。」讓聞言，遂與密厚，凡有所謀，即與決之。徐世績曰：「方今英雄並起，得人者昌，失人者亡。數人豈能做得皇帝？縱有士卒，必得高明遠見之人以為謀士，方能舉事也。」讓曰：「內事全仗茂功，外事盡賴玄遂為之。某與雄信、伯當只可廝殺而已。」密曰：「茂功名門達士，可事以師傅之禮。密駑鈍不才，見識褊淺，願薦一人同來相輔。」讓問是誰，密曰：「此人胸懷韜略，腹隱機謀。生而喪父，奉母至孝。其家極富，大散資財，以濟貧乏。每自負其才，恨不為時用，乃與楊玄感共謀起兵。及玄感敗滅，乃變姓名，亡命游於漢、沔兩之間，可速召之，必來相輔。乃雍丘人也，姓房名彥藻，字子輝。」
　　讓即叫李密去遍尋之，密辭讓而往。
　　彥藻接著共坐，彥藻問其故，密白以翟讓相招之意。彥藻曰：「楊玄感尚不能成事，此皆鼠輩，何足為也。薛舉久召吾往金城，吾欲往就之。」密曰：「吾亦知此輩非成立之人，奈吾無容身之處，暫為避計。潛聽童謠有云，承天運代楊氏者，必興於西南，推量事勢，當其曆數。某思終成帝業，以葉天時，是烈士謀為之秋。足下為我腹心，不須以薛舉之言而介意也。」房彥藻從其言，遂同李密來見翟讓。讓甚敬之，與之談論，終日不倦。
　　密見豪傑皆為己歸，陰有侵奪之意。無計可施，探聽術士賈雄曉陰陽占候，言無不驗，密先以白金送之，暗囑己意，一自眾人皆散，讓獨留彥藻共飲，同牀抵足而臥。過夜半，讓問彥藻曰：「方今隋室傾危，四方雲擾，欲謀大事。眾兄弟皆智謀過我，子深明易道，與我卜之，看數人孰先孰後。」彥藻曰：「吾實不能，兄長曾聞神卜賈雄否？」讓曰：「頗聞其名，未知何為神卜？」彥藻曰：「此人上通天文，下識地理，中察人間禍福。南北往來之人，皆往卜之，無不靈驗。今此人現在城南，兄長欲知休咎，何不召之。」讓大喜，即時差人往城南召賈雄。雄至，讓果以密言問之，令卜舉兵之事。雄曰：「卜得大吉之兆，貴不可言。然公自立，恐未必成；若立李密為主事，無不齊。」讓然之，雄辭而去。李密佯作不知之狀，入問曰：「適間術士所卜何事？」讓以前言告之，密曰：「吾有甚德，敢為眾主。但今四海縻沸，不得耕耘，公士眾雖多，食無倉廩，唯資野掠，常苦不給。若曠日持久，加以大敵，臨之必涣然離散。不如先取滎陽，休兵館穀，待士馬肥充，然後與人爭利，此保全之策也。」
　　讓從之，乃率兵二千，直抵金堤關下。讓全裝披掛，親冒矢石，與守關將華公逸戰上五十餘合，公逸敗走，被讓飛馬追及斬之，餘眾潰散。讓引眾入關，移兵徇於滎陽，諸縣皆下。
　　滎陽太守楊慶，會合河南討捕使張須陀領兵討讓。讓素憚須陀，欲引兵去避之，密曰：「須陀勇而無謀，兵又驟勝，既驕且狠，可一戰而擒也，吾為公破之。」讓不得已，陣而待密。乃率驍勇常何等二十人為游騎，別選精銳士卒一千餘人伏於林間。須陀素輕讓，不以為事，引兵飛奔而來。至大局山下，與翟讓相見，各將陣勢擺開。須陀出馬揚鞭，大罵翟讓：「匹夫逆賊，何故侵掠州郡？」讓大怒，拍馬舞刀，直取須陀。須陀手持開山大斧迎敵。戰不數合，翟讓大敗而走，須陀乘勢追趕。趕過山嶺，翟讓一齊鳴金，有李密、世績，右有王伯當、單雄信，四軍齊出。翟讓軍回，三路掩殺，須陀大敗。直趕入大周山下，軍士四面圍裹須陀在該心。須陀謂士卒曰：「汝等可隨我奮力殺出。」忽然大喊一聲，須陀躍馬衝開一條血路，飛騰而出。
　　回顧左右人馬不能盡出，於是復回，殺透重圍，東衝西突。馬前馬後，步軍齊搠，須陀力不能支，仰天歎曰：「兵敗如此，何面目見天子耶！」遂自刎而死。
　　李密兵入滎陽，降其將一千人。安民已定，犒勞三軍，聲勢大振。讓得密破張須陀，面有慚色，乃分兵與密，令密建牙別統所部，號蒲山公營。密持軍嚴，雖盛夏之時，號令士卒，若負霜雪。然所得金寶，即頒賜麾下，由是人樂為用。然麾下多為讓之土卒，所凌辱亦不敢報也。讓謂密曰：「今資糧粗足，意欲還向瓦岡。公若不往，從公所適，讓從此與公別矣。」乃率其輜重望東而去，密亦引西而行。
　　行至康城，說下數城，大得輜儲。讓探聽知之，大有侮心，乃回兵復附於密。密又說讓曰：「今東都空虛，越王幼衝，政令不一，士民離心。段達、元文都暗而無謀。以僕料之，彼非將軍之敵。若將軍能用僕計，天下指麾而可定也。」乃遣其黨探聽東都虛實。留守官知之，遂為守備，馳告江都。密曰：「事勢如此，不可不發。今百姓饑饉，洛口內積有餘粟，將軍若領兵襲之，彼不能救，取之如拾芥耳。發其粟以賑窮乏，遠近孰不歸附，百萬之眾一朝可集。振威養銳，以逸待勞，縱彼能來，吾有備矣。然後檄召四方，引賢豪而資計策，選驍勇而授以兵柄。除亡隋之社稷，布將軍之政令，豈不盛哉。」讓曰：「此英雄之略，非我所堪。惟君之命，盡力從事。」於是讓、密協力，自率精兵七千，星夜而去，直抵洛口。畢竟還是如何？
　　總批：群雄聚議，不知鹿死誰手。張須陀勇則勇矣，而謀則未也。
　　李密對讓數語，灑灑乎得濟天下之體，真英雄偉略乎！
　　 
　　


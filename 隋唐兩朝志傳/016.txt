

    
	
		
			第十六回　　王世充東都救援
			　　卻說煬帝在江都，各處報急，皆被虞世基隱匿不報。至是得聞大驚，便喚眾臣商議。帝曰：「李淵已陷長安，李密圍逼東都。今淵表奏，欲引兵救援，皆是虛意；稱言救援，實欲取之。朕欲征討二人，汝諸臣以為何如？」盧芳進曰：「李淵入長安迎立代王為帝，尚有尊君之義，外假仁義，其情可恕，宜以緩計圖之。李密，世之豪傑，今又遣徐世勛襲破黎陽，據守其倉，得勝兵三十餘萬，遠近攻陷，實國家之大患也。今圍逼至急，越王朝夕懸望，宜先發兵救之。」帝聞奏大言曰：「誰敢領兵前去？」一人應聲出曰：「臣雖不才，願領兵往。」帝曰：「卿去救援，破密必矣。」帝令整點人馬，急向東都進發。
　　此人是留守王世充也。世充字行滿，霸城人。身長七尺，豺聲卷髮，膂力過人。初為民部侍郎，出為江都郡丞。帝數南幸，世充能伺帝顏色，阿意順旨，陰奉遠方珍物，以媚於帝。
　　帝以世充有將帥才略，累委之捕賊，所向輒定，由是功高得寵。
　　是日世充出班奏曰：「臣舉一將為先鋒，可破李密。」帝曰：「卿舉何人？」世充曰：「臣舉河間鄭州人，姓丘名瑞，現為右將軍。」帝曰：「朕正欲用此人。」撥軍五萬，令二人領去。
　　時李密進攻東都，人報江都王世充兵來救援，遂命秦瓊各拒一處隘口，密自拒洛南，以孟讓為先鋒。秦瓊守洛北，夏琦為先鋒，兩邊皆來動兵。王世充兵至黑石，安了營寨，分兵守營，自持兵至渭北。相遇先鋒孟讓，自引軍哨出，正與世充軍相遇。孟讓欲退，手下牙將項钊曰：「今隋兵入此，若不挫其銳氣，何顏見魏公乎？」於是驟馬提槍，來與隋軍搦戰。世充自提刀出馬，與項钊交戰，只一合，斬項例於馬下，乘勢掩殺。
　　孟讓大敗，回寨去見李密。密責之曰：「不得吾令，何故輕敵，以致撓敗？」讓言項钊不聽，故有此失。李密曰：「傳下吾令，勿與交鋒，緊守寨口，以老其師。待其糧盡擊之，世充可擒矣。」王世充恐李密有謀，引兵退回下郟。
　　卻說丘瑞來見世充，問曰：「將軍既斬將，如何退兵？」
　　世充曰：「吾見李密不出，恐有別謀。」瑞笑曰：「彼有甚謀，但欲老吾師，待糧盡自獘之故。若果如此，城中越王豈坐視而不付糧乎？」世充曰：「近聞東都城內正慮無糧，只有布如山積。又聞密新得秦瓊之輩，不可輕敵。」丘瑞曰：「人皆懼秦瓊，吾獨視為小兒耳，此去必擒。」世充曰：「倘有失如何？」瑞曰：「合正軍法。」世充令瑞進兵。原來丘瑞所屯兵三萬，分為三寨，各傍險山：一名天渠寨，二名新羅寨，三名滋石寨。
　　三寨軍兵分一半去取洛北，一半守寨。丘瑞進兵前行。
　　卻說秦瓊在洛北守寨，報馬到，說丘瑞兵來搦戰。此時瓊已得了密令，遂喚夏琦商議。琦曰：「洛陽地面山險，必有埋伏。將軍引正兵出戰，琦出奇兵，必擒丘瑞也。」瓊撥精兵五千與夏琦，瓊自引兵萬餘，離寨三十里，地名石子河，與丘瑞相遇，兩軍擺開。岸上是一望曠野，好片戰場。秦瓊出馬搦丘瑞戰，瑞亦挺槍驟馬相交。戰到二十餘合，原來丘瑞後軍見背後山中有魏兵旗號，自相驚亂，瑞知便退。秦瓊背後掩殺，前面夏琦殺出，兩下夾攻，瑞兵大敗。秦瓊、夏琦連夜追襲，直趕到天渠山。瑞仍舊分兵守住三寨，多置擂木炮石，堅守不出。
　　瓊離石子河十里下寨。次日，引兵挑戰。瑞在山上，與副將石一清、范德大吹大擂，大笑飲酒，並不下山。秦瓊令軍士大罵，瑞只不出，瓊收兵回。次日，令夏琦去山下搦戰，瑞又不出。
　　夏琦驅軍上山，山頭擂木炮石打下，折了數十人。夏琦急退，新羅、滋石二寨兵出，殺敗夏琦。秦瓊次日又去搦戰，丘瑞又不出。瓊使軍人百般穢罵，瑞山上亦罵。瓊尋思無計可施，相拒五十餘日，瓊就山前扎住大寨，每日在寨中飲酒至大醉，坐於山前辱罵丘瑞。李密差人來軍前打探，見叔寶飲酒，回見李密，說叔寶飲酒，恐失軍機。密笑曰：「此叔寶之計也。」眾問其故，密曰：「叔寶與丘瑞相拒五十餘日，近聞日飲醉時，只在山前穢罵，旁若無人。此非貪杯，乃賺丘瑞之計也。」遂令程知節解酒到寨中助之。
　　且說秦瓊拜受其酒，馬傳李密令摽賜眾軍訖，吩咐程知節、夏琦各引一支軍馬為左右羽翼，只看軍中紅旗起，便各進兵。
　　秦瓊叫將酒擺列於帳前，令軍士大開美酒而飲之。有細作報上山來，丘瑞自來山頂窺望，見秦瓊坐於帳下飲酒，令三軍健兒面撲為戲。丘瑞曰：「秦瓊太欺我耶！傳令今夜下山劫瓊寨，令新羅、滋石二寨軍皆出劫，為左右翼。」丘瑞乘月色微明，引軍從山側而下，逕到寨前。遙望秦瓊大明燈燭，正在帳中飲酒，丘瑞當先大喝一聲，山頭擂木為助，直殺入中軍。但見秦瓊端坐不動，丘瑞騾馬到跟前，一槍刺倒，原來是個草人。急勒馬回，帳後連珠炮起，寨中一將當先，攔住去路，橫眉豎目，乃秦叔寶也。挺槍躍馬，直取丘瑞。兩下〔相遇〕，各自拒定，兩將在火光之中交鋒。瑞只望兩寨來救，原來已被程知節、夏琦兩將殺敗，就勢奪得山頭。瑞與瓊死戰到五六十合，山上火起，原來被秦瓊後軍奪了營寨。丘瑞敗走。秦瓊趕了一程，回守石子河，飛報入洛口城來。李密大喜，方知秦瓊飲酒是計，只要賺丘瑞下山。
　　此時東都越王亦發兵接應，丘瑞退守鞏北關，三萬軍已折大半，遣人問世充求救。世充大怒曰：「汝不聽吾言，務要進兵，倒折了緊要寨口。」不肯發兵接應，卻使催丘瑞出戰。瑞心慌，只得定計，分兩軍於關前山僻埋伏，吩咐：「我佯輸詐敗，引過秦瓊，汝等皆出，截住歸路，破之必矣。」次日，丘瑞搦戰，唐將夏琦出馬。戰不五合，丘瑞敗走，夏琦乘勢追之。
　　瑞閃過山僻去處，俟夏琦馬過，兩下伏兵齊起，丘瑞後面刺殺夏琦於馬下。敗軍回報秦瓊，瓊自來與瑞戰。瑞又詐敗，瓊不趕，瑞又回，如此者三次。瓊知誘敵，收軍回寨，與程知節商議：「丘瑞用埋伏計殺了夏琦，又要賺吾，何不以計就計。」
　　知節問如何，瓊曰：「我明日當先殺去，汝即引精兵後至。待伏兵出，汝可分兵擊之，用車數十乘，各帶柴草，會合小路，用火燒之。吾乘勢擒丘瑞，與夏琦報仇。」知節得了計，次日秦瓊引軍前進。丘瑞兵又至，與瓊交鋒。戰到三十餘合，瑞詐敗走，瓊引馬步軍追趕。瑞且戰且走，引秦瓊過山谷口去。丘瑞後軍為前部扎住，專望兩彪伏兵各出，卻被程知節精兵趕入谷口攔住。其柴草車兩路點起火，沿燒及山上，草木皆著，煙迷其逕，兵不得出。瓊引兵夾攻，丘瑞大敗，奪路走上鞏北關，收聚敗兵，堅守不出。
　　卻說秦瓊與程知節引數十隊，自來關兩邊哨探小路。當日忽見男女數人各背小包，於山僻攀藤附葛而走。瓊馬上用鞭指與知節曰：「奪鞏北關，只在這幾個百姓身上，好好喚那個百姓來，用好言以安其心。」百姓告曰：「某等皆是洛陽居民，今欲回鄉，聽知大軍廝殺，今欲過鬆溪，從八聖山出潼溪，入洛陽還家去。」瓊曰：「這條路取鞏北關多少近遠？」百姓曰：「從八聖山小路卻好是鞏北關背後。」秦瓊大喜，帶百姓到寨中，點了酒食，便與程知節商議：「汝便引兵扣關攻打，我親自引輕騎出藍田山襲關後，丘瑞可擒矣。」瓊交百姓引路，選輕騎五百，從小路而行，知節扣關攻打。
　　卻說丘瑞為救兵不到，心中正悶，軍報程知節在關下攻打。
　　卻說丘瑞披掛了，欲下關，忽報山後四五路火起，不知何處軍到。丘瑞自引兵來迎，為首一將，卻是秦瓊。丘瑞大驚，急走小路，馬不堪行，後面秦瓊追趕甚急，丘瑞等盡皆棄馬上山，尋樵逕而逃。比及走脫，隨行只有十餘人。步行走還東都，來見王世充。世充見丘瑞只剩下十餘人，大怒曰：「吾叫汝休去，汝委下文狀要去，今日折盡人馬，尚不自死？推出斬之！」未知性命如何。
　　總批：王世充東都救援，誠有將帥才略，所舉丘瑞亦能與叔寶輩累戰爭鋒，可稱隋之名將者此也。但恐救兵不到，即瑞亦不能保其後來性命如何耳。
　　 
　　


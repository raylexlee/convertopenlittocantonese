

    
	
		
			第三十六回　　魏徵四馬自投唐
			　　玄恕、宇文德同觀錦囊之計曰：「若李密兵來，圍住徐成、林士浩，我二人便分為兩隊，逕襲李密之營。李密知之，恐金墉有失，必然回兵。汝自乘勢擊之，雖不得營，可全勝矣。」
　　玄恕、字文德即時分為兩隊，殺奔李密營中而去。
　　原來李密亦恐中計，於路使人不絕傳報消息。李密正催戰之時，忽流星馬報：世充之兵，兩路去襲大寨。密大驚曰：「吾料世充有計，汝等皆不信之，誤了大事！」即時便撥軍回，惶惶心亂。黃昏左側，林士浩從後掩殺將來，世充之兵突出。
　　只見半空中霹靂之聲，一彪人馬，旌旗盡打青黑二色，踴躍而來，奔向世充之兵前去，殺得屍橫遍野，七僕八倒。魏兵大敗，叔寶、伯當望見勢危，亦奔山僻小路面走。陰兵亦不見那裡去了。於是軍兵大勝，世充交趙讓接應諸路軍回。李密大折一陣，歸寨責罵諸將曰：「汝等憑血氣武勇，強欲出戰，致有此敗。」收聚人馬，走入金墉，閉了城門不出。世充令諸路軍馬隨後趕至城下。
　　卻說李密坐於殿上，忽聞空中聲如裂竹，密驚視之，見甲士飛騰，持弓帶箭，執斧輪刀，隱隱似有殺伐之聲。密急掣倚天寶劍，望空擊之。忽然一聲響亮，將殿宇震蹋西南一角。密急轉入後殿，但聞殿外喊聲不絕，遂自奔入後宮。行不數步，又見陰鬼持刀立於面前，李密掣從人所佩劍殺之，一人首刃而倒，眾視之，乃一嬪妃，劍人於腦也，竅內進流鮮血而死。是夜宿於宮內，令武士各執長戈大斧繞宮而立。密與宮人俱見陰鬼披髮而來，密於宮內喝退。過晚如狂若醉，次早急出坐殿，回頭陰鬼又在後面相隨。自是或坐、或食，輒見陰鬼在側。密自覺失驚。
　　世充圍攻日迫，喊聲大震，眾將咸集議論退敵之策。諸將欲出，輒見陰鬼無數，不能措手，軍心惶惶。李密與王伯當言曰：「今外有世充之兵，內有陰鬼，日夜相纏，不能施展。吾居於中，又無救援，如之奈何？」伯當日：「大王心持忠正，自無妖祟。」密曰：「吾平生誓除妖妄，以清天下，未嘗見有甚陰鬼邪祟，何今日如此之多？豈非天意欲亡我乎？」言訖，拔劍即欲自刎。伯當急趨前，奪劍告曰：「大王何自尋死邪？天時尚有盛衰，人事豈無否泰？不可造次，尚容商議。」密曰：「軍不能戰，何能自存？」伯當日：「想今兵臨城下，我兵又不能戰，此城必陷，不如棄城而走，別圖良策。」密曰：「吾正欲如此，但不知何處可投？」伯當日：「諸國新立，志多狐疑，未可歸附，惟唐李淵功烈震於當時，氣節蓋於天下。又兼兵強將猛，威勢大振，雖大國諸侯，亦肘膝而見，他日若一統天下者必唐也。大王歸唐，不失封王之位。」密曰：「吾昔已囚世民，結下不世之仇，豈能容我？若到彼處，縱使李淵見納，世民必不允矣，其時將安所適？正猶羝羊觸藩，進退兩難，豈不為恥。」伯當日：「大王所言錯矣。古人以德報怨，君子不念舊惡，況是同宗昆弟之情？仁慈之主，於人何所不容？王請勿疑焉。」密曰：「別有甚計，可再思之。」房彥藻曰：「忠臣不事二君，烈女不更二夫。為人臣子，不能扶立其君，屈事異主，有污名節，誓不為也。寧歸事於畝，樂守吾道，豈不為美。」
　　世充遣人攻城愈急，彥藻即引裴仁基、邴元真、呂文徹四人扮作商賈，偷出北門，先自去了。人報房彥藻黑夜引著數人不知去向，事已迫矣，早為定計。密曰：「股肱已離，安能復振？」伯當與祖君彥二人力贊投唐，密遂收拾金銀寶貝，綵帛段疋，裝載馬上，共魏徵、伯當、王圭、徐世績三萬餘人殺向北門而出。正值世充手將蔣泰擋住去路，拍馬舞刀，逕取李密。
　　兩人戰數合，密敗，直奔西路而走，魏徵便和眾將隨後一齊衝將過去。蔣泰亦不趕去。守城軍校見李密去了，大開城門。世充兵入金墉，百姓香花燈燭迎門而接。世充到公廳升殿，諸官皆拜降於階下，惟單雄信閉戶不出。諸將校欲殺之，世充慌傳令曰：「如有害此人者，夷三族！」因此收集密之甲士，皆欽伏焉。世充親自登門去請，此人感世充之恩乃出。次日，設一大宴，犒勞三軍。世充據於金墉，其服降將校，及舊日一班見洛陽之眾，盡皆重用。
　　卻說李密人馬逕投長安來，一日行三百里，數日到關中。
　　軍馬屯於少陵原，密使祖君彥先入長安，傳報魏使來見陛下。
　　帝曰：「急宣進來！」君彥進至闕下，拜舞禮畢，帝曰：「卿有何見諭？」君彥曰：「臣主李密為王世充攻伐，身經百戰，累見陰兵助陣，將士離心，金墉城被世充所奪，不能自立。今領人馬三萬，願歸陛下，共成帝業。遣臣上見，如赤子之望父母也，唯聖鑒察之。」帝大怒，叱曰：「李密，朕之仇人也。正欲碎首以為溺器，不能雪恨，豈納其降，使歸於朕之左右耶？」裴寂進曰：「陛下所為者小，所失者大也。且大丈夫為國忘家，用賢略仇。彼密之所為，乃欲自為其君耳，此人君之義而智者，必取用也。陛下何拘滯於心，而示人以不廣耶？」
　　文靜附耳曰：「且令君彥暫出，臣有一言以告陛下。」帝呼君彥曰：「汝且暫出朝外，容朕思之。」君彥逐出。文靜進言曰：「陛下威勢甚大，累伐世充不得洛陽者，以有李密為藩籬之故也。今李密為世充所敗，奪去城池，進無所往，退無所歸，兩難之際，不得已而仰附於陛下，誠使陛下不念舊仇，撫之以恩，結之以義，聊屬其心，而附納之，彼必感恩圖報，雖蹈湯赴火而卒為陛下用也。且世充之所恃者，密也，唇齒之境也，苟密去，是唇亡而齒亦隨寒矣。乘其寒而鼓兵以進，破世充如建瓴之易耳。今苟拒而不納，使密復據兵以投他國，結連為援，以圖大事。且隋未亡而又增一隋矣。古人有言：『天與不取，反受其殃。』陛下宜舍其私仇，速賜剛斷，忘小忿而成大謀，天下之豪傑也。」
　　帝聞文靜言，遂悟，曰：「納言之言誠是也。」即宣君彥上殿曰：「朕熟思卿之言，始恨李密有囚秦王之仇，本不容降；但以國家用人，不惜舊恨。秦王之仇，一人之私也，國家用人，天下之公也，豈可區區以報仇為念，而忘用人之大公乎？如密果有實心向朕，姑免舊忿，准彼來降，可速帶領本部人馬赴長安來見。如能建功，他日承平之後，富貴當與共之。」君彥領命，拜辭回復李密。密曰：「據子之言，即當領人馬投降，但恐文靜多謀，亦懷舊怨，誘我入國，因而致害，反中其計矣。
　　子可再往，以探虛實。」君彥仍來見帝，曰：「李密即欲來降，但恐陛下與納言猶念舊仇，反自投落陷井，故自致疑。」帝曰：「朕欲取信於天下，安肯食言？大丈夫一言重如泰山，欲殺李密，豈無別計；苟誘而殺之，使人有欲來降者，皆以李密為借口矣，不亦自塞賢路邪？」帝當殿上，遂折箭為誓，付與君彥。
　　君彥將折箭來見密，備說帝如此義氣。
　　密大喜，約會諸將，同領二萬人馬，搖旗進入長安見帝，曰：「臣因昔日一時之忿，有犯殿下，罪當萬死。今蒙寬宥，恩同天地，敢不竭力盡心，以圖建立微功，報陛下不殺之恩。
　　幸惟收錄，以任驅使。」隨引魏徵、王圭、伯當數臣來見，具報姓名，各各拜舞。帝大喜，遂拜密為光祿卿，封為邢國公，相敬甚厚。帝撥一府，號為邢府，殿宇宮闕，一如王侯居室，極其華麗，與密居焉。其臣僚人等，仍復舊職，俱令相隨邢府調用。時帝有表妹獨孤公主，年二十八歲，果有天姿國色，行藏中禮，四德備全。少適董文瑞，因文瑞棄世，寡居數載，守節不嫁。自言三事兼全，我方嫁之：第一要名重當世，人材出眾；第二要與兄李淵同姓；第三要文武雙全。帝見密相稱，乃令裴寂為媒，嫁事李密。復以美女一人賜之。麗泉詩云：
　　魏公聲價重千金，豈料投唐若羽輕。
　　高祖枉將虛禮待，秦王報怨不容情。
　　總評：外有世充攻圍，內有陰鬼牽纏，金墉決不可保，不如投唐以圖建立，此伯當所以進說於密也。且世充之所恃者密耳，密去則唇亡而齒亦寒矣。帝不惟納其降，而又妻以獨孤公主，豈魏公之聲價有以動之乎？
　　 
　　


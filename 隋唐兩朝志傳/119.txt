

    
	
		
			第一一九回　　李瑀雪夜克蔡州
			　　卻說吳元濟引兵自秦亭道望汝陽而來，問吳秀琳曰：「此去汝陽有備、無備？先發何方為上？」秀琳曰：「近汝陽有一山，名九功山，若先占得此山，奪盡汝陽之勢。只恐裴度多謀，先有準備。」元濟曰：「官軍知吾兵出靈川，必皆聚於此處。」於是提軍前進。至九功山下，前部登山，只見山上旗幡豎立，鼓聲大震，風吹裴度招旗。諸軍大驚，山上山下，官軍分十面殺來，勢不可當。賊兵大敗，元濟急兜回馬，率領殘兵而退。暗思自謂驍勇無敵，精通兵法，天下無雙；不想朝廷又生此人，吾與裴度勢不兩立。次日，再整兵至九功山下搦戰，裴度出戰，山上官兵並不下來。至晚欲退，山上鼓角齊鳴，賊兵著忙，官軍也不下山來。欲要衝突上山，又畏嚴備，不敢進前。守至二更，欲回山上，官軍又鳴畫角，諸軍驟至。賊兵又折一陣，退回舊寨。次日，元濟單馬提軍驅至九功山下，穿連以為木柵寨。當夜三更，度差五百人分路各執火炬下山，燒著糧草車，隨後以兵應之。兩兵混戰一夜，營寨又立不成。元濟退回舊寨，與秀琳商議曰：「汝陽急切未易取，不如先取乾坡。乾坡乃汝陽屯糧之所，若得乾坡，汝陽必危。」元濟乃留吳秀琳虛屯九功山下，自率精兵沿山渡水取乾坡。行了一夜，比及天明，元濟見山勢險惡，道路崎嶇，問左右：「此何地也？」答曰：「乃停馬谷。」元濟勒馬自忖：倘或於此斷絕糧草，吾等如之奈何？正躊躇間，前軍來報：山後塵埃起處，必有伏兵。元濟急持兵看時，嚴綬、田希正兩軍齊出。元濟大驚，且戰且走。前面喊聲大震，裴度自引軍殺來。後人有詩云：元濟心癡望列侯；行兵安及晉公謀。
　　中原尺地難恢復，一戰傷亡賊勢休。
　　元濟欲再往靈川，秀琳曰：「靈川寨被李光顏打破，辛永已死，軍兵皆投淮西去了。」於是元濟不往靈川，從山僻小路回蔡州。後面裴度引兵緊迫，元濟親自斷後，叫諸兵先自進前。賊兵三停已先去二停了，只有元濟在後。忽然一軍突出，為首乃唐朝大將李光顏交戰。元濟親自斷後，被官軍圍住，死戰不得脫。賊將蘇天然聽知元濟被圍，引數萬軍馬抖擻精神，衝殺官軍，人不敢近，左衝右突。元濟見有救兵來至，乘勢殺將出來。二人相合，殺散李光顏之兵。元濟軍馬盡皆力乏，蘇天然謂元濟曰：「某願單馬斷後。天然亦是驍勇好漢，請大將放心前行。」後面官軍又追趕，天然匹馬單槍衝殺而來。官軍不敢逼近，李光顏交放箭，怎當官軍四合亂箭射來，天然獨力難支，被亂箭射死。元濟自回蔡州，痛傷天然、辛永二將沒於軍中，乃厚贈其子。因此賊眾多遭陣亡，皆歸怨於元濟。卻說唐鄧州節度使李瑀，李晟之子也。當在鄧州，聽知裴度追殺元濟於蔡州，怕他成其大功，亦引兵來相助。李祐言於瑀曰：「元濟所部精兵皆在洄曲，布散四境拒守。其守州城者，皆老弱之卒，宜率兵乘虛直抵其城下。北軍聞之，元濟不足擒矣。」李瑀從之。是夜初更左側，雪深三尺，瑀親自披掛，帶人馬，俱各偃旗息鼓，乘夜潛行七十餘里，直抵蔡州城下。正直天池鵝鴨無數，瑀令軍士驚起亂鳴，以混軍聲。時譙樓已四鼓矣，內外守城之人無一知者。李祐、李忠義乃鋤城為坎，二人先自登城，後面壯士相繼從之。比及天色微明，軍士已自打人元濟所居外宅。早有人報知元濟曰：「官軍至矣！尚如此熟睡耶？」元濟尚臥在牀，笑曰：「俘囚為盜，殆曉吾當盡殺之，何足為事。」言未絕，又有一人來報：「城已陷矣！」元濟乃驚起，慌出庭外視之，見瑀軍洶湧而進，約有一萬餘人，喊聲鼎沸，漸漸逼近。元濟乃帥左右登內城拒戰。是時董重質擁精兵萬餘據守洄曲，瑀在軍中與眾商議，瑀曰：「今元濟勢已窮蹙，所望者重質來救耳。吾欲得重質來降，則元濟必死矣。」乃訪重質家下老小，各厚賜金帛，以恩撫之。仍遣其子董傳道持書曉諭重質。重質知瑀恩厚，遂單騎直詣瑀營來降。二人接見，不勝大喜，即留重質在軍中聽用。卻說元濟知重質已降，無兵救援，遂在城上請罪，緣梯而下。瑀令軍士擒之，裝在檻車，押送京師。其餘賊眾，瑀大加撫慰，不戮一人。靜軒觀此，有詩云：李瑀能分聖主憂，天兵赫赫下神州。
　　平生報國心如火，不斬樓蘭誓不休。
　　李瑀既擒了元濟，吩咐軍人嚴整隊伍，擺列旗槍，屯於鞠場，待裴度。
　　卻說裴度在後面追趕，人馬繼至，不料李瑀從間道雪夜而出，已先擒賊。又見軍士擺列，如迎敵之狀，度疑瑀與賊同謀，有懷異志，便欲避之。瑀自披掛接見，拜於路左。瑀曰：「蔡人頑悖，不識上下之分，數十年矣。願公因而示之，使知朝廷之尊。」度聞言，心始安，方受之。瑀引人馬還屯文城，諸將請曰：「公始敗於朗山而不憂，勝於吳房而不取，冒大風盛雪而不止，孤軍深入而不懼，然卒以成功，皆眾人所不識也。請問其故？」瑀曰：「朗山不利，則賊輕我，不為備矣。取吳房，則其眾奔蔡，並力固守，故存之以分其兵。風雪陰晦，則烽火不接，不知吾至。孤軍深入，則人皆致死戰自倍矣。夫視遠者不顧近，慮大者不計細，若矜小勝、恤大敗，先自撓矣，何暇立功乎？」眾拜曰：「將軍神機妙算，非眾等所及也。」度領兵回長安，帝大喜，加度為晉國公，賜爵，復入知政事。設太平筵宴，重賞三軍。當日帝與群臣正在飲酒間，忽人報言：「外國遣一番僧來進佛骨。」未知說甚事來，且聽下回分解。
　　總批：李瑀之論，凡智將皆能之，而其所不能者有二：失忌敵，恒情也，彼獨厚結李祐以圖其成；爭功，常態也，彼獨拜迎裴度以敦其讓。蓋李晟乃仁義之將，而瑀為其子，家法流傳；況其籌略，尤克肖乃父者乎！
　　 
　　


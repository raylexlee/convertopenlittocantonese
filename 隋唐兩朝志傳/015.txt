

    
	
		
			第十五回　　屈突通潼關射子
			　　原來屈突通守潼關，與劉文靜相持月餘，復使桑顯和夜襲文靜營。文靜盡力苦戰，顯和敗走，通勢益蹙。或說通降，通泣曰：「吾歷事兩主，受國厚恩，食人之祿，而違其難，吾不為也。」每自摩其頸曰：「要當為國家受一刀！」勞勉將士，未嘗不流涕，人亦以此懷之。
　　當日唐兵前去到河東，劉弘基來稟世民，即曰：「潼關是屈突通守把，築起土牆，四面遍排鹿角，十分守護得嚴緊。不若棄了此關，從右小道而出，直抵河東城下，使人招諭通守堯君素。君素一降，通亦隨手來降矣。」世民曰：「屈突通何等之人，敢以兵拒我？」左右曰：「此人為官勁直。其弟屈突蓋，先為長安令，亦以直言顯。時人語曰：『寧食五斗艾，無逢屈突蓋；寧食三斗蔥，不逢屈突通。』正此二人耳。」世民曰：「此關乃衝要之路，不得此關，安能得至河東城下；如得此關，盡以關上之物賞軍，不可遲滯。」劉弘基得了號令，令軍四面攻打。連日不能破，且撤軍退，再來票世民，說關難討。
　　世民大怒，欲斬劉弘基，帳下一人進曰：「某雖不才，願去潼關掉三寸之舌，說屈突通來降，不須動勞弓箭。」世民喜，乃部下高顯道也。世民曰：「汝以何言說之？」顯道曰：「屈突通與某同鄉，自幼曾結兄弟。某流落江湖，久不相見。今若到彼，以利害說之，必來降矣。」世民便遣顯道一行。顯道乘馬到關前，高叫故人高顯道求見。關上報與屈突通，通即放入，至關相見。通曰：「故人自何而來？」顯道曰：「某今在唐參贊軍機，待以上賓之禮。」通勃然變色而起曰：「世民是吾仇人也！吾事隋，汝事唐，各事其主。昔日為昆仲，今日乃仇仇也，不必多說，煩請出關。」顯道欲開言，通已自去了。軍士忙催趕出關外，回頭看見通倚於木欄杆上，顯道指而言曰：「賢弟何薄情而忘義也？」通應曰：「法度如此，我之為人，兄所知也。我受國厚恩，今日之事，但有必死耳，不須再說。回見世民，便叫來攻，吾不為懼。」顯道見說，便人回報世民，世民曰：「汝曾以天命並勢利說之否？」顯道曰：「屈突通不待開言，而便絕之。」世民曰：「汝可再往，就關前大叫而說之。」顯道又往，立馬於關下，大叫曰：「賢弟聽吾忠言，汝以一孤關欲拒數萬之眾，不亦愚乎？關破身亡，無〔濟〕〔於〕事，不順大唐而屈膝他人，乃不識天命、不辨清濁，賢弟細思之。」屈突通拈弓在手，指顯道而言曰：「前言已定，不必再說。我便識兄，箭不識兄也，可速退。」顯道回見世民，言通如此。世民大怒曰：「匹夫焉敢如此！以我無攻城之策耳。量潼關此樣城池，便滿屯軍馬，安能拒我哉！傳下號令，可速攻之！」通在關內，見四面攻急，相持日久，糧食又缺，終是勢窮難守。又聞長安不守，家屬皆為李淵所擄，乃留桑顯和鎮守潼關，一夜引兵眾趨洛陽求救於越王。桑顯和知越王被李密圍逼，勢亦不久，次日即將潼關來獻。劉文靜乃使首將竇琮與顯和追之。及於稠桑，通見後面人馬追急，遂結成營壘自守。竇琮遣通之子壽至營前，苦叫其父曰：「今日君亡，國祚已絕，父親所守為誰？不若投唐以救全家老小。」通大罵其子曰：「汝這禽獸，如何來此？昔為父子，今為仇敵！」喝令左右射之，箭如雨下，將壽射傷於地。眾牌手一齊向前救之，抬進關內養病。
　　文靜、顯和營下高叫諭諸將曰：「今京城已陷，隋祚已絕，汝等皆是關中之人，家屬盡在長安，唐主寬仁撫之如舊。今汝相隨屈突通欲往何處？若肯歸降，父母妻子可保，豈不為美？」
　　眾軍聽之，皆釋仗奔入唐營，單撇下屈突通一人。通知自不能免，乃下馬望東再拜，仰天而哭曰：「臣今兵窮力屈，以至於此，非臣敢負國思！」言罷即欲自刎，不防數卒一擁而上，將通捆縛，隨即解送長安，來見於帝。帝賜之酒食，謂通曰：「朕知卿真忠烈之士，特赦卿罪，封為兵部尚書，賜爵蔣國公，兼秦公長史。」隨遣同世民至河東城下，招諭堯君素。
　　卻說堯君素，字守直，桐鄉人也。官拜擊鷹郎將，率領人馬從屈突通鎮守河東，以拒唐公。世民令獨孤懷恩領兵四面攻之，其城堅固，更兼守城用心，急不能下，招之又不肯歸附，相持已久。世民大兵繼至，圍城鐵壁相似，音信不通。君素乃造木鵝數隻，擊表文於鵝頸內，封固堅漆，裝點已備，放在黃河，順水浮流至河陽。有守卒得之，奏達東都。彼時東都事迫，不得遣將來救。當日世民遣屈突通至城下，以言招諭君素。君素在城上哭聲不絕，通立馬城下，呼君素曰：「守直賢弟，聽吾一言：今隋祚已絕，人心已離，大事如此，何不早降，庶救一族之命？某今在唐，封吾兵部尚書，參贊軍機，待以厚禮。何自執迷如是？」君素曰：「公為國大臣，主上委公以關中，代王付公以社稷，奈何負國生降，更與人作說客耶？且汝所乘之馬，尚是代王所賜也，有何面目乘之？」通曰：「吾今力盡，不得已如此。」君素曰：「汝力已盡而降，吾今力猶未盡，何用多言！」遂不顧而去。通惶愧無語，勒馬回營。世民大怒，麾兵攻打城池。比及一月，不能得下。劉文靜曰：「今君素家屬皆在長安，令人護其妻子至城下，以刀斧挾之，使其哀告於夫，降則有生，拒則必死。君素一見，必動夫婦之情，不攻自降矣。」世民遣人取至君素之妻李氏，綁於城下，告其夫曰：「今唐兵獲我，來告夫主。今隋祚已絕，夫君何故自苦如此？若實秉忠誠，使妾今日得死於夫之足下足矣！」君素曰：「天下名義，豈汝婦人所知！」言罷，嗚咽泣下，遂拽滿雕弓，單射一箭，其妻應弦而死。後人有詩贊云：
　　生死從來自有天，夫人秉節死弓弦。
　　將軍未畫麒麒閣，李氏芳名已早傳。
　　君素射死其妻，只是固守不出。劉文靜見不能取勝，謂世民曰：「潼關既破，此城不下，乃癬疥之疾耳，不足介意。今李密在東都與隋相拒，可移兵驟至其城，必為我有，何在此遷延歲月，取小失大乎？」世民從之，即引兵還入長安，商議進取之策。當日李淵欲進兵東都，遂先寫表申達煬帝，看其說甚來意。
　　總批：屈突通死守潼關，蓋以人臣既受國恩，則當報國主耳。通子勸父授唐，豈義哉？以箭射傷於地，宜也。堯君素亦不聽婦言，而射死其妻，吾謂人臣之義，當以二人為正。
　　 
　　




    
	
		
			第四十八回　　秦叔寶棄鄭投唐
			　　叔寶曰：「茂功實為吾事，不辭跋涉，來此乾功，恐君等奸謀，故避在屏後。今見眾言，俱各披肝瀝膽，真情相訴，特以言戲汝，勿得躁暴。」於是君實遂按劍在手，怒氣方息。世績曰：「吾非為利祿而來，專為此事，欲見君等。今天所賜願必酬矣。」
　　叔寶見眾人皆有去鄭之意，遂出秦王之書，令眾觀之，眾人不勝喜悅。世績顧叔寶曰：「足下曾聞徐文遠之事否？」叔寶曰：「某實不知之。」世績曰：「徐文遠賢明之士，昔至東都，見於世充，即拜之。或人問曰：『君見李密，嘗有傲慢之心，今一見世充而先拜之，何也？』文遠曰：『魏王君子，能容賢士；鄭主小人，能殺故人。我如何不先拜之？』文遠之言，眾所皆知，今足下為何不決大事，而為婦人之情、死填溝壑乎？
　　今有劉武周手將尉遲敬德極是英雄，天下無敵，一月之間，奪唐千里之地，唐將皆不敢當。我在秦王面前開了大言：除兄可為敵手。是以秦王專盼足下，猶昔先主之候孔明也。」叔寶曰：「公獎譽太過，孔明乃一軍師，吾何敢當？」世績曰：「若比孔明，誠有不同，以吾觀之，足下過於關、張遠矣。有此英才，而不棄暗投明，歸唐破劉，人笑足下怕在敬德鞭下而死，故不敢去。果實如此，莫若回鄉，修真養命，何居此亂邦，事賊為伴乎？」叔寶曰：「想尉遲敬德有勇無謀之輩，豈足介意。」
　　世績曰：「汝實不懼，則同吾去掛總管之印，擒獲敬德，復唐故地，位必列王侯之上，垂芳名於不朽，豈不美哉。」
　　叔寶聽聞，拍手怒曰：「吾意已決，誓先殺此賊，以顯清名。青茂功回復秦王，明日出兵對陣，自有計較。明人不作暗事，吾在陣上辭別鄭主，即自歸唐。」知節眾人聽罷皆拜，願隨鞭鐙。商議已定，世績辭別回去，叔寶遂令李君實、田留安二將星夜逃回洛陽，搬取五家老小，裝作客商，潛地出城，俱往投秦王處。二人辭別而去。麗泉詩云：
　　多語多言眾所箴，要將頑石變成金。
　　非因巧計移瓊志，焉得恩功簡帝心。
　　世績歸見秦王，言叔寶明日出戰、與鄭相離之事。秦王喜曰：「叔寶來歸，大事必濟，吾無憂矣。」世績曰：「殿下當效漢高祖拜韓信之禮待之。」秦王曰：「謹從尊教，但吾居王位，難行天子推轂之禮，待其來日，以桃園結義待之如何？」
　　世績曰：「此極有理。」
　　卻說叔寶與知節商議定計，遂按兵不動。只見秦王出兵列陣，令人索戰，小卒每報世充，世充曰：「黃口孺子之輩，安能當我叔寶乎？」仍命叔寶領兵拒敵。只見一人，面如棗色，圓眼虯髯，紫袍金帶，象簡當胸，眾視之，乃太師蘇威也。蘇威向前奏曰：「今叔寶堅辭固守，猶豫不進，恐懷不測。」世充驚曰：「吾待叔寶不薄，安有此事？」蘇威曰：「日前人報唐軍師徐世績投見叔寶營中，不知說甚言語，飛馬而去。旬日之間，見叔寶按兵不動，觀其動靜，莫非其中有變？陛下當親行以馭諸將，勝負在此一舉。今朱粲侵擾邊疆，擬在回兵，若我戰勝，則與議和回兵，若敗，則分兵設疑，守吾境界，撤旅旋師。」世充大悅，遂傳令親行，誓殺唐兵。
　　卻說叔寶、知節二將領兵前行，與唐相敵。至郵州九曲，列開陣勢。世充遣人催戰，只見二將帶領人馬往西奔走，離卻百步之遠，勒馬回陣，滾鞍下馬，望世充納頭便拜，曰：「臣荷陛下不棄，委以重任，非臣不欲終身事主，以報大德，因見陛下外假仁義，內多猜忌，聽信讒言，謀殺臣等，恐有功不賞，徒勞無益，實非托身之處。今臣從此拜辭，歸事別主，望陛下勿以臣等為念。」世充正欲啟言，二將即翻身上馬，已奔唐陣去了。世充大怒，遂勒兵逐之。秦王親自立馬陣前看見，遂手持兩色招旗，麾動二陣人馬並進。兩下夾攻，鄭陣大亂，自相踐踏，死者不計其數，世充敗歸本陣。
　　卻說叔寶、知節二人參見秦王，拜伏於地。秦王大喜，即以手扶起二人，敘其間闊之情。秦王曰：「憶昔金墉一會，荷蒙釋放，至今銘刻不忘，每懷報德，無由得會。今承下顧，大慰生平之望。」叔寶曰：「當今之世，非但君擇臣，臣亦擇其君耳。每自愧不能奉事殿下，顧乃屈膝於鄭，誠肉眼無瞳，不識其主。忽接見茂功，得睹華翰，便知殿下有寬洪之量，仁慈之德，留心臣等，故不自忖度，與知節棄暗投明。今世充奔還洛陽，失卻臣等股肱，不足為事，亡在旦夕矣。劉武周、敬德勢雖猖撅，吾二人志在擒獲，以報殿下大德。」秦王曰：「誠得如此，則富貴與君臣共有之。」知節曰：「臣在魏時，已知殿下真仁明之主，只是不能趨拜。今見殿下不念其舊惡，誠心相待，願施犬馬之報，雖肝腦塗地，萬死亦不辭也。」秦王曰：「吾無異心，君等勿疑。」遂設宴款待。
　　酒至數巡，忽報轅門外有十數騎到。眾視之，果見一隊遊獵之人，輕弓短箭而來，見了秦王，滾鞍下馬，視之乃李君實、田留安也，搬送五家老小，驟然而至。秦王以禮接入，與叔寶相見，叔寶問曰：「德明家小如何亦來此處？」知節備言其事。
　　正議論間，又報轅門外有一秀士，儒巾道服，其人不俗，輕身趨入，不知何人。秦王心下大疑，令人接入，拜見以禮。
　　秦王問其來意，德明未及回言，叔寶向前告曰：「此人是鄭主次子漢王之師，姓陸名德明也。與臣一體之人，見世充非真主，每每用計，使數子歸唐，皆賴此人之力也。教臣先來報知，今始至此。」秦王駭然，執德明之手曰：「久仰尊名，今幸得睹。
　　聞貴州之人皆願傾心以投鄭主，君何獨回心見某也？」德明曰：「方今天下洶洶，民有倒懸之急。德明願從仁義之主，以安天下，特背王氏以投明公。」
　　秦王大喜，遂令德明與眾相見。是日宰牛殺馬，開設筵宴，效著桃園結義故事，分班而坐。叔寶、世績年長，居於首座，知節、德明次之，君實、留安二人坐於左右。六人共飲，秦王自作主宴，觥籌交錯，鼓樂駢闐。世績曰：「殿下開設此宴，乃龍虎相逢，君臣聚會，誠千載之奇逢也。」秦王舉杯，言曰：「今日得會一文四武，皆賴茂功之力，當滿飲此杯。」茂功拜受，一飲而盡。次至叔寶面前，秦王曰：「吾與足下結生死之交，雖然異姓，名爵不同，敬足下之德耳。汝年長於我，願拜為兄。」叔寶曰：「臣無寸箭之功，何敢受此？」世績曰：「昔漢高祖拜韓信為元帥，奉投推輪。韓信感其大恩，後來九里山前滅項定劉，成其大功，開漢四百年之基業。今我王拜汝為兄，欲以重用，志在恢復唐之故地，故效桃園之事，結生死之交，足下亦如關、張之事劉備，韓信之事高祖，建功樹業，以酬其德足矣，何必卻人來意？」叔寶曰：「殿下既待臣以手足之情，則臣之答殿下自當犬馬之報，何必如此！」秦王只以兄呼之。麗泉詩云：
　　知節秦瓊不暗行，陣前辭主入唐營。
　　若非世績求賢士，誰與高皇定太平。
　　王世充見二將投唐，陸德明辭去，知上下心離；又見南楚朱粲兵勢緊急，是夜分兵保守邊城，潛軍以退。秦王探知，遂決意西歸，留總管鄭善果領兵三萬以防世充入寇。未知如何？
　　總評：叔寶棄鄭投唐，非茂功之力何以至此？秦王效桃園之事，結生死之交，誠千載奇逢也，叔寶焉能不如關、張之事蜀，韓信之事漢乎？卻又有知節、德明輩雲龍風虎，一時共事，世充更借誰人為助，而不潛師以退也哉？
　　 
　　


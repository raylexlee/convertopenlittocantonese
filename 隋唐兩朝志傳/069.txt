

    
	
		
			第六十九回　　李秦王平定東都
			　　卻說王世充在城中，糧食已盡，軍士疲病。世充謀於諸將曰：「今內無糧草，外無救兵，危在旦夕，似此若何？」正說間，一人報唐兵在城下囚朱粲來招安，世充大驚，與諸將登城視之果是，諸將曰：「吾所侍者夏、楚，今二人已為所擒，雖是得出，終必無成，不如請降。」崔弘丹曰：「若肯出降，不如棄洛陽奔走突厥，借兵來恢復未遲。」鄭主准奏，便欲北奔。
　　近臣諫曰：「不可。突厥久反之地，平時無惠所及，今若投之，必遭其禍。」郭什柱亦曰：「自古以來無倚他國為天子者，今事已急，不若早降為上。」
　　言未了，御屏之後轉出一人，乃鄭主長子王玄恕，當出殿前，大喝郭什柱曰：「偷生逆賊，豈敢妄議社稷大事！自古豈有降天子哉！可斬什柱，臣請出戰。」鄭主曰：「今糧盡兵疲，何以拒敵？大臣議皆可降，以救一郡生靈。」玄恕哭曰：「為臣盡忠，為子盡孝，雖理窮力極，吾寧就死，義不受辱。」麗泉詩歎云：
　　天命歸唐枉用謀，世充兵敗欲降仇。
　　當時須聽親兒語，自此山河一旦休。
　　鄭主叫推出宮門，便令桓法嗣作降書，遣黃門侍郎款並璽綬，詣秦王軍前投納。
　　次日，世充太子群臣二千餘人親詣軍門。秦王受之，隨令尉遲恭領兵入城，發府庫金銀大賞將士。秦王入宮城，觀隋宮殿歎曰：「逞侈心，窮人欲，無亡得乎！」即命軍士撤去端門樓，火焚乾陽殿，拆毀到天門及闕，廢諸道（土雋）。點視鄭將，逐一報名，令眾士卒俱隨王世充押赴長安，請旨發落。
　　秦王交押過單雄信來，秦王曰：「汝平昔自謂驍勇無敵，今竟何如？」雄信曰：「大王天命所歸，故致臣等來降，若臨陣對敵，未必被擒也。」秦王笑曰：「今日之事當何如？」雄信曰：「大王肯容雄信將步騎兵，天下不足慮也。」秦王點頭，雄信目視徐世績曰：「阿弟何無一言？」世績答曰：「愚弟本意救兄，汝不記割袍斷義時耶？」雄信默然。秦王怒令武士押出單雄信、薛德音、崔弘丹、楊汪、孟孝義、楊公卿、郭士衡、郭什柱、張童仁、朱粲、王德仁等此數人諂詐奸雄之輩，皆斬於洛水之上。
　　忽有一隊庶民踴躍喧鬧，喊殺連天，聲聞數里。秦王問左右曰：「此何意也？」有人報曰：「今遠近百姓在洛水上爭擲瓦礫，共擊朱粲之屍，須臾之頃，有似高大之塚。」秦王驚曰：「何有若此之異？」近詩曰：「朱粲酷嗜殺人，小則數百，大則屠夷，民遭其苦，故如此報，以消恨矣。」秦王曰：「古人有言：『出乎爾者，反乎爾者也。』今日朱粲正此謂也。為人上者，安可不以仁政施百姓乎！」
　　秦王喚李靖權領洛陽，仍令郭孝恪副之。二人謝畢，自守洛陽，秦王奏凱還朝，軍分隊伍，進入長安。秦王身披金甲，頭戴金盔，威風凜凜，意氣揚揚。後有齊王元吉、李績等名將二十五員，皆隨其後，果然衣袍燦爛，盔甲鮮明，長安百姓，踴躍相觀，人人喝采，個個爭強。鐵騎萬匹，甲士三萬，前後部鼓吹引導。秦王入見高祖，高祖大喜，隨賜黃金萬兩，蜀錦萬匹，寶物無數。秦王獻俘太廟，高祖叫押王世充至闕下，數其十罪，世充曰：「陛下計臣罪不容誅，但秦王許臣以不死，陛下所患不過於夏、鄭，今世充已伏，建德已死，天下不足慮也。」高祖回顧裴寂曰：「王世充欲何如？」寂答曰：「此人反覆無定，最無信者。」高祖乃赦為庶人，與其族二百餘人徙於蜀地。將行之際，為羽林將軍獨孤修德所殺。
　　初，修德之父名機者，嘗仕於越王侗，世充既篡位，機謀歸唐，為世充所屠。高祖免修德官。其兄世偉、子玄應等在道謀反伏誅。世充亡年四十二歲，篡位才三年。是日鄭亡，時武德四年夏六月也。後人有詩云：
　　世充據洛甲兵強，夏楚解圍勢兩亡。
　　自是三家如瓦解，果然天命必歸唐。
　　卻說秦王自滅鄭後，歸於西府，招賢納士，海內稍得休息。
　　唐主見秦王功高，特置天策上將，位在王公之上，以秦王為之開府，置屬開館於宮西，以延文學之士。時杜如晦、房玄齡、虞世南、褚亮、姚思廉、李玄道、蔡允恭、薛元敬、顏相時、蘇勖、於志寧、蘇世長、薛收、李守素、陸德明、孔穎達、蓋文達、許敬宗並以本官兼領文館學士，分為三番，更日直宿，供給珍膳，恩禮優厚。秦王每朝謁，公事之暇，輒至館中，引諸學士討論文籍，或至夜分乃寢。乃使庫直閣立本圖像，褚亮為贊，號稱「十八學士」。士大夫得預其選者，時人謂之「登瀛洲」。後人有詩云：
　　十八學士登瀛洲，如晦玄齡名最優。世南褚亮思廉匹，玄道允恭元敬儔。顏相時兮次蘇勖，於志寧兮世長續。薛收守素揚清名，德明穎達踵芳躅。蓋文達兮許敬宗，群賢盡佐秦王功。
　　詠史詩云：
　　天策弘開延膴士，太平重見振儒風。
　　緇帷預講文章顯，賓館供羞禮遇隆。
　　標榜足誇瀛海會，謀謨多助禁門功。
　　牝雞聲裡坡圖處，借問何人許敬宗。
　　時秦府僚多補外官，杜如晦欲出。秦王患之。房玄齡謂秦王曰：「餘人不足惜，至於杜如晦，王左之才也。大□欲經營四方，非如晦不可。」秦王即奏聞唐主留之，使為府屬。常從秦王征伐，參謀帷幄，軍中多事，如晦剖決如流。武德四年十月，長安城中奏軍情，邊官表稱江陵蕭銑自號梁王，改元鳳鳴，置官立士，反背朝廷，興兵侵犯境界。當時唐主命誰出師？
　　總評：秦王開館於西，以延文學之士，豈真有意於橫經論道、修齒冑之禮乎？蓋當是時，建成、元古之隙已成，而角立之勢起，故收召英賢，自為羽翼，以待他日之變耳。自十八人之見用而所謀者，無非傾嫡代宗之計，卒未有以父子兄弟之義一為太宗忠言者。人徒謂有唐蒙不洗之詬，而不知瀛洲之選實為之祟也。
　　 
　　




    
	
		
			第三十三回　　徐世績私放秦王
			　　李密乘勝移兵，徇行江北；兵未起行，乃先作詔文一道，遣小卒馳報金墉城內。魏徵共眾將迎接詔文，拆開讀之，文曰：隋室不幸，皇綱失紀，凱公叛逆，蔓延至今，皆思剿滅，未遂同盟。孤承上天之命，敢不竭力。親提一旅之師，血流川野，圍城數旬；肉袒投降，是以不勝大喜，特免其罪，使之仍守其地。今降詔文一道，示仰軍民人等：除人命強盜重情外，不赦南牢李世民、劉文靜二人，其餘大小之事已結證、未結證，已發覺、未發覺，咸赦除之。赦文到日，即速奉行。
　　眾將讀詔文，徐世績曰：「主公才得小勝，就便自誇大，此人不久勢必敗矣。」秦瓊曰：「吾觀秦王世民乃是真主，前日躲在老君堂內寶桌之下，程知節持斧砍去，見有紅光罩體，金龍現爪，知節驚慌。吾見是好人，即以一鐧架隔，救其性命。
　　不想眾將擒來，監在禁中，反受其苦。今遇大赦，又不得出，真可痛矣。」世績曰：「君實憐憫乎？」瓊曰：「雖有憐憫，無可奈何。」瓊曰：「有甚奇計救得此人？後去必是真主。」
　　魏徵曰：「良禽擇木而棲，賢臣擇主而事。吾等一時昏暗，屈沈於此，今主上為人暴悍，又自驕矜，立國不久，其勢必歸於唐。為今之計，莫若乘主上未回放秦王歸國，施此人情，久後吾等好去相見。」瓊曰：「言大有理。作何計較，放其歸國？
　　若主上發怒，吾等皆是死罪。」征曰：「此事甚易，吾思得之矣。只就原詔文上，他寫『不赦」二字，將『不』字下添一畫改作『本放』二字，待他看來是自家親筆，教吾等放他，何罪之有？」三人大喜，商議已定，魏徵即將詔內「不」字上出一頭，下加一畫，改為「本」字。向南牢內取出秦王、文靜二人，見其精神滅損，半是人形。擁秦王高坐，三人納頭便拜：「臣等有失救護之罪，今魏公征討陝州，降其叛賊凱公，頒降詔文，輕重囚徒、大小罪犯俱各宥免，止不赦殿下二公之罪。今吾眾見魏公乃庸君也，為人暴悍驕種，勢必不久。殿下有濟世之才，安民之略，不忍二公受苦，特改詔內『不』字為『本』。魏公知覺，料必無疑。三人主意放汝回還若何？」秦王曰：「吾有甚德，敢勞諸公如此見愛？若得脫離坑阱，與公等共保富貴。但恐加害汝等，吾有何安？」世績曰：「吾已計定籌策，魏公回來，必不加害，自有脫罪之計。吾眾不久亦歸於殿下矣。」
　　秦王曰：「誠如此言，諸公皆萬戶侯矣。」至是，三人隨即收拾兵仗軍器，令秦瓊帶領輕騎數人潛地而行，護送出境。秦王、文靜離了金墉，文靜曰：「吾二人乃籠內之鳥，網內之魚，此一行如魚歸大海，鳥上青霄，不受羅網之羈也。」雙馬飛走，奔入長安。
　　卻說李密徇行河北，與建德手將王綜相戰於甘泉山下。李密左臂射中流矢，殺死張文讓，棄其輜重，大敗而回。世績、魏徵、秦瓊接於郭外，言道：「臣等報知有失，不敢遠離附近迎接。」密曰：「幾乎與汝等不相見也！」接入金墉，密點將校，皆有中間被傷者多。密令將息，坐於正殿，不覺淚下。眾將曰：「主人於虎窟龍潭之中，逃難之時，全無懼怯；今已到城，人馬俱足，整頓軍將，再去復仇，何故如此？」密曰：「孤失於計較矣。」世績曰：「請問其故？」密曰：「兵伐陝州之時，長孫如意曾教孤勿徇河北，宜先乘勝移兵西向，屯於倉山界口，多設旌旗，以為疑兵之計。李淵痛念其子囚禁於此，見我兵動，必割地求和，協以武關為界，永不相犯，刀不沾血，關東之地彈指而可得矣。孤不從，致有如此之失。今如意已死，土地既不可得，復以搆怨河北，是以悲耳。」世績曰：「小臣亦曾諫來，先要結好於唐，次後舉事河北。一時失利，皆因主上輕敵之故。然勝敗兵家常事，王綜亦癬疥之疾，不足為念。世民今已歸國，唐魏和好，無侵犯之患，有泰山之安。今我兵新敗，挫動銳氣，王琮以為怯敵，乘其不備，再整兵甲，驟然出而征之，則王綜之首可致於麾下矣。」
　　密聞其語，即愕然曰：「世民何歸國乎？」世績曰：「大王詔上御筆，本放世民、文靜，臣與秦瓊三人已放歸矣。」密頓足怒曰：「是何言乎？孤豈老悖哉？分明『不放』二字，何故如此？」世績隨即呈上原詔，密對日中反覆觀看，墨跡濃淡，新舊不同，忿然大罵曰：「監子誤孤大事矣！分明此『不』字，特加一畫改成『本』字，汝等必受賄賂，賣弄紀綱，卻與世民、文靜同謀，私放歸國，合得死罪。昔日漢高祖斬丁公以封雍齒，所以正軍法也。王法乃國之典刑，豈容人情哉！不能免死，推出斬之，以正軍法！」三人性命如何？
　　總評：頒詔文以馳報金墉，密殆自誇其小勝者也。世績痛秦王之蒙難，而與征等改「不」為「本」，私放歸國，誠惜其有濟世之才，安民之略耳。無奈賣弄紀綱，不能逃密之觀看，則軍法不容貸矣。
　　 
　　


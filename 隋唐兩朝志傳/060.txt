

    
	
		
			第六十回　　敬德舉介休降唐
			　　當日，世讓殺了武周，可汗曰：「汝殺武周，正當其理。」即將武周首級用木匣裝盛，付與世讓，星夜帶來唐營。時秦王在介休，專候世讓回報。忽聞突厥殺武周送首級到，秦王大喜，曰：「武周已亡，敬德來降必矣。」世讓入見秦王，將武周首級獻上，具說突厥前事。秦王即為奏聞唐帝，言已斬武周，乞復世讓等舊職。使者去訖，仍遣唐儉再往介休城下，高叫：「敬德！故人唐儉來見。」城上報知敬德，言見唐儉與從人捧一木匣，其中想是首級。敬德曰：「果是吾主首級，即當自刎，同死君難；若無真體，以吾今居極地，復來說吾，則將唐儉打死，吾即領兵出城決戰矣。」遂教開門放入。
　　儉至廳上，相見禮畢，敬德曰：「故人復來，有何見論？」儉曰：「秦王遣吾送至武周首級，與足下觀看果是真否。」
　　隨令人捧至面前。敬德啟匣視之，見武周面不改色，鼻上三竊，腦後一肉雞冠。敬德曰：「的〔確〕吾主也！久不見吾主，誰殺汝之死耶？使吾身無所倚，不能報仇！」遂放聲大哭，拔刀在手，向頸下自刎。儉急向前奪之，大笑曰：「君今死有餘罪，亦不為忠臣也。」敬德曰：「汝且說吾有何罪？臣死君難，正其理也，反屈身事仇，可乎？」儉曰：「不然。今日足下所行非盡忠死節之士，實弒君賊子之事也。」敬德大驚，慌問其故，儉曰：「秦王稟性仁慈，招賢下士，深愛足下重用，故不肯加兵，恐傷性命，特遣某來，屢勸足下，立功勛於我唐，垂芳名於萬載。不料足下溺於小見，誓欲得見武周首級方才歸順。原來此人不曾死於軍陣，單馬星夜投奔突厥，故秦王遣劉世讓往處羅可汗處索取汝主頭來。武周原曾不死，皆被足下逼死之耳。
　　今汝雖刎首，枉死無益，亦不忠也，願熟思之。」敬德默然，沉吟半晌，長歎一聲曰：「吾不得為忠臣矣！受此污名，使萬世之下，人皆罵我。汝言雖善，吾只一事秦王。能容三日，與我埋葬吾主，即當卸甲。如期不允，寧受屈死。」儉曰：「此是人臣忠孝大理，何所不容？吾當急急回報。」遂上馬來見秦王，訴說前事。秦王問世績曰：「此事虛實如何？」世績曰：「吾見此人計窮，決無虛謬，殿下可從其請。」儉再往回報，敬德曰：「雖然如此，暫請秦王退軍，容我整治喪事，即便來降。」儉復見秦王說之，秦王下令，叫軍士盡退三十里。程知節曰：「敬德有變奈何？」世績曰：「素知敬德忠義士也，必不爽信。」遂引軍退。
　　敬德即時具棺，與武周刻木為軀，以王禮葬於介休南門外十里，令軍民盡皆殯送。敬德親自祭之，褒贈劉王之號。於是將城中薪運糧草軍士、並驍勇民夫八千餘眾，俱令嚴整披掛，手執兵器，各依隊伍，出城來降。
　　秦王單馬輕衣，親自去迎。左僕射屈突通扣馬諫曰：「敬德嚴裝披掛，布列而出，殿下未可輕進。常言受降如受敵，萬一有變，如何？」秦王曰：「敬德定揚名士，信義為重，必不肯負義也，何必多疑。」遂策馬而行。秦瓊曰：「汝眾回陣，吾從殿下迎來。」二人接見，敬德下馬，立於陣前。秦王曰：「足下既已順吾，何必披掛，嚴整軍伍，其意何在？」敬德曰：「臣與吾王麾下多有戰鬥之仇，恐懷舊恨，故不敢輕進，特如此以防不測耳。」秦王曰：「唐劉爭鋒，皆因圖王霸業，各事其主，始為仇敵，今已合成一家，安有挾仇之理？」隨令秦瓊說諭將士：「但有挾仇與敬德為敵者，以軍法斬首。」軍中駭然震栗，秦王遂折箭為誓，脫自己錦袍以衣之，請入寨中。敬德大喜，納頭便拜曰：「敬德敗將，感殿下不殺之恩，願施犬馬之報！」秦王用手攜曰：「吾知子真大丈夫也，武周不能用為大將，致有此敗。不知敬德寧識美良川之時乎？若公是時獲我，還相害否？」敬德曰：「未可量也，英雄之意。」秦王大笑曰：「今日之事，當與公共之。」敬德請秦王入介休，籍其戶口數目，檢點倉庫，出榜安民已畢。世績曰：「河東之地已平，可將太原庫內金帛給賞撻里忽，使其領兵回還突厥，其隨征將士照功關賞。」秦王從之。麗泉詩云：
　　龍虎相逢喜氣盈，不披衣甲便推誠。
　　尉遲相見無癡忌，方下烏騅謝甲兵。
　　是日設宴，君臣慶會。忽報突厥遣人送宋金剛、張萬歲二人首級至。秦王慌問其故，使者答曰：「近因二人背了可汗，欲還上谷，為追騎斬之。恐唐不信，特令某送來，以通和好之情。」秦王與敬德等近前視之，果實二人。秦王喜曰：「得一賢而去三賊，真天於之福也！」遂厚賞使者，令其回報。次日，奏凱班師到長安。秦王引敬德見帝。帝大喜，封敬德為右府統牢，唐儉、程知節、劉世讓等仍復舊職，郭孝恪為並州太守，其餘將士各依次序升賞。忽報王世充負約入寇，兵屯界口，帝遂命秦王率兵攻之。未知勝負如何？
　　總批：劉主未嘗死於戰陣，敬德疑之是已，第必欲其真體一面，方才歸順，是出何見？吾恐秦王遣世讓往取頭來，則前日之不屈只溺於小見，而今日之來投反使有餘辜也。右府統軍之封，竊不知其無愧於心否？
　　 
　　


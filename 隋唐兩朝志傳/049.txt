

    
	
		
			第四十九回　　叔寶污敬德畫像
			　　秦王拔寨而起，回兵直至長安。大軍屯於霸陵州，秦王引眾將回至西府。次日，朝見父皇，拜舞已畢，帝曰：「吾兒東征西討，削平海內，今日回來，大慰所望。」秦王曰：「兒遠離膝下，有失晨昏之儀，望父皇赦兒不孝之罪。」帝曰：「汝因王事靡監，不遑寧處，何罪之有。」秦王曰：「兒與王世充相拒，每日廝殺，互有勝負。忽接見玉音降臨，始知劉武周猖獗入寇，每欲移兵前敵，恐世充乘虛而入，難以回軍。正在猶豫，忽值李世績來到，二人會計，著令鄭善果領兵三萬以防世充入寇，因引世充原降魏將秦叔寶、程知節，並副將李君實、田留安及漢王之師陸德明五人同來此處，破武周必矣。」
　　因引進見帝。帝見五人威風凜凜，志氣昂昂，皆統馭之材，即封叔寶為馬軍總管，程知節、李君實、田留安為統軍，陸德明為秦府長史，俱隨秦王征伐。五人謝恩已畢，帝曰：「今劉武周與突厥、王行本三處結連為患，其鋒甚銳難敵。汝弟元吉逃回長安，關中軍民恐懼。宜棄太原與河東，只謹守關西而已。」秦王曰：「太原，王業所基，國之根本；河東，人民殷實，京城糧草多托於此，若委而棄之，臣竊為之憤恨。願再加京兵數萬，必擒武周，復卻汾晉之地，請父皇勿憂。」帝曰：「武周有一名將尉遲敬德，有萬夫不當之勇，一月之間奪唐千里之地，勢如破竹。邊廷守將畫其形像，進獻於朕，以示威猛。」
　　遂令群臣，將敬德軸像當殿高掛。眾將見此像，俱各畏猛驚懼，獨有叔寶拜稱：「請筆。」帝曰：「卿請筆如何？莫非欲贊詩於其上乎？」叔寶曰：「臣有用處。」遂舉筆望畫上縱橫污之。
　　帝曰：「卿如何污之？」叔寶曰：「陛下誇敬德如天神一般，無人可及，以臣觀之，只一野匹夫，不足掛意，臣願擒此賊，以報陛下。」帝曰：「卿乃漢之樊噲，朕之虎將也。」遂賜酒賞花，以嘉其志。於是下詔，發關中精兵十萬，以益秦王，使擊武周。命李世績為軍師，秦瓊為保駕。
　　秦王辭帝出朝，次日至教場中調遣軍馬。秦王顧謂世績曰：「今劉武周遣宋金剛、尉遲敬德侵吾數郡，其勢非同小可，汝等有何妙策？」世績挺身言曰：「武周深入吾境，兵驍將勇，利在速戰，可將天下人馬分為十二軍，每軍以一總管領之，一將副之。通敵則各自用命，督之以戰；閒暇督之以耕。互相耕守，以老其師，使吾不戰而武周自困矣。」秦王曰：「此只可敵得一路之兵，更有突厥、王行本二處，何以敵之？」世績曰：「突厥與吾唐已通好，想受武周賄賂，不得已假意從之。吾已使郭孝恪先去講其和好，退卻胡兵，此一路不足為敵；再使李靖領一軍去攻王行本，使其無相救援；次分一軍前去抄掠糧道，又分兩軍更換出入，東征西擊，以勞其兵，令武周首尾不能相顧；我王親統大軍，擇其要害，堅壁不戰，且耕且守，以成犄角之勢。待其疲勞，將有思歸之意，則舉大軍邀而擊之，一鼓而可擒矣。」秦王曰：「此妙論也。」〔遂〕從世績之計，設置十二軍，分管諸將，皆取星宿為名。每一軍主將一員，副將一員，催耕督戰，訓練精熟，則所向無敵。
　　十二州道星軍總管名目：第一萬年道參旗星軍，總管以秦叔寶領之；第二長安道鼓旌星軍，總管以程知節領之；第三富州道玄戈星軍，總管以侯君集領之；第四醴州道井泉星軍，總管以馬三保領之；第五同州道羽林星軍，總管以李靖領之；第六華州道游騎星軍，總管以劉正道領之；第七寧州道折威星軍，總管以段志玄領之；第八岐州道平道星軍，總管以李君實領之；第九幽州道招搖星軍，總管以囉士信領之；第十西麟道苑遊星軍，總管以陶武欽領之；第十一怪州道天紀星軍，總管以殷開山領之；第十二宜州道天節星軍，總管以田留安領之。
　　當日秦王任世績為軍師，授麾節，掛大元帥印，總督諸軍，調遣各道人馬，隨王保駕征伐。果見英雄猛將，賽過天兵。將有孫、吳之略，戰有百萬之師。是時糧儲充足，武事咸修，選定夏四月丙寅日出師，以圖武周。未知勝負如何。
　　總評：叔寶等五人皆統馭之才，孫、吳之略也，擒武周而復汾晉，非其難事。向並州進敬德圖像，眾視之無不畏懾，獨叔寶一舉筆而污之，其雄心猛氣，目中更有何人？世績分天下為十二軍，互相耕戰，以老其師，武周其能深入吾境乎？
　　 
　　


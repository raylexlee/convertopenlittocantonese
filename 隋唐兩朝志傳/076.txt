

    
	
		
			第七十六回　　秦王推刃同氣
			　　卻說唐主升殿，時當六月，日中大會群臣，共議治平之事。
　　見正西方一顆星，其大如斗，流光熒耀，過午不散。唐主大驚，問於太史令傅奕曰：「汝掌司天，深明天文之道，此星何名？
　　主何徵兆？」傅突密奏曰：「臣按天官書，此為太白陰星，上公大將軍之象。」唐主曰：「有何應驗？」奕曰：「此星出不經天，出東當伏東，出西當伏西。今過午為經天，經天則天下革政；況又見於秦雍州之分，卑王秦王當有天下。」唐主曰：「然。」即以傅突之言事狀以授秦王，秦王乃密奏唐主曰：「建成、元吉淫亂後宮，臣於兄弟無私毫負，今專欲殺臣。臣細思之，以為世充、建德二人報仇，臣今雖死，亦實恥見諸賊於地下矣。」唐主愕然大驚曰：「豎子果有此事？明當鞠問，以正典刑，汝宜早參。」
　　次日，秦王帥長孫無忌驍將九人，親自披掛先入，埋伏於玄武門側。原來張婕妤竊知秦王表意，飛馳報知建成，建成急召元吉商議，元吉曰：「宜勒兵不朝，以觀形勢。」建成曰：「彼之兵備已嚴，當俱入參，自問消息。」二人乃俱入至臨湖殿，覺有變動，遂勒馬欲還，秦王大呼曰：「反賊至此，欲逃何往？」秦王持槍欲刺建成，建成勒馬便走。秦王追趕，拽滿雕弓放箭，正中建成肩窩，翻身落馬，長孫無忌刺斜襄搶進斬之。後面尉遲敬德領七十騎繼至，正值元吉前走，左右一齊射之。忽見元吉馬失前蹄，將元吉掀於馬下。秦王持槍直刺，因馬逸入林下，為木枝所掛，墜不能起。元吉驟至，遂奪秦王手弓，將欲扼之，二人俱慌。忽敬德躍馬持鞭大呼曰：「不得無禮！敬德在此。」元吉驚慌，遂步走，急奔武德殿去。後面軍人大喊，弓弦響處，秦王回馬一箭，射中元吉，帶箭而走。敬德追及斬之。可惜建成、元吉皆死於玄武門，建成死年三十八歲，元吉年三十一歲，時武德九年六月二十二日也。史官有詩為證：太白經天事可驚，故交秦府動刀兵。
　　高皇自是無籌略，致子雙亡一羽輕。
　　隨後東宮齊府將帥薛萬徹等率兵三千擁至，來攻玄武門。
　　時門已緊閉，無由得入，人馬聚在一處，喊殺震天，無人接戰。
　　喧鬧良久，只見敬德將建成、元吉首級出示眾將，示之果是，俱各大驚。薛萬徹大呼曰：「吾等為主報仇，不就此殺入，更待何時。」遂輪刀與敬德交戰。未及數合，後面秦府數百精騎洶湧而入，內外夾攻，眾兵大潰。秦王急止之曰：「勿得動手，吾殺兄弟，不乾汝眾之事。」於是東宮、齊府之兵漸自散去。
　　時唐主正與宮人游舟，在海池戲樂，尚未之知。秦王乃使敬德入侍，敬德擐甲持矛，直至帝側。敬德奏曰：「太子、齊王作亂，秦王率兵已誅之矣。恐驚動陛下，特遣臣來將首級報知。」唐主大驚曰：「有此異事？汝何燥暴也！」敬德曰：「秦王嚴命，安敢有違。」唐主抱頭大哭曰：「不圖今日乃見此事，一時之變，廢股肱矣！」裴寂曰：「龍淚墜地，亢旱三年。
　　二子今日自取其禍，主上且宜保重萬金之軀。」唐主曰：「父子之道，天性也，雖自招禍，二兒於九泉之下亦懷痛恨。吾今不能治家，何以立國？」言罷，又哭昏絕於地三五番，幾死。
　　眾皆勸之，蕭瑀、陳叔達曰：「臣聞海內無限，父子不親，失而弗斷，反蒙其亂。東宮、齊王自興兵以來，未始與謀；既立之後，又無功德天下。疾秦王功高望重，共為奸謀。今秦王已討而誅之，陛下若處以元良，委之國務，無復事矣。」唐主曰：「然，此吾之夙心也。」時秦府之兵與二宮左右交戰，尚未休息。敬德請唐主降手敕，令內外諸軍一受秦王節度，眾然後定，而不生變矣。唐主從之，遂令厚葬二人，然後召秦王入朝，半晌無語，惟嗚咽泣下不止。唐主曰：「建成、元吉何罪？不請於朕，汝遽殺之，何心狠而使之兩亡耶？」秦王曰：「某知有失天倫，其罪難掩。然二人篡逆，其情已見，此事實出無奈；若不先舉，世民亦死於二人之手矣。」唐主曰：「汝亦無罪，但以至難得者兄弟，今二人死於非命，汝遭誹謗，難逃不義之名。」秦王曰：「陛下明二人無罪，臣舉其一二言之：昔御園中使黃太歲試槊，東宮內臣飲鴆酒，此皆有意欲害世民，幸天理昭然，得以不死。固知好人難做，清名難題，寧使吾負兄弟，莫兄弟負吾。」
　　原來唐主有三乳，極其長大，秦王因跪進吮之，秦王曰：「世民兄弟皆共此脈，何忍捐棄耶！」唐主抱定秦王，父子二人相向大哭，眾臣無不下淚。唐主遂從眾請，乃立秦王為皇太子，又詔自今軍國庶事無大小，悉與太子處決，然後聞奏。於是建成、元吉諸子皆坐誅，諸將又欲盡誅左右二百餘人，忽一人大叫：「不可！」且看此人是誰？
　　總批：立嫡以長，禮之正也。然高祖所以有天下，皆太宗之功，隱太子以庸劣居其右，必不相容。向使高祖有文王之明，隱太子有泰伯之賢，太宗有予臧之節，則亂何自而生乎？既而為群下所迫，遂致蹀血禁門，推刃同氣，貽譏千古，惜哉！
　　 
　　




    
	
		
			第五十六回　　唐兵介休燒糧草
			　　卻說劉武周在定揚，當日升殿，近臣報曰：「今有宋金剛離了柏壁來見陛下。」武周召人，問之曰：「卿等汗馬辛勤，近與唐兵較其勝負何如？」金剛對曰：「臣本命南侵，已據數郡之地，因使敬德把守柏壁關隘，臣自領兵前進，與唐對敵。
　　臣力不敷，被唐兵殺敗，敬德關內不發兵救援，欲陷臣性命，卻又走透消息，與完顏百達裡應外合，將關獻與唐人，盡豎大唐旗號，致臣損折人馬數萬，臣今星夜前來請罪。」言訖，哭拜於地。武周大怒，曰：「敬德匹夫，喪師失土，有何顏見吾耶！」敬德告曰：「柏壁之失，非敬德失守之罪，實西突厥遣撻里忽假裝北兵完顏百達來關相助，眾皆不疑，不防其攻打，乃李世績之計也。」武周轉怒曰：「汝乃土木之人，不知為將之道，安可信兵來相助，不審虛實，輒自與之同處而親用乎？汝之反情已見，尚敢在吾前巧言抵掩乎？」敬德曰：「雖一時昏暗，致獲大罪，皆因元帥主意，不乾臣事。」武周終是不聽，即喝武士推出斬之，以正軍法。
　　言未絕，旁邊閃出一人，面如棗色，豹體猿腰。河西人也，姓苑名君璋，現為殿前都虞候。君璋奏曰：「方今唐兵至近，國家用人之際，千兵易得，一將難求。今日敬德犯法，雖當死罪，望大王權記過，後以功贖之。」眾皆哀告，武周怒氣方息，將敬德免死，貶在長行，只與三隊人馬，令敬德領去介休護守糧草，若再疏失，定按軍法。敬德滿面羞慚，拜別武周，離出朝門。次日，敬德結束了，跨刀上馬，帶領三隊人馬離了太原，逕向介休進發。正在起行，忽有軍士來報：西南角上有一團毫光沖天而起，滾來滾去。敬德趨前視之，果見光芒照人眼目。
　　敬德疑為妖怪，拽滿雕弓，單射一箭，弦響處不見了光，急使人探之，乃一塊頑石，石上有「困避守時」四字。敬德見了，歎曰：「此天命也！上天無非令吾安分守己，以俟天命之意。」即將頑石打為粉碎，勒馬前行。正值人夫管押糧車來到，敬德親自點視，糧計一千石，草有二千束，車上各插小黃旗為號。
　　是日黃昏左側，行至安封，敬德令守車軍士將糧車安頓歇息，次早又行。護糧官曰：「此處空僻，賊人往來之地，可防深夜劫糧，恐生不測。」敬德曰：「既是如此，汝等各宜仔細，謹防賊劫。」是夜，敬德宿於野營，不解衣甲，坐以待旦。已及二更之次，月色甚明，只聽得前途吵鬧。軍人報言有賊，敬德遂提鞭勒馬，向前探視。行不二里，一聲炮響，喊殺連天。敬德舉頭視之，見後面一派火光，上下通紅。急勒馬回來，只見大車小車，惟聽聞霹靂之聲，大束小束，俱化為灰燼之末，三千糧草，霎時間被唐兵燒燬無存，護送人夫，燒死大半。
　　卻說尋相被撻里忽假裝北兵，奪關趕散去，至梁公谷躲避月餘，知敬德獲糧馳馬來奔，二人接見，具訴前事，且驚且喜，因邀共飲。二人坐至半夜，敬德忽然仰面大慟，尋相曰：「將軍於矢石交馳之下，百萬對敵之時，全無懼怯，今日何故痛哭？」敬德曰：「前日之難未免，今日又招此禍，如之奈何？此是唐人用計迫我，今進則必死，退無容身之處，吾居顛沛之中，命死須臾。暗想空立於世，不能成其大事，是以痛哭。」尋相曰：「汝勿憂慮，此事極是容易，只在反掌之間。吾觀武周確非成立之人，每視唐王真乃聖明之主。將軍事勢危迫，進退無路，古人背暗投明，君子所取，吾與將軍共投至大唐，必得重用，何乃自苦如此，而受人之危乎？」敬德曰：「為人臣而懷其二心，是不忠也。況李淵亦是僭國，武周何劣於唐？今若一時苟且，後遺萬載臭名，此事吾寧就死，決不苟為！」尋相曰：「好人難做，汝若不聽吾言，卻有後悔。」敬德曰：「吾今暫回介休，收拾軍馬，與汝同取回柏壁關，將功贖罪，庶幾得免。」尋相只得從之，遂領兵馳人入休，是夜宿於城中。
　　次日天明，忽哨馬報言：唐遣李世績領著大兵把介休城池團團圍繞，軍馬甚是利害。敬德急上城觀之，見唐兵四面圍繞，水泄不通，約有五千之眾。世績立馬於麾蓋之下，左右顧盼，指揮軍人，令其四面夾攻，喊殺連天，振聲不絕。敬德便欲領兵出城，尋相又曰：「將軍只宜固守，不可出戰。吾觀大唐人馬甚是雄壯，將軍雖勇，寡不可以敵眾。緊閉不出，終是孤城難守，況世績多謀。今時勢如此，將軍不聽吾言，可熟思之。」時敬德累聞尋相之言，又記石上「困避守時」四字，乃知天命有在，守己為榮，因無戰心，遂喚左右之人多造軍器，嚴緊守護，又不出戰。不知此城還守得否？
　　總評：喪師失土，金剛諉罪於敬德，哪知西突厥遣兵來助，實出於世績之計，初非敬德之有反情也。及介休之貶，護守糧草，卻又被唐兵燒燬無存。奈何彼武周非成立之人，唐王乃聖明之主，德所了然，第「困避守時」四字，又不可視為頑石云爾。
　　 
　　


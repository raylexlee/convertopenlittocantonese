

    
	
		
			第二十五回　　劉黑闥智賺范願
			　　建德脫身，來至河南，收集敗兵，折了大半。黑闥曰：「日下與賊相持百有餘日，其城難下，不若收拾敗殘人馬，暫回樂壽，整點兵甲，再來征伐。」建德曰：「今日之敗，皆因孤欺敵之故。可惜文信死於非命，早聽君等所言，不致此失也。」即引兵回還樂壽，百官迎入。朝見已畢，逕入後宮。曹后接見，謂曰：「陛下當能以弱致強，稍得一勝，便生矜驕之意，故致三軍損折，不以為戒，妾等無所托矣。」建德曰：「子童之言是也，今後吾當謹之。」曹后曰：「據妾之見，陛下則當下詔，自去尊號，減其御膳素袍白馬，與死者發喪，周給其家屬。賞功代罪，以安眾心，蓄養銳氣，再進兵伐。許如此激厲將士，無不勝矣。」建德從之。次日賞功伐罪，沒於王事者，則設肴親祭；其死者家屬，賞賜存問。遠近聞之，無不感歎。
　　忽報凌敬還朝，建德喜曰：「子肅回來，吾事濟矣。」即召敬入，問曰：「卿今遠路風塵，不知招賢之事如何？」敬曰：「臣奉大王嚴命，訪見楊義臣。見大王來意志在報仇，即慨然應允，但要大王相從三事。」建德曰：「是何三事？」敬曰：「一不稱臣於夏；二不顯其姓名，三擒戮化及，願大王放歸田里。」建德曰：「若從朕征伐，即朕臣也；果能盡心助朕討賊，何所不容。」敬曰：「臣別義臣，曾有密囑，教大王若得此人相助，不愁化及不滅。」建德問是甚人，敬向前附耳低言，不過數語，建德連聲歎曰：「雖戰國之孫吳、漢之張良、蜀之諸葛亮亦不過此。」
　　次日早朝，群臣拜舞已畢，建德喚大將劉黑闥曰：「昨日唐國秦王書來，借糧二千石，供給軍儲，伐許之後，倍還利息。
　　朕今與唐合兵討賊，乃兄弟之國，不可不借。汝同凌敬整點大軍二百輛，裝貯糧料，二人率領士卒護送，半途交納，勿使有失。」二人領命辭行。凌敬曰：「即今盜賊生發，汝等軍事，須要用心。俱作民夫打扮，軍裝隨身，務令遮護糧草，謹密勿令人見，違者依律治罪。」號令已畢，糧車起行。不數日，已到曹、濮州地界。
　　卻說太行山有賊首范願，自號飛虎太王，手下有三千嘍啰，皆敢勇之士，帶領來曹、濮界上，依山為寨，劫掠經商，為東昌一路之患。每慮糧食不敷，恐失其眾，當日在寨中正與眾商議劫掠之策，忽見小卒報言：「北路上夏王裝載二百糧車助唐軍餉，並五軍馬護送，取之極易。」范願以手加額曰：「來得卻好，吾今正缺糧食，此真天賜我。得此一助，正如枯魚之得水。」即使三千賊眾一齊皆起搶糧車，一人近前告願曰：「某去探來，不必三千人去。看他每車十名民夫，拽送二百輛車，不過只是二千人數，皆耕農之輩。若聽我等大喊一聲，各自奔散，只消五百足矣。」願曰：「汝卻不知，且作趕散人夫，不與吾敵，其糧車如何得來寨上」亦要人拽。若是如此，須使二千人去方可。」眾人依命，欣然奔往。
　　恰好黃昏左側，一聲炮響，眾兵皆起，前哨報說：「糧車插成營壘，運糧人夫俱向中間穩睡，並不打更喝號，請大王放心，不必為慮。」范願大喜，急驅士卒前進，直奔車營。只見四下寂靜，並無一人言語。比及眾賊揭去蓋車蘆席，皆是空車，營中所歇民夫皆是衣服氈衫，並無一人在內。范願自知中計，連聲叫苦，撥馬便走。只聽得四下炮聲齊發，夏兵約有五千，一齊皆起圍裹，將范願二千人馬困在垓心，不能得出。延至天色已明，閃出一將，頭頂鐵盔，身披銀鱗甲，手持大斧，喊聲如雷。濮州義鄉人也，姓劉名黑闥，乃建德部下首將。勒馬向前，高叫：「范願草賊，下馬投降！」范願大怒，手持鋼刀，直取黑闥。黑闥挺斧來迎，二人戰上五十餘合，不分勝負。忽見夏陣中一人飛馬前來：「請二將軍歇馬，吾與二人講和。」
　　於是分開左右，各自陣前，願曰：「來者何人？」答曰：「吾乃夏國祭酒凌敬是也。」願曰：「祭酒如何講和？」敬曰：「將軍今日如虎陷阱，雖有雙翼，亦難飛出，枉自勞苦，不如棄邪歸正，隨從夏主征討化及，與煬帝報仇，官封獬豸，繪畫麟閣，豈不強如落草為寇乎？」願曰：「祭酒之言，如此極好，不知夏主肯容納否？」敬曰：「夏主忘怨封仇，招賢納士，何所不容。」范願聽罷，即棄刀滾鞍下馬投降，共二千賊眾，皆解甲羅拜。願曰：「特請二公同歸寨上，部領餘眾，一齊起行。」敬曰：「劉將軍與足下同到山寨，吾領數人前去雷夏澤中，請楊太僕同來相會。」三人相別而行。
　　卻說楊義臣自別凌敬之後，每夜於門外仰觀天象，忽見西北上太乙纏於陬宿之間。其星滅晦，義臣大悅，謂家童曰：「化及死期至矣，汝速收拾軍器，我去殺賊，與主人報仇。」言未絕，忽報凌敬自外而入，義臣接見，坐問茶罷，凌敬起曰：「奉夏主命，特來邀請。太僕所言三事，俱已應允。」義臣曰：「曾收得賊人范願否？」敬以實告，義臣大喜，即設酒待敬，吩咐家人：「勤事農桑，我去一月之期，便回到此。」次日離了雷夏，二人行至山下，劉黑闥、范願同領一支人馬接入寨中相見。願設筵款待三人，酒至數巡，凌敬起謂願曰：「汝知詐用糧車、暗取將軍之事否？」願曰：「實不知之。」敬曰：「此皆出於太僕之計耳，內所載皆甲士也。太僕深知將軍之勇，士卒之精，故欲取將軍，同伐化及，而報君仇耳。」范願慌下拜義臣曰：「我等菲才，願施犬馬之力，同老將軍征討。」義臣悅之，吩咐范願：「山寨之內搶擄遠近子女，俱令放還，贈其路費，每致失所。」范願一從其言，當日焚燒山寨，部領七千人馬，隨離了曹州，逕投樂壽來見夏主。麗泉有詩云車內軍儲滿載裝，曹州范願挺豪強。
　　飛蠅見食心難捨，馬得將軍妙計藏。
　　宋賢謝竹軒單贊義臣詩云：
　　三尺龍泉透膽寒，匣中哮吼據金鞍。
　　今朝提向聊城去，共戮奸臣唱凱還。
　　四人來到樂壽，單留義臣宿於驛中。凌敬、黑闥、范願先來拜見建德，獻上寶物。建德問物從何而得，敬將收復范願之事細說一遍，隨行七千人馬並此寶物，皆范願之有也。
　　建德大喜，重加封賞。建德曰：「子肅邀請楊義臣，其人曾肯來否？」敬曰：「已在城外驛中安歇。臣料此人曾與陛下對敵，多不相讓，心懷不足，今日若不聖駕遠接，加以厚禮，恐不自安，不能盡其才也。」建德曰：「卿所見甚明。」遂備車駕，率領百官出城迎接。建德見義臣在驛中，濃眉白髮，鶴氅星冠，果是共扶宇宙的班頭，立國安邦的氣象。君臣接見，不勝大喜。義臣下拜建德，建德答以半禮。義臣曰：「亡國之臣，深感大王來召，安敢受答拜之禮。」建德曰：「孤素知太僕忠義之士，』安肯加害。孤為夏主，卿為隋臣，名爵不等，敬太僕之德耳。」義臣曰：「祭酒代奏之事，望大王仁慈。」
　　建德曰：「孤出語欲取信於四海，安肯自廢也。」義臣曰：「化及弒逆之賊，臣雖赴諸水火，必往討之，此則恐不及；辭歸隱田里，伏惟憐憫。」建德曰：「化及若誅，必從公意。」義臣曰：「臣今往來勞役，欲就故人凌敬私宅居止，〔當〕晚便益，望大王清盻，赦臣悖逆之罪。」建德曰：「特從足下之意，孤不拘之。」
　　總評：曹后欲與死者發喪數語，甚得激勵將士之法。彼劉黑闥以二千石之空車，而貽范願之來搶，其計真個是好。卒之凌敬前來講和，只不過欲收范願，以同伐仇耳。義臣必三事之允而後出，其出也豈苟哉？
　　 
　　




    
	
		
			第十七回　　含嘉城秦瓊戰丘瑞
			　　時有行軍從事交留人來見瑞，與說曰：「今含嘉城密令趙仁基保守，保汝救此城，將功贖罪，若何？」丘瑞言願往。有一湘陰人姓趙名泰來，見王世充言曰：「三軍易得，一將難求。
　　丘瑞雖然有罪，主上之所深愛者也，不可誅之。再與五千軍，令求含嘉城，則牽動諸處之兵，東都自安矣。如不成功，並罰前罪。」世充從趙泰之言，再與兵五千，交瑞救含嘉城。瑞努力而去。
　　卻說守城趙仁基、邵旦知丘瑞兵來，邵旦只要堅守，趙仁基定要迎敵，引軍與丘瑞交戰，大敗而回。邵旦急申文書到洛口城，李密請諸將商議。此時徐世績據守黎陽，房彥藻曰：「含嘉城緊急，必須秦瓊方可退丘瑞。」賈閏甫曰：「今秦叔寶屯兵鞏北關，亦是緊要去處，不可取叔寶回，帳下諸將內選一人去破丘瑞。」房彥藻曰：「丘瑞，隋之名將，非等閒可及，不著叔寶，無人可當。」忽堂下一人厲聲而言曰：「汝等何視人如草木也！某雖不才，願斬丘瑞首級以獻。」眾視之，乃羅士信也。彥藻曰：「爾性暴悍，不識進退之法，非丘瑞之對手也。」士信堅執要去，彥藻曰：「將軍要去，可令一人副之。」裴儼曰：「我兩個同去。」李密大喜，即時交裴儼、羅士信同行。賈閏甫諫曰：「今丘瑞親打含嘉城，越王又遣段達、韋津、龐玉等互相接應，汝等休以為兒戲。若此城一失，東都安如泰山矣。若破丘瑞，可以取洛陽諸郡。何故以此二少年當此大任乎？」李密曰：「汝以二後生無謀，不能成事乎？吾料遠近諸郡必在此二人手內可得。」閏甫等各曬笑而退。
　　卻說羅士信、裴儼到含嘉城，趙仁基、邵旦見二將到，心中亦笑李密如此調度人馬，這般緊要去處，如何只叫二後生來。
　　時士信年十六，儼年十五，隨即交割牌印，看二人如何調遣。
　　裴儼使軍人將認旗去城上豎起，丘瑞聽知士信、裴儼到，心中暗笑。次日，引軍搦戰，士信對裴儼曰：「你見諸人動靜，笑我二人。必建奇功，以服眾心。」裴儼曰：「願從尊命。」當日引軍出城，與丘瑞對陣。羅士信出，與丘瑞打話，瑞曰：「汝等群賊，侵奪城池，大兵到此，尚自不降，引兵來相拒乎？」士信怒曰：「汝賊亦有心為亂，何敢責人乎？」遂拍馬向前，與丘瑞決戰。二馬相交，戰到四五十合，忽聞背後喊起，裴儼從小路抄在丘瑞軍後，一陣夾攻，丘瑞大敗。連夜趕去，丘瑞兵退八九十里，士信、裴儼收軍下寨，俱各按兵不動。
　　王世充聽知丘瑞又輸了一陣，又欲見罪，趙泰又諫曰：「今丘瑞事急，若再擊之，必降李密矣。可遣副將相助，使其不生異心。」世充從之，即遣馮慈明並東都將龐玉二人引兵五千，前去助戰。二將即時起行，到丘瑞寨中，問及軍情，瑞曰：「羅士信雖年幼，甚是英勇。更有裴仁基之子裴儼為助，不可輕敵。」龐玉曰：「初生之犢，不足懼之。」遂與馮慈明引新軍離寨前進。原來囉士信連日哨探，已知路逕，裴儼曰：「此去不遠，乃是五里山，山中乃是王世充糧草出入之地，若取那個去處，其勢可破敵，洛陽軍士自相離散矣。」士信曰：「汝見正合吾意，可與吾如此如此。」裴儼領了士信計，自引一支軍去了。卻說羅士信聽得馮慈明、龐玉兵來，遂令叫龐兵先退寨中，搬運糧草去了。士信引馬軍出迎，龐玉在陣前大罵士信逆賊小輩，遂拍馬挺槍來敵士信，馮慈明使出來夾攻。士信力戰二將，略鬥數合，士信敗走，二將趕二十餘里，奪了士信寨。士信又創一營，次日馮慈明、龐玉又來。士信又出戰，略鬥數合敗走，二將又趕二十里，奪了營寨，卻喚丘瑞守後寨。瑞來前寨諫二將曰：「羅士信連退二日，於中必有詭計。」馮慈明叱丘瑞曰：「據你如此膽怯，可知折了山寨。再休多言！看吾二人建功。」丘瑞羞慚而退。次日，又戰，士信又退二十餘里，二將迤邐趲上。次日，二將兵出，士信兵望風而走，連敗數陣。士信直趕入城下，將次城門下寨，士信堅守不出。趙仁基暗暗發書申報李密：「羅士信連敗五陣，現今退入城內。」李密慌問房彥藻，彥藻曰：「此驕兵之計也。」賈閏甫等未信，李密又差王當仁到城接應。士信相見了，問當仁曰：「此來助戰何意？」
　　當仁曰：「魏公知將軍數敗，故差某來。」土信笑曰：「此驕兵之計也，看今一戰，可盡復諸營，奪其糧食馬匹。此是借寨與彼，令安輜重也。今夜令邵仲明守城，趙將軍搬奪糧食馬匹，將軍看吾破敵。」
　　是夜二更，士信引五千人馬出城。原來二將連勝，盡皆懈怠，被士信斬寨直入，人不及甲，馬不及鞍，二將逃命而走，軍器鞍馬無數，盡皆交趙仁基搬運入城。士信便催軍馬相繼而進，王當仁曰：「軍眾力困矣，可以暫歇。」士信曰：「不入虎穴，安得虎子？願隨者進，不願者退。」眾軍努力前進，丘瑞兵反被自家敗兵衝動，背後追兵太急，都把不住，望後而退，棄了許多寨柵。到洛水旁，丘瑞尋見馮慈明、龐玉曰：「此去五里山，乃柴草之所，更連接葉公山屯糧之地，乃是羅士信軍士養命之源，倘有疏虞，願死此地也。」馮慈明曰：「葉公山乃越王遣劉長恭領兵守護那裡，正接五雲山，又是段達之弟段煥保守，宜往投之，就往此山。」丘瑞與二將連夜投五里山來見段煥，說羅士信用驕兵之計，誘到城外，軍馬突出，勢不可當。又被此賊連夜追趕，自相衝擊，棄了許多寨柵。又金鼓大震，人報士信兵到。煥大笑曰：「此賊不讀兵法，只持勇耳。」瑞曰：「此賊雖是年幼，智勇皆有也。」煥曰：「不識機變，此死牒也。」瑞曰：「亦不可輕料。」龐玉曰：「願得三千精兵擊之，無不克也。」煥遂與玉兵下山，士信整兵去迎。當仁諫曰：「紅日沈西矣，軍皆勞困，且宜暫退。」士信大呼曰：「不然，昔日古人順時而動，見機而發，今蒙天賜奇功，何可逆之？」言訖，金鼓大震，龐玉引軍來迎。士信揮刀直取龐玉，只一合，斬玉於馬下。士信之兵大喊，殺上山去。丘瑞、馮慈明急引軍來迎，忽聞山後大喊，火光競天而起，上下通紅。段煥提兵來救火時，正遇裴儼，手起刀落，死於非命。原來囉士信使裴儼預先引軍伏於山後小路，只等士信軍到，故來放火，柴草堆上一齊點著，烈燄飛騰，照耀山谷。裴儼既斬段煥，隨後殺來，丘瑞、馮慈明前後不能相顧，只得棄五里山，望五雲山逃奔。早有人飛報王世充，世充後面繼至，皆被李密之兵殺敗，密遂乘勢引兵，進據金墉城，擁兵三十萬，陳於北邙，南逼上春門。越王侗使段達、韋津二人拒之，達望見密之兵排列森嚴，威勢烜赫，段達大懼而走。密後面縱兵追之，軍士大潰，半被殺死。城中乏食，於是偃師、柏谷、河陽、河內四郡之地皆降於密。此時王世充得東都兵合擊李密，不能取勝，遂收拾人馬，屯於宜陽城。自後累與密戰，數陣皆敗，至是密之聲勢遠近皆懼，聳動一人，且看是誰。
　　總批：丘瑞再領兵救含嘉，以圖後功。雖其百折不回之志，倘不得副將慈明之助，其不敞於士信也者幾希。迨世充後面繼至，皆被李密之兵殺敗，密之聲勢亦可畏哉。
　　 
　　


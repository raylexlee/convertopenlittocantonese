

    
	
		
			第二十三回　　凌敬義說楊義臣
			　　卻說凌敬起行，不一日到了濮州，先投客店安歇，次日整衣冠來見義臣。先於鄰近訪問，土人答曰：「此去離城五里雷夏澤中，前有一人，不知姓名，自言姓張，人只呼為張公，今在澤畔釣魚為樂。」敬曰：「此必義臣也，但此人不得見面，如何是好。」即邀土人引路，稱為遠客，因與逕入。遙觀雷夏景物，茂盛不已，果然山不在高而清，水不在深而秀。松柏交翠，猿鶴相隨，觀之不足。忽見一人，蒼顏鶴髮，氣宇軒昂，頭頂斗笠，身披蓑衣，在船上垂釣。自歌自飲，似有酒酣之狀。
　　乃自吟詩云：
　　來往煙波無定居，生涯蓑笠外無餘。
　　閒垂雨鬢猶如鶴，只把孤竿時釣魚。
　　月浦泛舟歌款乃，雨篷歸岸掛蕭疏。
　　愚人誤認金魚貴，多少縈心不自知。
　　吟罷又飲，又吟一絕云：
　　山雨溪風捲釣絲，瓦甌篷下獨斟時。
　　醉來睡著無人喚，流下前灘也不知。
　　凌敬聞其吟，與家童曰：「此真隱者之樂，吾不如也。」
　　近前視之，乃一老叟，正在飲樂。凌敬對岸連聲叫：「買魚，買魚！」那老叟睜開醉眼，看岸上是一儒者，葛巾布袍，笑容可掬，即撐漁舟至岸，係於綠楊深處。敬曰：「故人別來無恙？」義臣曰：「汝乃何人，跑上岸來？」敬曰：「敬自別太僕許久，不想太僕鬚已蒼白。憶昔相從，多蒙教誨，至今感德不忘。今日相遇，如撥雲觀日矣。」義臣曰：「每想子肅，一日不見，如隔三秋。今日天賜一會，吾之有幸，不知足下今歸何處？」
　　敬曰：「自別之後，身無所托，因見竇建德有容人之量，以此歸附於夏，官封祭酒之職。因想吾兄，故來相訪。義臣邀入草堂，設席相待。」
　　酒行數巡，敬令從人取金帛列於義臣面前，義臣驚曰：「何謂有此？」敬曰：「此是夏主久慕公德，特令某送此禮物以獻，恐不得見，故假以遠客為名，庶無嫌疑也。」義臣曰：「建德，吾之仇人，如此見愛，有何功以受此乎？」敬曰：「目今煬帝被弒，群雄並起，各殺郡守以應諸候，蓋為百姓除害，以安天下。凡懷一才一藝者，尚欲效用，太僕抱經濟之略，負孫吳之策，顧乃棲身蓬蒿，與草木為休戚，空老林下，誠為可惜。今夏主仗義行仁，改稱帝號，四方響應。聞太僕之名，特來聘迎。太僕及時應召，救民於水火之中，致君於堯舜之盛，夏之君臣望太僕久矣。」義臣曰：「忠臣不事二君，烈女不更二夫。吾為隋臣，不能匡救君惡，致被逆賊所弒，不能報仇，而事別主，何面目立於世乎？」敬曰：「太僕之言謬矣，今天下英雄各自立國，隋之國祚已滅絕矣，何不熟思之？欲報二帝之仇，不若歸附夏主，借其兵勢，往誅叛逆，豈不稱太僕之願乎？」義臣猛然悟曰：「足下此言甚極有理，吾見建德亦能屈節下士，又無篡逆之名，若能允吾三事，即去從之，不然，決不去矣。」敬曰：「是何三事？」義臣曰：「一不稱臣於夏；二不願顯我姓名；三擒獲化及，報得二帝之仇，則當放我歸還田里。」敬大笑曰：「只這三事，夏主何所不從。」
　　凌敬上馬欲回，義臣囑曰：「此去曹濮山，有強寇范願，極是驍勇，領盜數千，皆敢死之士。遠靠泰山以為巢穴，每來二州搶奪客貨。即今山寨絕糧，四下剽掠，足下收得此輩，同回夏國，助振軍威，足能滅許矣。」義臣附耳低言，不過數語，凌敬點頭，隨即辭別回去。麗泉詩云：
　　隋國群雄勢未分，獨公謀策最機深。
　　不臣夏主何名利，只盡報仇一片心。
　　此時竇建德朝夕訓練軍馬，欲征討化及。眾臣言凌敬去聘楊義臣並無消息，暫且按兵不動。忽人報唐劉文靜齎書至，建德接書，拆開讀之，書曰：唐秦王李世民端肅書奉夏國大王闕下：恭惟受天明命，適龍飛於東郡；樂任群雄，遽鳳舞於交河。
　　即今大王安化於河北，實據夷狄之衿背。郡知其策，則矢石不試；一失其御，則疆隅屢驚。邇來化及逆賊擁兵魏縣，肆其奸雄，若不與眾同誅，實為神人共憤。且非世民關外之仇，固是大王河北之患，望興一旅之師，合剪孤兵之賊。所獲寶女，悉納夏國，若得土地，均分於唐，豈不美哉？所言惟大王察焉。
　　建德看罷大悅，謂文靜曰：「此賊吾有心討之久矣，奈天時炎熱，操練軍士未熟，暫自停止。今已兵精糧足，正欲動兵，納言回報秦王，不必遠勞龍體，只消遣一副將領兵前來，與孤同誅逆賊，以謝天下。」文靜曰：「臣奉使之時，秦王兵已離了長安矣。」建德曰：「汝可速回止之。枉費了錢糧，人馬浩大，遠來無益。」
　　文靜辭歸，建德退入後殿。曹后來迎，請曰：「今日退朝何晏也？」建德曰：「適因唐國秦王書來，合兵討賊。與眾臣商議，今已吩咐整理軍馬糧草去了。擇日起兵，領宋正本等留守樂壽。」曹后曰：「陛下聖見雖當，未可即行。今北方總管羅藝投為唐將，截我後路。王須拔號稱漫天王，被羅藝射死，部下餘黨魏刀兒，此人驍勇，因須拔死，代領其兵十萬，據守深澤縣中，自稱魏帝，剽掠冀、定等州，實為後患。化及弒君篡位，於理當誅，不先掃清河北，未可便議南行。況凌敬未回，今數年與刀兒相持雖好，尚難靠托。不如乘其不備，襲而擊之，除卻後患，此萬全之策也。」建德喜曰：「此軍機之事，非汝婦人所得預聞，吾意決矣。」次日，建德調遣精兵十萬，命劉黑闥為征南大將軍，高雅賢為先鋒、曹旦為合後，迤邐進發。
　　卻說建德先自選下歌舞女樂一十二人，使人送獻刀兒，令其北拒羅藝，東防夷狄，待吾誅滅化及，即將隋宮妃嬪寶物相餉。刀兒大喜受之，實信建德有寄托之心，坦然無疑，晝夜溺於酒色，自以為安。至是建德兵起，稱言討賊，離城三十里紮了營寨，留輜重固守老營，選精兵十萬掩旗息鼓，夜行直奔深澤。原來刀兒見建德獻送女樂，自以為得志，晝夜淫樂，不治軍旅。不料建德人馬聚至城下，內外一無知者。刀兒正在昏醉之間，忽見守城人報：「甚處軍馬，一夜把城圍得鐵桶相似，鳴金擊鼓，喊殺連天。」刀兒聽言，驚得魂不附體，手足無措，隨領將士登城視之。只見四下人馬團團圍守，鐵騎叢中，擁出一員大將，黑面黃鬚，金盔金甲，猶如天神之狀，乃夏王建德也。建德在馬上傳令，厲聲大呼曰：「有能將刀兒綁下城者，官封極品，鎮守其城。若有不從告諭，城開之日，盡皆殺戮。」言未絕，忽然一將提刀直上城來，大叫曰：「魏刀兒殘暴不仁，輕賢重色，留此逆賊何益！願隨者便來。」百姓視之，其人面如活獬，目若朗星，河間人也，姓關名壽。本人是王琮部將，琮降建德之時，染病在牀，後來深澤依傍刀兒。刀兒怪關壽傲慢少禮，不肯重用，屈沈於此。當日叫百姓同殺刀兒，袒臂一呼，相從無數。關壽殺上城頭，一刀砍刀兒為兩段，提頭上馬，引百姓出城投拜。建德大喜，隨即入城安民。史官詩云：
　　刀兒挺惡亂江山，觀見雄兵心膽寒。
　　女樂荒淫真敗事，果然皆順夏君言。
　　建德將刀兒首級懸於城門，眾將引關壽來見建德，大怒曰：「刀兒與汝無仇，殺之不義也。人人效此，必懷二心。」令斬之。刀斧簇下，關壽性命如何？
　　總批：太僕不即從建德之聘，蓋以忠臣不事二君為嫌耳。若化及理所當討，故秦王致書夏國，望同興誅逆之師。刀兒勢所當除，故建德饋以女樂，致其有荒淫之惡。先河北而後議南行，曹后之言誠是也，孰謂軍機之事非婦人所知哉？
　　 
　　


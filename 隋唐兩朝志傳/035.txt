

    
	
		
			第三十五回　　秦叔寶洛陽大戰
			　　卻說周武引敗兵來見玄恕，哭訴其事。玄恕怒，乃自引大軍來與叔寶對敵。探馬來報：玄恕軍到了。叔寶便上馬，引千餘軍就北邙山前擺開。當日玄恕全副金甲金盔，坐下騎雪白馬，手中使大桿刀出陣。看了叔寶持鐧躍馬在陣前往來搦戰，恕便欲自戰。馬後周武曰：「殺吾二子之大仇安得不報，更待何時？」周武縱坐下馬，輪手中開山大斧，直取叔寶。叔寶挺鐧來迎。
　　戰不三合，叔寶打死周武於馬下，便拍馬挺鐧來打玄恕，慌閃入陣中。知節驅兵掩殺，世充之兵又折一陣，退十餘里下寨。
　　玄恕連夜聚眾將商議曰：「我自來聞叔寶之名，不曾見面，果然英雄無敵，似此若何？」桓素進曰：「愚料叔寶有勇無謀之輩，不足懼也。來日公子再領兵出，可先伏兩軍於左右，公子臨陣先退，把叔寶賺到伏兵之處，公子卻登山，指麾四面軍馬，只有叔寶到處，重重圍之，可擒矣。」
　　玄恕從其言，便差郝明、艾先分左右各引三千軍埋伏去訖，玄恕再整金鼓旗幡而進。叔寶、知節引軍而出。知節在陣上對叔寶曰：「昨日敵兵大敗而去，今日又來，必有詐謀，將軍宜提防之。」叔寶曰：「量乳臭小兒有何謀，吾今日必當擒之。」見世充軍門旗影裡，玄恕引諸將出陣搦戰，叔寶挺鐧躍馬而出。世充軍中桓素出迎，二將交馬，戰不三合，遂便走入陣。
　　只見世充軍八陣裨將一齊來迎，卻容玄恕先走。叔寶挺鐧殺退八將，乘勝追趕，知節隨後驅兵掩殺。叔寶深入重地，知節急收軍時，兩下伏兵已出，左有郝明，右有艾先，知節兵少，急救不及，叔寶被世充之兵圍在垓心，東衝西撞，軍馬越厚。叔寶手下只有千百人，衝殺到山坡直上，見玄恕卻坐在山上，手持麈尾，指引三軍。如叔寶投東，則望東指，傍邊撥發官則望東指之，軍馬皆望東圍。因此叔寶引軍殺上山來，半山中擂木炮石打將下來，不能上去，因此難退。山上弩箭如雨，魏兵傷折數多。叔寶從辰直殺到酉時，不能得脫，漸漸魏兵折其大半。
　　叔寶教且在垓心少歇，至半夜月明，可以殺出。卻才下馬少歇，月華方上，四下裡世充兵殺到，但聽得叫：「叔寶早降！」軍雖不敢近前，怎禁矢石如雨，叔寶急上馬迎敵之時，見四面火鼓駢集，漸漸逼近，八方交射，人馬皆不能出。叔寶仰天歎曰：「吾今死於此地矣！」
　　忽聽得東北角上喊聲大振，世充之兵紛紛亂竄。叔寶看時，一彪軍殺入，為首一員大將，紫袍鐵甲，持點鋼槍，乃王伯當也。與叔寶相見，說魏公恐將軍有失，特差某引五千精兵前來接應；聽知將軍受困，故已殺透重圍。陣中正遇世充將郝明攔路，已刺殺了。叔寶便與伯當殺出西北角上來，見世充兵大亂，又一彪軍從外殺入，當先一員上將，騎銀鬃馬，使開山大斧，乃程知節，來見叔寶曰：「某恐將軍有失，親引五千精兵前來接應，卻才陣上逢著艾先，被吾一斧砍之，斬首在此。」叔寶曰：「汝二人已建奇功，何不趁今日捉住玄恕，大事便定矣。」伯當聞言，便領軍去了。知節日：「將軍慢來，我乾功去。」知節引兵去捉玄恕去了。叔寶尋思：他兩個今日乾了大功，我是大將，反不如這二人耶？我當捨命報答魏公之恩，乾此大功，捉玄恕去。於是領軍便行。當日三路軍來，殺得世充兵大敗，屍橫遍野，血流成河。兩下各自收兵，日色已晡。
　　是夜，世充宿於營內，輾轉不寐。正值月白風清，夜半三更之次，忽見一人，黃眉白髮，身體雄偉，綸巾羽扇，鶴氅蒲鞋，徐徐自外而入，謂世充曰：「吾乃周公也，上帝以吾有負扆之功，使居此地，百姓立廟，四時享受其祭。今被李密所據，拆毀廟宇，蓋造宮室，令吾無所居止，未得報仇，皆因密有數年貴星顯耀，是以受其凌辱。今密貴星已滅，其勢已敗，汝等來日再戰，吾領陰兵助殺一陣，李密雖有百萬之師，無所施矣。」言畢，那人化清風而不見。霎然驚覺，乃是南柯一夢。世充欠身而起，三唱雞聲，東方漸白，忙喚左右而謂之曰：「吾夜夢見周公，言說李密據其廟所，今日出戰，他引陰兵助殺，未知是否？」桓素曰：「夢寐之言，未足深信。今糧食不敷，三軍累敗，難以成功。不如班師洛陽，待秋高馬肥，訓練士卒，養成銳氣，再整兵甲，一戰可得金墉矣。」於是世充思忖計定，喚諸將皆拔寨退去遠。軍士報李密，密曰：「世充必然有謀，且未可輕動。」徐世績曰：「必然是糧盡，畏勢退去。」密曰：「未必便走，恐以此誘之。」使人遠遠哨探，回報離三十里下寨，密曰：「孤料其必不走也，且好生安排寨柵，不可輕進。」又歇下一日，絕影不見世充兵到。又使人探之，說世充之兵又拔寨去。李密自扮作哨探軍馬，雜在軍中，親自來看，果見世充之兵又退三十里。密曰：「此世充之計也。」叔寶曰：「世充兵漸漸退去，主上懷疑而不進，是見怯也。願決一死戰。」密曰：「汝諸將既要去追，孤分作兩隊，汝自先去敵之，孤防後有伏兵，卻於後應之，此為首尾相救之計。來日先退兵於半道，次日交鋒，此可不乏兵之力。」叔寶、伯當引副將十員、精兵三萬，來日先行到半道而宿下，李密引祖君彥後追。
　　原來世充暗暗使哨探，魏兵到半路，飛報入世充寨中來。
　　世充當夜盡喚將士入中軍問曰：「今魏兵此來，必奮力劫之，情願死戰者，以一當十。吾以伏兵斷其後，非驍勇之將，不可當此。今李密定分兩隊，防吾伏兵之故，若李密過其兵，正當在中，要戰兩頭，非大將不可當之。」世充言罷，以目觀桓素，桓素低頭不語，忽徐成出曰：「某願往。」世充曰：「如有失如何？」成曰：「殺身報國，有何追悔！某若有失，情〔願〕獻首。」世充又曰：「徐成乃皇泰之忠臣也，肯捨身報國，親冒白刃，為此忠臣；雖然如此，魏兵前後兩段，吾伏兵在其中，徐成只可敵得一頭，安能分身乎？須得一人輔助，方可行事。可惜吾軍中無一人敢舍死當先者，教吾計不能成矣！」言未畢，林土浩出曰：「某願往。」世充曰：「叔寶乃魏之名將，有萬夫不當之勇，恐汝非其對也。」士浩曰：「如失主上大事，願該軍令。」世充曰：「既汝敢去，吾有號令：汝二人各引一萬軍，只就此山谷中左右埋伏，如魏兵到，由他趕殺將來，軍馬追盡，卻出兵截斷其後。若望見背後再有軍來，汝可分軍兩頭：士浩引一半軍去當後隊，徐成引一半軍去當前面。回軍須要鏖戰，吾自別有計策。」二將領命，各挑揀一萬精兵去了。世充又喚其子玄恕、宇文德，吩咐一個錦袋，與二人收了，曰：「你二人同領精兵一萬，偃旗息鼓，伏於前山之上。如見魏兵圍定徐成、林士浩，十分危急，你二人不可救之，只開錦袋看之，自有解圍之計。」玄恕、宇文德領計去了，又喚〔趙讓〕、張龍〔等〕四將吩咐：「來日魏兵到，銳氣正勝，不可迎敵，退後自走，只看趙讓引軍馬來到，掠陣之時，汝自便回頭趕殺，吾自有兵接應。」四將皆受計，領兵去了。世充交桓素去臨川汝水防護，以防魏兵透漏。世充先把弱兵遠遠先退，只留壯健人馬，等待魏兵。
　　次日，叔寶、伯當等軍馬如風雨驟到，世充之兵且戰且走。
　　魏兵約趕到五十里之地，那軍盡皆喘息不定。世充在高阜處望見，把紅旗一招，趙讓軍馬來到，世充之將一齊回頭。魏兵死戰不退，徐成、林士浩截出，殺斷魏歸路。叔寶大喝眾將曰：「到這裡不即死戰，等待何時！」魏兵奮力衝突，背後李密引兵殺到，卻把徐成、林士浩圍在當中。士浩大呼曰：「主上既已算定，必有良謀，我自當決一死戰。」士浩分一半人馬來戰李密，徐成引一半人馬接住叔寶交戰，兩下殺聲振天。玄恕、宇文德伏在山上，暗視見魏兵勢大，世充兵抵擋不住，漸至危急，玄恕曰：「可觀計矣。」於是開錦袋觀之，二人駭其計如何？
　　總評：叔寶英風夙著，其誰與敵者？桓素顧以為有勇無謀之輩而少之，庸知世充八陣稗將悉被寶殺退無遺乎？兩兵之伏，固欲截其後也，而魏將如伯當、知節並來接應，吾恐雖有班師之計，無所施矣。徐、林二人願往，而垓心之圍，勢亦恐亟哉。
　　 
　　


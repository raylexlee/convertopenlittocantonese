

    
	
		
			第四十七回　　世績雲遊訪叔寶
			　　德明曰：「汝欲歸唐，吾當出首！」知節泣拜曰：「君若如此，吾族皆休矣！」德明曰：「吾今二人刎頸之交，安肯負汝？前言特戲之耳。吾亦欲歸唐，爭奈鄭主待吾已厚，不忍去之。」知節曰：「兄言錯矣，世充雖升兄為漢王之師，王玄恕卻無尊師之禮，輕賢慢士，兄豈不羞乎？況今南有朱粲之兵，西有大唐，朝夕對敵，又有梁主李軌侵掠不止。人有離心，上下相忌，其勢不能久持。吾與兄長有日俱填溝壑，有何利益於此間乎？可速為歸計。」德明曰：「汝言極是，吾安得不從焉？」知節曰：「只有叔寶不從，汝留在漢王處，道其無一事鄭，彼必致疑，離間上下，叔寶鐵石心腸亦不能自存矣。」德明曰：「吾必同力相助。」知節即將百金共德明迳送蘇威，稱言叔寶每出兵交戰，則唐兵堅壁固守，恐有內變，公當度之。蘇威受得其金，每言叔寶難用，恐有貳心，漢王玄恕亦譖叔寶。自此世充遂疑叔寶久不建功，又不進兵，欲遣人執叔寶詣金墉問罪。
　　叔寶聞之大驚，亦不自安。正在猶豫之間，忽見一人，儒巾道服、麻履絲縧、腰繫數個藥葫蘆遠遠而來。視之，乃故人徐世績也。叔寶接見，便動故舊之思，延入營中。施禮已畢，世績曰：「世績自別賢弟許久，不想賢弟名已冠世，威風搌動關中。憶昔相從，多蒙教誨，至今感德不忘。賢弟歸於鄭王，大獲全功，洛陽之士莫不嗟服。」叔寶曰：「聽聞尊兄棄唐歸夏，事於建德。如此裝飾，得非林下道人者乎？」世績曰：「耳目較近，可逼去左右，吾有密事於汝商議。吾非學道之人，今奉秦王之命，令吾拜見足下，謀以大事，恐人致疑，故如此改裝，雲遊四方，人不識耳。」遂獻上秦王手書。叔寶折開視之，書曰：
　　　　唐秦王李世民端肅書奉大德秦將軍足下：蓋聞天生不世之君，必有不世之臣，是以微子去殷，韓信歸漢，彼皆畏天知命，觀存亡之符，見廢興之事，故能成功於一時，垂業於萬世也。今王世充弒君奪位，天人共怒；況此賊詭詐，器度淺狹，妄語咒誓，乃死巫嫗耳，豈撥亂之主乎？將軍之所共知。今洛陽內亂，梁楚臨郊，王侯共逐，人民離怨，四境分崩。吾父皇自歷霜雪，與士卒同其甘苦，先定長安，經營河北，英豪雲集，百姓風靡。不聞古人有云：『良禽擇木而棲，賢臣擇主而佐』？將軍誠能悟成敗，早定大計，則轉禍為福，在一時之間矣。今南有朱粲之兵，西有李軌之患，將軍居其中，首尾不能相衛，美玉陷在污泥，良可惜矣。蓋王者迭興，千載一會，今若歸唐，必居重任。掃清宇宙，得濟斯民，垂名竹帛，畫像凌煙，豈不美哉。特獻黃金百斤，乞惟將軍擇其便宜。謹書。
　　叔寶看書畢，笑曰：「深感秦王厚惠，只吾身在此，心亦在此，秦王豈知我哉？今私受其金，是不義也；背主而去，是不忠也。吾以死為期，安肯為不忠不義之事乎？」因卻不受。
　　世績曰：「弟言差矣！凡大丈夫處世，不分輕重，非大丈夫。吾意王世充待弟萬不及秦王。今三路之兵相攻，世充已欲加罪足下進退無由。吾以舊契，特來盡情訴告，何故堅意執滯？弟請度之。」叔寶曰：「吾知秦王留心於我，然吾既事鄭主，不可背之，容某從容計策，然後方去。」世績曰：「事在危迫之際，其勢已見，尚何疑乎？」
　　正商議間，家童入報：漢王之師陸德明相探。叔寶叫世績只在屏風後權避，叔寶出接至帳幕。施禮已畢，德明曰：「吾有事來相告，未審將軍知否？」叔寶曰：「何事？實不知之。」德明曰：「今南楚朱粲侵鄭，一日二次來報，軍情甚緊。鄭主欲回軍顧家，見唐兵堅壁不戰，恐有躡後之患，事在不決。
　　深疑將軍遲滯不進，別有二心，旦夕倘生不測，故不避鐵鉞，特來剖露。」叔寶長歎一聲，曰：「此事惟天可表！吾以忠心事主，何有異心？必甚人在鄭主處譖言，離間君心，使吾上下猜忌，謀敗其事。此乃反客待主之計，君既疑臣，必致以死；雖知是計，無可奈何！」德明曰：「足下今視世充猶如腹心，吾見世充之視足下如草芥矣。大丈夫處世當轟轟烈烈，早決去就，安忍屈膝下賤，似女子行事，甘受其辱乎？」
　　叔寶正在猶豫，忽將軍李君寶、田留安二人並至，亦言其事。叔寶請於後堂會飲，忽報程知節來見，叔寶曰：「君等只此少待，吾去見咬金，看其說甚言語。」知節曰：「日前小弟陳說世充利害，早作歸計，尊兄不聽，今日果有此事，如之奈何？」叔寶曰：「方才德明眾人在此，正言此事。吾請在後堂，汝可相見，商議其事。」知節遂入，與眾人共飲。世績從屏風後佯言曰：「汝等欲叛鄭歸唐，吾先去見鄭主，報知其事。」
　　知節、德明二人先已會意，但笑而不言，君實變色，怒曰：「忠臣不怕死，怕死不忠臣，吾寧就死，不受世充野狗奴之辱也！
　　即先殺汝，以絕口禍，次後投唐。」君實拔佩劍欲殺世績，叔寶向前扯住君實之手。夫知件命加何？
　　總評：歸唐之說，叔寶不即相從，故知節陳說利害，蘇威受金離間，無非欲其蚤作歸計，成功於一時，垂業於後世耳。哪知叔寶堅心事鄭，不肯遽有異志。蓋世充固非真命之主，而寶實為忠貞之臣矣。
　　 
　　


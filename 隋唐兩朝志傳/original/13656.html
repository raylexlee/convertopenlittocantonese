<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第五十回　郭孝恪謀退北虜</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十回</br>　　郭孝恪謀退北虜</font></h4>
			　　卻說郭孝恪自別世績，星夜齎書逕去邊塞，尋見西突厥曷沙那可汗。此可汗乃始畢可汗之弟，襲其兄位，而為西突厥，居於北地，其勢亦銳。孝恪進見，獻上真〔珠〕十顆，璽書一封。加封曷那可汗為歸義王，借兵進攻北突厥。<br />
　　當日西突厥接了璽書，受唐爵號，又見上夜明珠十顆，心中大喜，遂望西再拜謝恩，設宴管待孝恪。西突厥可汗曰：「上國天使遠來，有勞跋涉。欲借兵攻北，不知用兵幾何？」孝恪曰：「將在謀而不在多，只消精騎五百、戰將一員同我前去，足以為用，其功可見。」西突厥曰：「據足下所言，可選一大將同去攻北。吾將士雖多，奈眼前無一勇敢之人。」言未盡，只見階下一人應聲出曰：「大王何待臣下之薄也？臣雖不才，願統一軍替大王出力，助唐為用。若北突厥可汗自至，臣必生擒之；若不自至，臣必殺北兵大半。臣今令北兵不敢犯規吾西與唐矣。如不應其言，甘滅九族。」眾視之，其人乃撻里忽也。<br />
　　可汗大喜曰：「如得卿助唐攻北，孤何憂哉！」於是封撻里忽為右副元帥，便令領兵五百與孝恪同行，進攻北虜。二人領命辭別，行了數日，孝恪乃令西兵改裝物色，俱與北兵打扮相似，或五十、或一百為一隊，各使手將管領，晝伏夜行。將近北突厥之營，孝恪遂將白鵝翎令眾人各插一根於盔上，以為號記，至晚則認得是自家人馬。吩咐眾人曰：「今吾與元帥奉命攻北，汝眾各宜勉力，依吾暗號：若聽雁聲一叫，則奮力向前吶喊廝殺；若聞鹿聲一鳴，則收軍銜枚，認歸一處，潛躲勿戰，使其自殺可也。」眾人皆起拜曰：「願效死戰。」孝恪是夜將酒令眾人盡飲。夜將三更，披掛上馬，直走北突厥寨，衝開鹿角，直殺入寨中，逕奔中軍，來殺可汗。<br />
　　原來北軍中又以車仗穿連不斷環繞，不能得進。孝恪與撻里忽諸將在中軍馳驟縱橫，逢者便殺，各寨盡皆鼓哨，烽火如星，喊聲大振。忽見營中喊起，人馬驚亂，不能分辨，自相混殺踐踏，死者不計其數。孝恪從南門而殺出，北兵莫敢當。撻里忽引軍接應，孝恪領眾騎已回到征南山去。北兵恐有埋伏，不敢追襲。比及天明，北寨收點人馬，三停折了一停。不知哪路兵來。慌聚眾商議，即分開人馬，四下巡綽，跟究聲息。遂遣使持檄去報定陽劉武周處，取回人馬，防禦不測。<br />
　　卻說郭孝恪與撻里忽引兵隱入征南山，每使人探聽消息。<br />
　　忽報北虜遣人往武周處調回人馬，孝恪拍手笑曰：「李世績軍師真聖人也！神機妙算，人不可及。今北虜兵回，武周之勢必孤，果中吾計矣。」即謂撻里忽曰：「今賴汝成功，請從此相別。汝可引兵邊上往來尋綽，若擒得一卒，送至唐營，論名給賞。歸報可汗，勿與北虜相攻，結成仇恨，恐人議論我唐移禍於汝。吾之秦王神武，必不相負，異日自當報德。」孝恪與撻里忽別，撻里忽執手垂淚，不忍相離。撻里忽歎曰：「某居夷地，將謂吾主乃當世之英雄，天府之國。今觀見中國人物，實衣冠繁華之所。吾欲棄夷歸夏，恨未有計，力不及耳。」孝恪曰：「元帥且竭力事之，相見有日。」灑淚而別。孝恪領數十騎自回長安去，撻里忽與五百人馬還西突厥去了。麗泉詩云：<br />
　　三處連兵擾大唐，茂功施計散胡羌。<br />
　　更深劫寨人難辨，誰想中間暗號藏。<br />
　　郭孝恪還報大唐，秦王此時已知北突厥兵退去，料劉武周之勢必孤。於是整頓軍馬，調遣將士，盡提大兵，自龍門渡河，前去汾州之介休縣。<br />
　　探馬飛報入劉營，宋金剛升帳，眾將議曰：「今唐秦王李世民領兵已到汾州，前軍陣於介休之西，離柏辟關只隔四十里下了營寨。早乞發兵破敵。」金剛問於眾將：「誰可領兵迎敵，以探虛實？」言未絕，一人挺身言曰：「某雖不才，願領兵前迎，以擒世民，致於麾下，如拾芥耳。」金剛視之：其人身長九尺，面如噀血，虎體狼腰，豹頭猿臂。德州人也，姓尋名相，是金剛帳前一員驍將。時劉武周付軍旅之事，聽金剛自行選調軍馬。當日金剛聽其言大喜，加〔封〕副先鋒，撥馬步軍二萬，一同慕容威、耶律師光連夜便起，飛奔介休而來。<br />
　　秦王兵屯汾州下寨。尋相與慕容威、耶律師光共議進敵之策，慕容威曰：「來日可嚴整隊伍，大展旌旗，吾只消一陣，叫世民拱手來降，唐兵不戰而自走也。」尋相大喜，當晚傳令來日四更遣飯，平明進兵，務要隊伍齊整，人馬威猛，旗幡金鼓，各依次序。當日使人先下戰書，次早兩軍相近，列成陣勢於汾州之野。劉兵遠見對陣唐兵甚是勇猛，三通鼓罷，尋相乘馬而出，慕容威、耶律師光兩個押住陣腳。探了出軍，前請對陣。主將打話，唐兵陣中門旗開處，殷開山、李君實分左右而出，各持兵器，立於兩旁。次後唐將一對對分列。在門旗影裡中央，秦王金盔、金甲、金裝披掛，乘馬而出。望見對陣三將威猛，若天神之狀，秦王問左右曰：「此何人也？」答曰：「認旗上中央面赤紅鬚者，乃是副先鋒尋相，左右二人者，一個是副將慕容威，一個是耶律師光。」秦王曰：「此皆臊狗之輩，何足為事。」於是立馬陣前，使人通傳曰：「休放冷箭，秦王在此。」慕容威、師光馬上答曰：「殿下今為秦王，何自輕邪？<br />
　　萬一有損，切勿懊恨。」秦王以鞭指而罵曰：「汝等狗輩，侵吾境界，誓不共戴天同日月也。早早退還州郡，來降吾唐，免汝等一死。」尋相曰：「汝等敢衝突唐兵否？」<br />
　　言未畢，師光驟馬挺槍而出，秦王背後殷開山一斧直取師光。秦王視之曰：「真虎將也！」師光只待要走，慕容威弟慕容盛見師光遮攔不住，揮刀縱馬而出，秦王背後馬三保看見，一騎馬、一口刀飛出。殷開山大喊一聲，一斧砍師光於馬下，慕容盛大驚，措手不及，被馬三保一刀斬之。二將拍馬來戰尋相、慕容威，二人慌入本陣。秦王鞭鞘一指，大勢軍馬一齊掩殺，各道總管俱進，各要爭功，奮力向前，殺得屍橫遍野，血流成河。秦王大獲全勝。<br />
　　卻說尋相敗歸本營，慕容威曰：「世民料吾軍敗，人馬懈怠，必然今夜來劫寨。可自把軍分兩路，從小路逕過，卻去乘虛劫唐寨。另伏馬軍於寨外，左右而擊之。」尋相答曰：「此機正與吾合。」遂傳令與穆雍、阮贊兩個副將聽計，相曰：「你一人各領軍五千，抄去汾州湖山之後，但見唐兵望我寨而來，汝二人便進兵去劫唐寨，不可輕進。如唐兵不來，便撤兵回。」穆雍、阮贊自去選撥軍馬五千行計。相與威曰：「吾與汝各領一軍伏於寨外，寨中虛堆柴草，只留數人。如唐兵到，放火為號，其餘劉兵皆分為兩人。」摽撥已定，各自準備去了。<br />
　　卻說秦王在寨中，喚殷開山、馬三保二人：「先聽吾令！」秦王曰：「你二人各領本部人馬去劫劉寨。」殷開山曰：「尋相亦深明兵法者也，料吾乘敗，必來劫寨，如何不防備了？」秦王笑曰：「吾正欲尋相等算吾來也，彼必有兵伏於松山之後，待吾軍去，彼必來劫吾寨矣。吾欲令汝二人領兵前去，過湖山扎住，任劉兵來吾寨。汝看火起，卻分兵為兩下：殷開山拒住山口，卻叫三保領兵殺回，必遇劉兵也，卻欲劉兵敗走回寨，乘勢攻之，彼必自相掩殺，可全勝矣。」<br />
　　開山與三保一同領計去了。秦王又喚史岳、王常各領一軍，伏於湖山要道，放過劉兵，卻從劉兵來路殺奔劉寨而去。二人領計去了，卻喚丘師利、向善志、陶武欽、武士虐四將分佈四寨，四面以擊劉兵。秦王乃虛立寨棚，寨中堆積柴草，以備號火。秦王領諸將退於後寨，以觀動靜。畢竟還是如何？總評：三處兵連擾唐，若謀退北虜，則武周之勢必孤，此孝屬尋見西突而借兵以攻北也。幸有撻里忽助唐為用，卒至成功。驍將尋相，料唐必來劫寨，吾亦乘虛劫其寨，殆明兵法者為。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
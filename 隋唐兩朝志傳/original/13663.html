<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第五十七回　金剛敗走北突厥</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十七回</br>　　金剛敗走北突厥</font></h4>
			　　卻說秦王取了柏壁關，知敬德被譖，困守介休城內，遂總督十二道總管催兵前進。兵至莒州，前部先鋒馬三寶先到，宋金剛使先鋒雷琳與薛坦引兵三萬屯淑口，圍塹二十餘里，周圍鹿角，密護正嚴。馬三寶回稟秦王，秦王曰：「且不可戰，彼欲老吾兵也，若攻之正中其計。且定揚賊眾大半在此，其巢穴必定虛，我等可棄此處奔太原，賊必往救之，就於中路破之，必獲全勝矣。」眾皆曰：「然。」盡勒兵從小路望太原而去，大張旗幟，軍轉山北。<br />
　　卻說雷琳與薛坦正在帳中議曰：「若唐攻打之時，切不可輕出，弓箭炮石不許亂發。唐兵遠來，難以久住，待糧盡退去，用兵擊之，一鼓而可擒李世民矣。」言未畢，忽然唐兵轉過山北而去。雷琳大驚：「唐人知太原無軍，必去攻老營也，若太原有失，吾此處皆無用矣。可盡起定揚之兵迤然擊之。」<br />
　　原來秦王留下十數人扮作鄉民，暗窺虛實，見劉兵欲起，飛報知秦王。秦王曰：「彼知吾取太原，拔寨來擊，正中吾計。」乃命秦瓊、程知節引一軍埋伏於郟水雞鳴谷，劉兵過來，同時舉發。二將引軍士去了，雷琳、薛坦軍馬看看趕上，忽然一聲炮響，秦瓊二將從後進發，秦王兵回，兩下夾攻，劉兵大敗，殺死無數，降者極多。雷琳、薛坦死戰得脫，前至首山，正逢宋金剛到，合併一處人馬，來與唐兵交鋒。薛坦出馬，被唐將程知節一斧砍於馬下。劉兵大敗，宋金剛引敗兵退入莒州城，閉門守護。追兵四面圍合。<br />
　　時值秋天，降下大雨，河水暴漲，運糧船只從河口直至城下。其雨連綿月餘不止，唐營外水深三尺，軍人驚惶。幽州道總管羅仕信入中軍稟曰：「雨水連綿，營內沈坑，不能停住，望移屯於前面山上。」秦王大怒，曰：「吾偏不知擒賊在邇？<br />
　　安可亂移？汝等再言斬之！」仕信齊齊而退。少時，宣州道總管田留安又來稟說：「軍皆怯水，意欲移營。」秦王怒曰：「輒敢亂言，惑我軍心，推出斬之！」當時號令首級於營門，於是三軍鎮靜，秦王叫城北軍馬暫退，放城中劉軍採樵柴薪，牧放馬匹。唐軍謝良壽曰：「昔日殿下攻西秦高墌之時，八部連進，晝夜不息，故數十日而平薛仁杲。今遠奔而來，按兵不令攻打，一任霖雨滿營；又縱城中人樵柴，牧放牛馬，愚切疑也，請殿下教之。」秦王笑曰：「汝雖為將，不知用兵之道也。昔薛仁杲兵少糧多，城內可支一年，我軍四倍於仁杲、我糧尚不勾一月，以一月之糧而敵一年之糧，以四部之兵而敵一部之兵，不容不速也，是以不計死傷，與糧爭競也。今者劉兵多，我兵少，賊餓我飽，因此不必攻打，以待自走也。走而擒之，無有不勝。吾不掠牛馬，不絕採樵，是容賊走路也。夫用兵者，詭道也。若因事變，賊糧並盡，軍恃雨霖，未肯束手歸降，吾故示無能以安之。若取小路以驚之，賊必衝突而死戰也。此雨數日必晴，一晴並力攻打，賊可擒矣。」眾皆拜曰：「此神武之算也。」<br />
　　卻說軍中數日果然雨霽天晴，秦王謂諸將曰：「來早四面圍合，並力打城。」諸將得令，次日築土上掘地道，指魯鉤衝雲梯炮石，晝夜攻打，箭如急雨亂射。城中糧盡，軍士疲困。<br />
　　時金剛部將呂玄來見雷琳曰：「軍圍城外，吾軍糧盡，此城陷在目下，吾等死無地矣。」琳曰：「東門盡是老弱之兵，我棄金剛而逃之，若何？」玄曰：「非丈夫也，何不擒金剛獻之，吾等全身遠害。」琳曰：「金剛心腹也，爾我手足也，豈以手足而自傷其心腹乎？只顧己身，殺彼何用。」二人商議，定下計策。呂榮暗來金剛馬院，觀其動靜，見後槽人皆睡著，殺死數人，騎馬走東門。雷琳放出，佯作追趕之狀。<br />
　　二人到唐寨來投見秦王，備言有心歸降已久，因劉王法度拘禁嚴緊，不得來歸，今金剛糧盡計窮，不日必亡。秦王聽言，不疑二人，而遂納之。次日平明，城外大軍校一齊納喊，振動天地。金剛大驚，慌自持刀上城，各門點視。人報雷琳、呂玄夜引數騎投降秦王去了。金剛聞言，懊恨二人不已。劉軍中舒士亨曰：「今日糧盡勢敗，雖孔明再出，無計可施矣。」金剛曰：「必是劉王聽信讒言，不發救兵，不然何得如此？」士亨曰：「軍士損折雖多，尚足護衛，只是糧盡食缺，難以支持。<br />
　　何似棄了此城，奔回太原，再整兵來，未為晚矣。」金剛曰：「吾亦如此。」遂上城觀望，見北門外旗幡不整，兵士甚弱，金剛曰：「此去何所？」或對曰：「此等皆山僻小路，可入太原。」金剛曰：「今晚可走此路。」士亨曰：「山路恐有埋伏，不如走大路為愈。」金剛曰：「須有埋伏，吾兵尚有二萬，何所懼哉。」隨即下令，各要嚴整慣帶，準備出城。<br />
　　是夜黃昏上馬，與舒士亨、張吉並一萬軍人開北門衝出。<br />
　　唐兵莫敢當其鋒銳，四下亂竄。金剛提刀飛馬前走，至更初約走二十里，山崦內火把齊明，鼓聲大震，一彪軍當先一員大將，乃程知節也，策馬持斧大叫：「金剛早降，免汝一死！」金剛大怒，縱馬持刀戰之。知節便走，四下精兵皆起。金剛不敢戀戰，望前面走。背後知節掩殺，金剛人馬死者極多。又行三四里，前面鼓聲振地，一軍擺開，當先大唐上將乃是秦瓊，向火光影裡驟馬提雙鐧來戰金剛。金剛大怒，縱馬迎之。戰不三合，金剛敗走，舒士亨提槍來迎，才交馬，叔寶只一鐧，打士亨於馬下。背後喊聲大震，四下兵起，金剛急望小路而走。背後秦王催兵，乘勝單馬追戰一日一夜，行有二百餘里，戰有數十餘合，唐兵困倦。當日西麟道總管陸德明進曰：「殿下追賊，深入重地，猶不肯止，豈不自惜千金之軀乎？即今人饑馬困，欲戰而不可得，當於此處紮營，待後軍齊至，人馬飽食，勒兵再追，未為晚矣。」秦王曰：「如今金剛志竭計窮，三軍震懼，已有離散之心。今日眾心易散，機會難逢，當因此敗勢而取之。若更遲緩不取，待其計策再立，守備已成，則不可再攻矣。吾今盡忠為國，豈可私顧其身乎！」遂勒馬加鞭，奔前追趕，眾軍暗暗叫苦。<br />
　　卻說金剛奔走，背後張吉趕來，說舒士亨已死於亂軍中。<br />
　　金剛不勝悲惶，令張吉斷後，金剛自在前開路。人馬行至雀鼠谷，兩下是山。轉過谷內，乃一平川之地，好為戰場。金剛屯紮於此，把人馬列成陣勢，迎著唐兵到來。一日八戰，金剛皆敗，唐兵斬賊首萬餘級，獲輜重千乘。此時秦王不得食已有二日，不解甲已有三日矣。隨身只帶乾糧熟肉，分散各總管，令每人一食，人馬暫歇。是時，金剛之兵十停去九，雖有餘眾，零零落落，盡皆潰散。<br />
　　正值黃昏左側，東方月上，皎如白日，秦王傳令曰：「此賊死亡，只在此一戰，汝等各當奮力向前。」眾將□發大殺劉兵，金剛兵少，抵擋不住。忽殷開山一支生力軍卻從劉兵背後殺來，金剛見兵到，慌欲走時，已被唐兵衝散太多，眾士卒各自叛去。金剛大懼，思無去路，只得逃命，帶領百餘騎，星夜走投北突厥去。未知後事何如？<br />
　　總評：秦兵望太原而走，則劉兵必拔寨而來，此蓋乘虛取勝之計也。曩者八部連進，不數十日而平仁杲，茲豈可概之今日乎？<br />
　　且金剛糧盡計窮，難以支持，一日八戰，十停去九，怎能復當殷開山一支生力之軍，不向突厥而逃命也歟？<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第四十三回　唐殺民部劉文靜</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十三回</br>　　唐殺民部劉文靜</font></h4>
			　　原來師德軍到，一湧而入，在定揚軍中左衝右突，所到之處，無人敢當。遠者槍刺，近者鞭打，死者無數。只望於筠兵到為外應，並不見來。四五次殺到中軍，被弓射退。師德殺到天明，只聽得東北鼓聲大震，師德只道父兵接應，兵退看來時，盡打劉軍旗號。為首一員大將，乃尉遲敬德也。躍馬橫鞭大叫「反賊休走！」師德大怒，挺槍來迎，兩馬相交，鬥到五六十合，劉兵俱進，師德部下之兵盡已潰散。師德見敬德勢大，望南而走，劉兵一齊來趕。至澮州城，見後面人馬看看至近，師德回頭大喊一聲，入劉軍中，鞭起處紛紛落馬。師德大勝回來。<br />
　　敬德見一人一騎，又來追趕，逼到橋邊，師德勒馬回頭，又殺入劉軍中，鞭起槍槊，死者無數。劉軍又趕，又回馬衝殺，如此五番，劉軍莫敢近傍。師德緩緩而回。後史官有詩贊師德單馬衝千軍，詩云：<br />
　　昔日張飛喝斷橋，當年從此顯英豪。<br />
　　澮州城外應難敵，又見於家膽氣高。<br />
　　師德自回，劉兵退去，方才於筠軍馬到來。原來追入山谷，走了半夜，比及尋路而來，見劉兵勢大，不敢前進。於筠、師德父子相見，說廝殺一事，領兵退回城南來時，尋相之兵已入城南，安民了訖。於筠見其勢大，乃投浩州去了。<br />
　　且說劉弘基聽知於筠兵敗，城南已失，遂盡起城中之兵出戰，正與敬德相迎。弘基遣呂榮出馬，與敬德交馬，被敬德一鞭打於馬下，突入軍中，來拿弘基。弘基兵大亂，弘基死戰，引數十騎奪路而走。敬德飛馬追趕，擒獲而回，餘軍潰散。敬德入城，令人請至金剛，安民已定，將弘基解送武周。武周欲令其降，弘基不屈，監禁城南獄中，發噴嘔血而死。早有長史賈姬回奏唐帝，帝甚痛憐之。<br />
　　正值秦王世民遣張公瑾齎表奏言與王世充相持，世充降得李密部將姓秦名瓊，字叔寶，此人武藝無比，唐將莫能對敵，謹謹相拒，不敢退兵。若拽動軍馬，恐世充乘虛而進。帝甚憂慮，文靜進曰：「陛下宜下詔，令按兵不動，遣一舌辨之士與世充同盟，共分天下，暫時令秦王移兵向北，緩緩圖之。」唐帝然之，遂叫倫文震為使，齎禮物往洛陽陳說：「劉武周侵犯中原，今吾二人講和罷戰，共分天下。望遣秦叔寶作興兵之意，遙分其勢，武周必令敬德報之。敬德若東向，則吾再出關口，可圖洛陽矣。如得洛陽，君亦乘時攻伐武周，此萬全之計也。」<br />
　　於是，衛尉倫文震齎名馬、玉帶至洛陽見王世充獻畢，世充從之，便令秦叔寶虛作起兵，遙與唐為勢。叔寶曰：「此是李淵懼武周、敬德之謀也，既然同盟，不得不從。吾兵且養銳氣，待世民攻武周至急，乘時而取河東也。」於是下令：洛陽數郡之地，各嚴教練軍馬，選日出師。世充之意欲待唐、劉先相併吞，力乏方可圖之。秦王亦收兵，緩緩而回。此時帝從劉文靜之計，遂與世充罷戰，秦王得還唐國。文靜自是得志，出入朝廷，略無忌憚。裴寂私來見帝，言文靜縱橫朝廷，必有異志。帝曰：「豎子安敢亂朕法度？容緩圖之。」<br />
　　卻說文靜與裴寂二人皆帝開國元勛，然文靜才能過於裴寂甚遠，又累建有奇功，而寂與帝有故舊之恩，獨得寵用，位居文靜之上，文靜意甚不平，二人遂成隙。一日，文靜與弟文起官封散騎常侍。兄弟二人會飲，酒酣之次，文靜憤然發怒，以刀擊其柱曰：「不斬裴寂這賊匹夫，非大丈夫！」文起急以手掩其口，曰：「勿得亂言！此非吉兆也。」早有僕人將此言私報於寂，寂甚忿之。至是武周入寇，文靜出使澮州，劉弘基被執，文仲敗死，寂遂譖於帝，言文靜與賊相通，被侵奪諸郡不以奏聞，無兵救援，使王師敗績，又累發怨言，誹謗聖上。帝聞之大怒，遂下文靜獄中，復遣裴寂與蕭瑀二人往獄訊之。文靜曰：「吾昔居太原大將軍府，受司馬之職，與長史略等。今寂已僕射，居於甲第，寵齎不貲。臣之官職，賞賜特與眾人一等。吾家囊篋卻無贏餘，誠不能無少望，只此便是。若言吾有反意，何人證見？」二人回報於帝，帝曰：「文靜此言皆怨望之語，反情實矣，尚用誰為證見？何得無罪？」時李瑀在側，與蕭瑀力爭，明文靜不反，帝終不聽。次日，秦王入見，為文靜固請，曰：「昔在晉陽，文靜先建非常之策，事成乃告與寂知之。今寂位反居其上，寵任日隆，故懷怨望，實非敢反，當以十世宥之。」帝素疏忌文靜為人，顧謂秦王曰：「此人橫暴，今若不除，終為後患。」秦王唯唯而退。裴寂又進曰：「文靜為人多權詭，而性猜險，忿不顧難，丑言怪節，已暴驗矣。今天下未靖，恐為後憂。」帝意遂決，遣人獄中取出，牽至長安市上。文靜撫膺歎曰：「『高鳥盡，良弓藏。敵國破，謀臣亡。』果不妄語。今日吾死，得其證矣。」遂引頸受刑，年五十二歲，時武德三年夏四月也。史官有詩贊云：<br />
　　昔年文靜振關中，始自太原立大功。<br />
　　凜凜唐朝謀略士，巍巍當世納言公。<br />
　　時來首建非常計，數盡咸稱說不忠。<br />
　　裴寂譖讒傷義氣，令人哀怨淚痕紅。<br />
　　是日斬了文靜，時天昏地暗，折水揚沙，滿城百姓皆為之下淚，嗟歎不已。帝令文靖屍首用棺木盛之，遷葬長安城外。<br />
　　早有細作報入金墉城來，王世充大喜，曰：「劉文靜已死，吾無憂矣。」左右問其故，世充曰：「唐只此人是智略之士，而不能用，是天不欲令其平一天下也。」遂自驕大，乃矯越王侗詔，設以九錫，冕有十二旒。建天子之旌旗，金輦車駕，附以六馬，備五時之副車。旄頭雲罕，舞八佾，設宮縣，出入警蹕。時有術士桓法嗣自言能決讖語，乃上孔子《閉房記書》一部。書上有一男子，手持一竿，驅羊於前。法嗣說於世充曰：「隋，楊姓也，乾一為王，王處於羊之後，。乃大王代隋之符明矣。」法嗣又上莊周《人間世德充符》上下二篇，言與大王名協，明受符命，德被人間，為天子也。世充大喜，曰：「此天命也。」遂拜法嗣為諫議大夫。世充恐人不信，乃令軍士羅取飛鳥，書符命於帛，係於鳥頸，放其飛，下令有能彈捕得鳥而獻者，亦拜官爵。百官勸進，時納言蘇威年老，致仕在家，世充以威是隋之大臣，素有名望，每奏表必署威名。世充於東都之地，諸將皆有尊世充為帝之意。且看其事如何。<br />
　　總評：文靜首倡大謀，賞不酬勛，又以讒死，而太宗不能力救，何也？曰：非不能也，不敢也。文靜晉陽引寂見世民之時，有漢高、魏武之比，而未嘗歸心高祖；寂則高祖所厚，而世民所薄也，其不敢力諫為是也歟？為文靜者，功名已著，而不能引退以全身，其才雖高，而識則淺矣。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第五回　楊玄感兵起黎陽</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五回</br>　　楊玄感兵起黎陽</font></h4>
			　　先說李密字玄邃，一字法主。其先遼東襄平人李寬之子。寬仕隋為上柱國，號蒲山郡公，遂家於長安。為人少有才思，志氣雄遠，輕財好士。嘗以蒲韉乘牛，掛《漢書》一帙，且行且讀。時越國公楊素適見於道，按轡躡其後曰：「書生何勤如此？」密即下拜之。素問所讀何書，答曰：「項羽傳。」因與共語片時，相別而去。素歸，謂子玄感曰：「吾觀李密，識度異常，與汝大不相同。他日所為，未可料也。」玄感聽之，次日即至密宅，與之交契，情意甚厚。嘗私謂密曰：「主上多忌，隋歷不久。中原若有一變，公與我孰後先？」密曰：「決兩陣之勝，戰必勝，攻必取，我不如公；覽天下之英雄，使遠近歸屬，公不如我。」大業九年，玄感起兵黎陽，遣人入關迎密。密至，玄感大喜，問以定立之策。密曰：「今天子遠在遼左，去幽州尚有千里。南限鉅海，北阻強胡，號令所通，惟榆林一道。子若鼓而入薊，直扼其咽喉之地，高麗抗其前，我兵乘其後，不過旬日，齎糧謁舉麾召之眾，可以盡取。然後傳檄而南，天下定矣，此上計也；關中四塞之地，彼留守衛文升，乃無謀之人耳。若逕行勿留，直保長安，據其函崤，東制諸夏，是亡隋之襟帶，我勢有萬全，此中計也；若因近趨便，先取東都，屯兵於堅城之下，不可以決勝負，此下計也。有此三計，惟公自擇焉。」玄感曰：「公之下計，乃吾上策。今百官家屬皆在於洛，當先取之，以搖其心。且經城不拔，何以示武。」遂不行密之計，乃引兵至東都。所戰皆克，自謂功在旦夕，妄自行兵。及獲得內史舍人韋福嗣，監在軍中，用為謀士。福嗣忍恥事之，但有所謀，皆持兩端，不與之決。密謂玄感曰：「福嗣窮為我擄，志在觀望。今公初舉大事，留此奸人在側，其事必敗。請斬福嗣之首，號令於眾。此建立之良策也。」玄感曰：「公言謬矣。吾今舉事，正在用人之際，何可妄殺人？」密退謂所親曰：「玄感好反而不圖勝，吾無葬身之地矣。」未及數日，果然福嗣乘夜輕騎逃去，玄感追之不及而回。正值大將軍李子雄得罪，傳送行在，途中殺了使者，投奔玄感。二人相見如舊，子雄勸玄感建立大號，玄感問密，密曰：「昔張耳諫陳勝自王，荀彧止魏武求九錫，二人皆見疑被殺。今密所言，似此二人。然阿諛順旨，非義士也。且公雖屢勝，而郡縣未有應者。東都尚強，救兵即來，公當率領精甲之士，先定關中，奈何遂自為帝乎？」玄感含笑而止。及隋軍至，玄感曰：「此事如何？」密曰：「吾有一計，可敵數萬之人，使隋軍不戰而自退矣。」玄感曰：「計將安出？」密曰：「今元弘嗣在隴右，現掌數十萬兵，皆雄健之土。可先使人各處揚言，說弘嗣欲謀為帝，遣人前來接我引軍西去。乘勢殺出，大事定矣。」玄感曰：「此計甚妙。」即引人馬望西進發。行了數日，至峽，欲圖弘農宮。密曰：「今紿眾入關，其機在速，追兵後面不日而來，若前不得據其險固，退無所守，何以成功？」玄感不聽。遂留兵攻之，三日不拔，乃引兵去。至閔鄉，為隋將史萬歲迫及，斬之。密見玄感事敗，即自潛行入關，為游騎所獲，護送帝所。密謂眾曰：「吾等反亂之人，若至行在，必為菹醢，豈能復生。趁今途中，尚可以計脫走，何為安就鼎鑊邪？」眾皆然之。乃令其眾各出所有之金，以示監使曰：「吾等犯著大罪，難免一死。但令漸釋枷扭，與吾等好行動，聊將此金相酬大德。」使者顧金，禁錮遂寬。於是買酒暢飲，將使者灌醉。至半夜，密自逃，投平原賊郝孝德。孝德不禮之，居了數日，又私奔投齊郡賊王薄。王薄見密行動與已相反，亦不禮之。密欲自盡，有人告密曰：「不可。汝有大才，此處不容，何不去投周文舉。今據淮陽，其眾數萬，號柳葉軍，正在招募豪傑。汝往依之，以圖後計。」密依其言，尋小路逕投。來路絕糧，於村中求食，但到處無一相與。密心懊惱，猛然暗思：此間有一人姓游名太和，是吾父拜義兄弟，現為獵戶，可往投之，求宿一宵。遂自行到莊門，入見太和下拜。太和曰：「我聞朝廷遍行文書，拿你一起逃犯甚緊。賢姪如何到此？」密告以前事：「今番不是灌醉監使，已粉骨碎身矣。」太和拜謝，謂密曰：「賢姪寬懷安坐，老夫家中無美味，容往山中，尋一野味，以待賢姪。」言訖上驢去了。密坐半日，見太和始回，遍去尋野味不得，乃殺其妻以食之。密謂曰：「此何肉也？」太和曰：「是野豬肉也，其味甚美。」密飽食，天曉辭去。後院借馬，見殺死其妻於廚下，臂上盡割其肉。密問之，方知是他妻肉，痛傷而別。是時淮陽歲饑，民削木皮以食。密見周文舉兵多，糧餉不足，勢不奈久，遂止不去。乃變姓名為劉智道，就郡中設館，教授諸生，聊以自給。郡縣疑而捕之，密又逃走，去投妹夫丘若明，若明轉寄於游俠王秀才家。早有人報知郡守湯汪，汪即領兵將秀才之宅四面圍繞，正值李密出外得免。<br />
　　時韋城一人姓翟名讓，為東都法曹，坐事當斬。獄吏黃君漢見讓驍勇，心欲釋之，夜謂讓曰：「觀汝一表非俗，抱此英杰，豈能守死獄中乎。」讓大驚，問其故，君漢曰：「汝有沖天之志，只未遇主，枉受此難。」君漢即破械扭出之。讓再拜曰：「讓蒙再生之恩，則幸矣。朝廷一聞，必加罪曹主，如此奈何？」因嗚咽泣下。君漢怒曰：「本以公為大丈夫，可救生民之命，故不顧其死以奉脫。奈何反效兒女子、涕泣相謝乎？君但努力白免，勿憂吾也。」遂忙去。至瓦岡，時值同郡一人，姓單名雄信，極是驍健，善能馬使槊。聚無賴少年數百，讓往從之。大業八年，各郡招軍，翟讓年二十八歲，與雄信立於榜下，長歎一聲而回。有一人厲聲而言曰：「汝不能與國家出力，何故長歎耶？」讓回頭見其人，身長八尺，面如傅粉，碧眼濃眉，聲若洪鐘。年方十七，深有勇略。讓見此人異常，遂與同人村。問其姓名，其人云姓徐名世績，字茂功。不務家人生業，專好結義天下壯土。卻才見汝二人看榜，何故長歎？」雄信默然，未及回答，讓曰：「實不相瞞，我本東都法曹，姓翟名讓。聞盜賊蠭起，各據地方，欲謀討之。不意主上信讒，連罪當斬，感得黃君漢為曹主，憐我有心掃蕩中原，匡扶杜稷，即為破械杻出之，吾遂亡命於瓦岡。此兄姓單名雄信，亦當世杰土，與吾同鄉之人。幸感不棄，特相從之。今雖有志舉事，恨力不能，故發歎耳。」世績曰：「正合吾機，吾有此心久矣。同舉大事若何？」讓曰：「如此極好。爭奈某是草芥之輩，君為名門之裔，倘事不成，有誤足下，惹天下人笑端。」世績曰：「天運有否泰，人事有阻達。文王囚於羑里，創八百年姬周之業，孔子厄於陳蔡，為千萬世帝王之師。先難後易，自古聖賢皆然。但大丈夫有志，暫時落泊耳。」讓甚喜，世績邀讓、雄信入酒店。未知飲酒如何。<br />
　　總批：李密三計，誠足為定立之策，玄感直井底蛙耳，何可與語此。然以大才如密，而猶不免灌醉監使，亡走依人。至於食其妻之肉而不知，天乎？人乎？<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
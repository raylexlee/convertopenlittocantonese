<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第九十四回　薛仁貴三箭定天山</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九十四回</br>　　薛仁貴三箭定天山</font></h4>
			　　鐵勒乃外夷國名，九姓者，九部落也。曰藥蘿葛、曰胡崛葛、曰啒蘿勿、曰貊歌息紇、曰阿勿嘀、曰葛薩、曰斛唱素、曰藥勿葛、曰溪邪勿，分為九姓部落，共居突厥。地廣人稠，掠取於民，致倉盈滿，遂議推稱可汗，大會九姓。藥蘿葛酋長曰：「吾聞昔日晉石勒一牧奴耳，能創數十年趙之基業。今大唐武后為政，高宗老弱，國中鼎沸。吾等九群人馬雄健，打入唐境，應天順人，散居中國，各登九五，爾諸酋長，各宜效忠貞之力。」眾莫敢對，溪邪勿酋長出曰：「不可，昔日西秦符堅侵晉，雄兵百萬，被謝玄五萬之眾八公山下一戰破之。今雖雄壯，未若西秦之盛，唐主雖弱，兵強將廣，又得正朔，此事決不可行。」<br />
　　時有一人，姓雷名植，乃藥羅葛部下一謀士也。雷植進曰：「近來鳳皇鳴於銅山，麒麟現於北野，又聞圖讖云：『代唐當涂高也。』正應大王入中國滅高宗為可汗，天與弗取，反受其殃，宜速舉兵可也。」九姓酋長聞言，咸曰：「植言是也，正可從之。」於是九姓之人歃血，共立藥羅葛盟主，皆聽約束，商議起兵，欲來奪唐天下。<br />
　　帝聞消息，乃封鄭仁泰為鐵勒道行軍總管，薛仁貴為副總管，二人出師，兵起三十萬，糧草輜重一千餘輛。行軍之次，宴於內殿，酒行數巡，帝謂薛仁貴曰：「古人善射，有能穿七紮者。若養由基，尤得百步穿楊之法。餘人不足惜，現聞汝昔征遼，一射五人，今日試以五甲射之，看汝能否？」仁貴曰：「此為將分內事，何足為奇。」遂取硬弓一張，令軍士於三百步外立一旗竿，以鐵甲五副相疊，懸於竿上。仁貴連放三箭，射透五甲。帝大驚曰：「卿之雄健，真神人也！古今罕有。」<br />
　　隨令左右取金甲一副賜之。仁貴拜謝。是日出師，帝率百官送於北門之外。仁泰、仁貴再拜辭帝而行，但見旌旗蔽野，劍戟如銀，沿道之民，簞食壺漿，以迎王師，迤邐望鐵勒進登。<br />
　　卻說邊關探知消息，飛報入九姓，近臣奏曰：「探馬飛報唐遣鄭仁泰、薛仁貴率領大軍三十餘萬出玉門關，使秦懷玉為前部，兵至天山至急。」九姓問誰可為將以敵唐兵，忽一人應聲而出曰：「今唐兵入境，臣請引本部將校，乞眾大王親撥九姓之兵，為國家出力，乘此打入唐國，臣萬死無恨也。視之，乃藥羅葛部下首將葉護也。極是驍勇。酋長即命葉護為總督元帥，調九姓諸部軍馬前去迎敵。時有葛薩部下駙馬鄧剛二諫曰：「葉護雖勇，不曾經大陣，今付以大任，恐非所宜也。更兼唐國鄭仁泰、薛仁貴二人智勇雙全，非久熟韜略者不可與敵之。」葉護叱之曰：「駙馬莫非結連唐兵，欲造反也？吾自幼習學兵書，深知用兵之道，汝何欺我乎？吾不生擒鄭仁泰等回見酋長，誓不回軍。」鄧剛二等皆不敢言。於是葉護九姓，星夜到祁連山調遣九部軍馬二十餘萬來敵唐兵。<br />
　　當日仁泰商議進兵，探馬回報九姓差葉護為總督元帥，盡起大軍，前來拒敵。前軍尉遲寶林進曰：「探聞葉護原一獵戶，勇而無謀，可與寶林精兵五千，直取路出磧北過，循鐵嶺而東，當駱駝谷而投北，不過十日，直抵銀城。葉護若聞寶林至，必棄城而去，橫門邸閣與散民之居，足可以為食也。彼九姓聚眾而來救之，尚二十餘日，而總管卻從天樂谷大驅士馬而來，則突厥一舉而可定也。」仁泰曰：「此非萬全之計也。汝以為九姓無英雄人物而欺之，倘有人進言從山僻以軍截之，非但令五千人受苦，亦大傷銳氣也。決不可用。」寶林曰：「總管若從大路而去，彼大合九姓之兵，於路拒敵，則徒廢生靈，何日而服九姓也？」仁泰曰：「吾從關右，取平坦大道，依法而進，無有不勝。」遂不用寶林之計，差人令秦懷玉進兵。<br />
　　卻說葉護有二弟，皆精通武藝，弓馬過人。次曰葉誠，末曰葉譚，有此二弟，更兼九姓戰將皆雄偉之士，引本部人馬取路夾迎。前至天山相遇，兩勢下各自佈陣。番兵擺開，門旗下葉護出馬，二弟列於兩傍，厲聲大罵：「反國之賊，敢侵吾境！」秦懷玉縱馬挺槍，大怒而出，單搦葉護交鋒。次弟葉誠挺槍與懷玉交戰，戰上五十餘合，不分勝負。葉護大怒，一騎馬、一口刀來助葉誠，兩個夾攻懷玉，懷玉全然不懼。末弟葉譚見二兄戰懷玉不下，也驟坐下馬，輪手中兩口日月刀，三個圍住懷玉。懷玉倒拖槍便走，三人奮力趕來，比及趕到，正值黃昏左側，忽然四邊喊起，火炬齊明，當先一員大將持戟勒馬而出，大呼曰：「你認得唐白袍大將薛仁貴否？」葉護兄弟遂棄了懷玉，來與仁貴交鋒。仁貴戰三人，精神倍長。葉護驚曰：「吾聞此人流於象州，已死久矣，不想尚在。」<br />
　　正鬥之間，寶林、來濟分兩路殺到，葉護軍馬首尾不能相顧，大敗，兄弟衝開路，引敗兵走。仁貴趕去，卻得裨將羅陀麼軍出，救了葉護兄弟，因此仁貴方回。葉護等回見酋長，說中仁貴之計。薩葛部酋長大怒，乃自統大軍，來與仁貴對陣。<br />
　　探馬報來，薩葛部酋長軍到了。仁貴便上馬，引餘軍就天山前擺開。薩葛全副金盔金甲，坐下騎雪白馬，手中使大桿刀出陣。<br />
　　看了仁貴持戟躍馬，在陣前往來搦戰，薩葛便欲自戰。馬後一將許如臯曰：「折枝焉用大斧，不必大王有勞虎威，吾斬仁貴之首，如拾芥耳。」縱坐下馬，輪手中開山大斧，直取仁貴，仁貴挺戟來迎。戰不三合，刺死如臯於馬下，便拍馬挺戟來刺薩葛。薩葛慌欲走入陣去，馬未到陣，被仁貴一箭射中咽喉，應弦墜馬而死。對陣中裨將羅陀麼持戟與弟羅天祐二人躍馬並出，仁貴不戰，詐敗而走。二人疑仁貴力乏，飛馬趕來。比及趕到，被仁貴連射二箭，二人皆中面門，墜馬而死。後面驅兵掩殺，九姓之兵又折一陣，退十餘里下寨。<br />
　　諸部眾商議，斛唱素部酋長曰：「吾等本無戰心，皆因葉護所為。今薛仁貴連發三箭，即殺三人，真神人也。唐兵勢大，吾等雖勇，烏合之眾，難與為敵，不如舉眾投降，可保軍民之難。」九姓從之，使一大臣姓於名執罕，直至唐營見鄭仁泰。<br />
　　仁泰准降，分賓主而坐。仁泰問執罕軍事，執罕對答如流，仁泰喜之，欲留軍中聽用。仁貴曰：「不可，此人九姓之魁，今幸已降，速宜斬首，何故用之，以長其惡也？」仁泰曰：「彼尚十萬之眾，何斬一人？直須降服其心，自然平矣。」仁貴曰：「此等恃其路險峻，不服王化，今日雖降，明日復反，吾欲盡誅以絕後患。」尉遲寶林曰：「九姓種類不一，人面獸心，反覆無定，若不盡誅之，終為國家大患，請總官詳察之。」仁貴曰：「汝足知吾肺腑也。吾正欲如此，皆合我心。」遂將斬之。<br />
　　且看後事如何？<br />
　　總評：鐵勒九部人馬，前來天山挑戰，元帥葉護兄弟三人雖勇，其能當我白袍上將乎？觀其三箭連發，三人應弦而殞，素部酋長敢不舉眾投降，以求免君臣之難哉！第舉十萬而盡坑之，則仁貴、寶林之過計也。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
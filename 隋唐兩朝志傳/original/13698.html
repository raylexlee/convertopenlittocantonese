<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第九十二回　褚遂良叩頭流血</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九十二回</br>　　褚遂良叩頭流血</font></h4>
			　　是時帝苦於痢疾，一臥不起。太子人侍，不離左右，見武氏扶帝於臥榻，極其妖態，太子悅慕其貌，將欲私之，彼此以目送情，而未得其便。未幾，太子起身往廁，武氏捧水跪進，太子灌手以水灑之，武氏遂吟曰：「未得君王寵，先沾雨露恩。」太子大喜，知其有意，遂與武氏交會於宮門小軒，極盡繾綣。<br />
　　武氏執御衣而泣曰：「妾雖微賤，久侍至尊，欲全殿下之情，冒犯私通之律，倘他日嗣登大寶，置妾身於何地邪？」太子與之誓曰：「俟官車晏駕，即冊汝為后，有違此言，天厭絕之。」武氏曰：「出語無憑，當留表記。」太子即解碧玉寶帶付之，武氏頓首拜謝。史官有詩云：<br />
　　不顧人倫正分名，等閒一見便淫烝。<br />
　　高宗百二山河主，遺臭千年污汗青。<br />
　　自是之後，二人往來，略無間阻。至是太宗病篤，太子事之，曲盡其敬，或累日不食，發有為之變白者。太宗泣曰：「汝能孝敬如此，吾復何恨！」適值長孫無忌、褚遂良二人入宮視疾，太宗曰：「正欲召汝二人囑咐後事。」無忌日：「陛下何發此言？願陛下永保悠久，眉壽萬年，使臣等有所瞻仰。」<br />
　　太宗曰：「實天命也，非人力所能為也。朕縱橫天下三十有餘年，賴卿等成其大業。今病勢沉困，料已難逃，今以天事囑汝二人。太子仁孝，公輩所知，善輔導之，則吾死無憾矣。」言訖，淚流滿面。二人亦泣曰：「願陛下善保龍體，以副天下之望。」太宗以目視太子，謂之曰：「無忌、遂良皆有十倍英才，必能安國，終定大事，二人若在，汝勿憂慮天下。」太子嗚咽泣下：「願父皇將息龍體，萬壽無疆。」二人泣拜於地曰：「臣等庸才，安敢不竭股肱之力，效忠貞之節，繼之以死！」太宗曰：「無忌盡忠於我，我有天下，多其力也。朕今沒矣，勿令讒人間之。汝諸大臣，朕不能一一囑咐。」言訖帝崩，年六十八歲，貞觀二十三年六月下旬也。史官贊云：<br />
　　唐之太宗，號為英主。<br />
　　偃武修文，肅清海宇。<br />
　　麗泉贊云：<br />
　　唐室興來三百年，開疆展土賴群賢。<br />
　　世民若不施英武，安使隋朝授李淵。<br />
　　靜軒詩云：<br />
　　鼓行西入振關中，半載成功孰與同。<br />
　　漢來以下多英主，更有誰人及太宗。<br />
　　唐李華《太宗烈頌》：<br />
　　　　高祖受天命，誕興太宗，成天之命。帝煬昏逾，黎人毒痛，甚爇熟於爐，甚溺於涂，以號以呼，呼天無辜。高祖謂太宗：爾必有天下，爾其訐謨。太宗稽首，恭受天命，臣請滌除，張我師，撫四國，剪薙群慝。鼓一方：三方震驚，默昭其靈，隨顧而平。我負我乳，我安我成，以奉君父，以臨天下。任忠孝文武。建禮章樂武，我雖明德，諫則納汝，時維帝降祐之。自古明後，莫如我德我勛。唐無疆，天子之無疆，本太宗之體命。<br />
　　是時，太尉長孫無忌、李績、於志寧、褚遂良四人一面舉喪，一面冊立太子治為高宗皇帝。諡父為太宗皇帝，諡母長孫氏為文德皇后。封長孫無忌為太尉，李績為司空，於志寧為太子詹事，褚遂良為左僕射，薛萬徹為右衛大將軍，薛仁貴為游擊大將軍，其餘文武，各有封贈。改元為永徽元年，大赦天下。<br />
　　時帝欲納武氏而畏人議己，乃諷武氏出居感業寺，為尼數月，帝幸寺行香，因載之以歸，納之後宮，遂得拜為昭儀。<br />
　　卻說武氏既得立為昭儀，遂與王皇后、蕭淑妃爭寵。武氏每俟王后所不敬者，必傾心與相交結，由是王后及淑妃二人動靜，武氏熟知其事，每於帝面前告報，進讒言間絕之。正值武氏生女，才及數日，王后用手抱弄戲之。及王后出，武氏輒自將女私扼殺之。不移時，帝來宮內，武氏假為笑容，令帝發被視之，則女已死。武氏大驚，放聲而哭，慌問左右之人，皆言皇后適來此處。帝大怒曰：「后起嫉心，殺吾愛女，合得甚罪？」武氏因自泣下，數皇后之罪。后不能自明，帝由是陰有廢立之意。武氏泣訴曰：「陛下尊居九五，獨不念玉帶之記乎？」<br />
　　帝曰：「汝勿憂慮，朕將立汝為后，只恐大臣不從，如何？」<br />
　　武氏曰：「陛下為萬乘之君，既已許諾，何懼一介之臣乎？」<br />
　　帝曰：「汝言亦是。」<br />
　　本日退朝，乃召長孫無忌、李績、於志寧、褚遂良於內殿。<br />
　　四人商議，遂良曰：「今日之召，多為宮中一事。聖上主意既決，若逆之必死。太尉，元舅也，司空，功臣也。不可使聖上有殺元舅功臣之名。遂良起地草芥，無汗馬之勞，致位至此，且受顧托之重，不以死爭之，何以下見先帝乎！」世績聽言，乃稱疾不入。遂良遂與無忌等先入內殿見帝。帝曰「今召卿等，別無所言，為皇后無子，武昭儀有子，朕欲廢后而立昭儀，卿等以為何如？」遂良對曰：「陛下聖鑒錯矣！皇后乃名家之女，先帝曾為陛下六禮所聘，先帝臨崩之時，執陛下手謂臣等曰：『朕之佳兒佳婦，咸以付卿。』言猶在耳，不敢忘也。皇后未聞有過，陛下何以廢之？陛下必欲立后，伏請妙選天下令族，何必武氏？且武氏經事先帝，人所共知，天下耳目不可掩也。萬代之後，謂陛下為何如？願留三思。臣今忤陛下意，罪當萬死。」遂良奏罷，乃置笏於殿階，解巾叩頭流血曰：「還陛下笏，乞放臣歸田里，骸骨得葬林下，臣之幸也。」武氏在簾中聽聞，大呼曰：「何不撲殺此獠，更待何時！」帝大怒，急令引出，便欲斬之。未知性命如何？<br />
　　總評：無忌、遂良有十倍英才，正可托孤之臣也。太宗囑咐以大事，誠知人矣。及太子治即位，卻納武氏為昭儀，繼欲立昭儀而廢后，且王后未聞有過武氏經事先帝，天下人所共知，萬代而下謂帝為何如主？此遂良叩頭流血而以死諍也。顧命之重，其無負哉！<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
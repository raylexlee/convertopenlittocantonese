<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第一一四回　郭子權權重天下</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一一四回</br>　　郭子權權重天下</font></h4>
			　　卻說郭子儀自敗吐蕃之後，朝夕操兵練士，以軍旅為事，夙興夜寐，勞倦成疾。忽報伏探外夷消息使者至，子儀召人問之，曰：「回紇負盟，分兵三路而來，邊關報急，無人可敵。」子儀長歎一聲，忽然昏絕於地，口吐鮮血。眾將急救，半晌方醒。子儀曰：「吾心昏亂，中病忽發，壽必不遠。」諸將曰：「元帥何故出此言也？」子儀曰：「吾觀三台之中客星倍明，主星幽隱，相輔列曜已變其色，吾命只在旦夕矣。」諸將欲問以後事，子儀不答，近前視之已薨。年八十有五。<br />
　　史官觀此，有評論云：<br />
　　　　天寶之末，盜發幽陵，外阻內訌。子儀自朔方提孤軍轉戰逐北，誓不還顧。當是時，天子西走，唐祚若綴旒，而能輔太子再造王室。及大難略平，輒遭讒謗，削奪兵權。然朝聞命而夕引遁，無纖芥自嫌。及被圍涇陽，單騎見虜，壓以至誠。猜忌阻謀，雖唐命方永，亦由忠貫日月，神明扶持者哉。及光弼等畏福不終，而子儀完名高節，燭然獨著，福祿永終，雖齊桓、晉文比之為偏。裴均所稱權重天下而朝不忌，功蓋一世而上不疑，侈窮人之欲而議者不之貶。嗚呼！垍誠知言，其子孫多以功名顯，蓋盛德所致云。<br />
　　子儀嘗承命使至田承嗣所，承嗣西望拜之曰：「此膝不屈於人久矣。今為公拜。」家丁三千人，八子七婿，皆為朝廷顯官，諸孫數十人，每問安不能盡辨，惟點頭而已。雖貴為王公，嘗頤指役使，趨步於前，家人亦以僕隸視之。天下以其身為安危者殆二十年，功蓋天下，而主不疑，位極人臣，而眾不疾。窮侈極欲，而人不非之。時藍面鬼盧把杞有口辨，上悅之。子儀每見賓客，姬妾不離側。杞嘗往問疾，子儀悉屏侍妾，獨隱几待之。或問其故，子儀曰：「貌陋而心險，婦人輩見之必笑。他日杞得志，吾族無遺類矣。」其有先見之明如此。史官又有詩贊云：<br />
　　興師伐寇報先王，唐室惟公智略長。<br />
　　自是夷人驚破膽，直教回紇吐蕃亡。<br />
　　帝聞訃，乃大慟曰：「聯幸陝州、得返長安者，子儀之功也。」於是下詔，追諡子儀為汾陽忠武王，敕葬長安城外，寶雞山之東，立廟四時享祭。卻說帝夜見陰鬼數十來宮中作鬧，因此得病。選陸贄為中書侍郎，崔祜甫為門下侍郎，即掌一應事務。帝病加沉重，急令召平章事楊炎入宮見帝。帝曰：「朕聞聖人有云：『可托六尺之孤，能寄百里之命，非丈夫不能行此事也。』朕太子李適年幼，不堪掌社稷之重任，幸有中書侍郎盧杞，願汝二人效學伊尹、周公，同輔吾兒，宗廟生靈之幸也！」言訖，喚太子近前，令楊炎抱之。炎乃頓首流涕，眾皆傷感。帝以手指太子，口不能言。須臾而崩。時大歷十四年五月下旬，壽至五十三歲。首尾即位十七年。史官評曰：代宗深沉明敏，任心而行。屏斥浮偽，行師動眾，平亂守城，足為中材之主。然藩鎮陸梁，上陵下替，養成亂階，唐之綱紀大壞，不可復振，則肅、代之為也。代宗崩於乾元殿，楊炎、盧杞二人輔政，即時立太子嗣登位，稱號德宗，改元建中元年，大赦天下。葬代宗於元陵。此時朝廷楊、盧用事，天下諸鎮強盛，各自僭號稱王。節度使朱滔稱為冀王，田悅稱為魏王，王武俊稱趙王，李納稱齊王。仍唐年號，如昔諸侯奉周正朔之狀，有不如約，眾共伐之。滔為盟主稱「孤」，武俊與悅、納皆稱「寡人」。所居之堂曰「殿」，處分曰「令群下。」上書曰「牘」，妻曰「妃」，長子曰「世子」，各以其所治州為府，置留守兼元帥。又置東西曹視門下中書省，左右內史視侍中、中書令，餘官皆效大唐，但換其名。時盧杞領國家大事，下令召節度使李希烈歸長安，以為腹心。希烈統勇素著，時聞杞召，疑其欲害於己，遂引本部造反。畢竟未知如何？<br />
　　總批：子儀之德之才可兼將相，乃置之閒處；及有急難，又遽委用；及其聞命，不俟駕行，蹈危履險，死生以之。忠義精誠，仰貫日月，真人臣師表矣。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
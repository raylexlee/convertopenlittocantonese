<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第七回　翟讓李密據洛倉</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七回</br>　　翟讓李密據洛倉</font></h4>
			　　當日讓、密兵至洛口之時，已近黃昏左側。比及知覺，突然殺入。密親自當先，斬其守備之人數十。打破倉門，密厲聲大呼，招諭百姓曰：「今天下荒亂，國富民貧。主上自取遊樂，坐視百姓困餓，死填溝壑。吾今代天行道，救民水火之中，汝眾皆來搬取，吾不禁之。」百姓聞之，歡聲動地，踴躍爭先。<br />
　　但見老弱之人，褪負道路之間，咸稱仁主，皆願歸之。密即乘勝移兵，出於陽城，北跨方山，自羅口拔興洛倉據之。早有探馬飛報東都。<br />
　　卻說東都越王侗升殿，聚集文官武將，商議征討賊寇之事。<br />
　　裴仁基進曰：「聞翟讓在東都倚李密、徐世績等為輔翊，每日教練士卒。近殺了張須陀，破金堤關，取滎陽諸城。又據興洛二倉，必為後患，可早圖之。」越王便令裴仁基為總管，劉長恭、房廁為副將，率兵五萬討之。民部尚書韋津曰：「翟讓、李密不可輕覷，且聞徐世績、常何、單雄信智勇兼備，總管不可欺敵。」仁基曰：「讓、密饑餓之賊，烏合之眾，吾兵破之，如貓擒鼠耳。」元文都曰：「餘不足懼，只李密宜防之。」越王曰：「李密何人也？」文都曰：「他姓李名密，字玄邃，隋上柱國蒲山郡公李寬之子也。此人志氣雄遠，熟諳兵機。楊玄感舉兵，皆此人之謀。後玄感兵敗被執，以計脫去，無處容身，乃依於讓，非等閒之輩也。」越王曰：「比公若何？」文都曰：「臣乃小澤細流，密如汪汪大海，豈臣所可望哉。」仁基叱曰：「太卿之言謬矣，吾看李密如腐草螢光，何足懼之？此番若不一陣滅之，活捉李密到此，願獻首級。」越王曰：「軍中無戲言。」仁基曰：「願責軍令狀。」越王曰：「汝早報捷，以慰吾望。」仁基忿怒而辭越主，領軍登程。<br />
　　卻說翟讓、李密據守興洛，日與徐世績眾人商議守備進攻之策。忽報越王侗差裴仁基領兵前來，王伯當、王當仁先得知。<br />
　　正說間，讓、密請商議軍機事，二王入見翟讓曰：「裴仁基引兵五萬，殺奔興洛而來。早建迎敵之策。」翟讓曰：「智憑玄邃，勇仗二弟，何須還言語也。」二人出，翟讓請李密商議曰：「今裴仁基引五萬之兵到來，何以迎之？」密曰：「須用埋伏之計，可以破之。」讓曰：「請問其計。」密曰：「成臯離此十里，左荊山，右烏林，可以埋伏軍馬。茂功可引一千五百軍去烏林背後山谷埋伏，只看南向火起，便可出望城，放屯料草處放火掩之。伯當、雄信各引五百軍，預備引火之物，於成臯坡後，兩邊相候，至初更兵到，便可放火。吾自領大隊之兵合為前部，陳於石子河，只要輸，不要贏，把兵馬迤邐退後。將軍自引一支軍於中救援，聽計而行。勿使有失。」翟讓曰：「吾往何向？」密曰：「今日引軍去成臯坡下屯住，來日敵軍黃昏必到石子河，引至坡下，將軍便排走路，看火起為號，將軍便引兵回掩殺，天明罷兵。」令常何等準備慶賀筵席，安排上功文簿。發放已定。<br />
　　卻說裴仁基、劉長恭、房廁兵到石子河，揀選一半精兵作前隊，其餘在後隨糧草車行。是日南風徐起，人馬趲行。已牌左側，裴仁基在前軍，望見塵頭起，便在岸上將人馬擺開陣勢，問道：「這是哪裡？」鄉人答道：「此名石子河，前面是成臯，後面是洛水。」仁基傳令，交劉長恭、房廁押後，親自出馬於陣前，與柴孝和、宋鬆及十數騎，兩勢下擺開。敵軍到處，裴仁基看了大笑，眾將問：「將軍何故曬笑乎？」仁基曰：「吾笑元文都在越王面前，誇李密村夫為天上人，今觀它用兵，可見了也。以此等軍馬為前部，與吾對敵，正如驅羊與虎鬥也。<br />
　　吾前在王面前，一時間誇要活捉李密、翟讓，今必應前言也。<br />
　　不可停住，汝等催趲軍馬，星夜趕到興洛，吾之願也。」遂自縱馬向前打話。軍馬擺開，李密當先出馬，仁基罵曰：「翟讓亡命之賊，你等隨之，正如狐兔隨鬼耳。」李密大笑曰：「你等鼠輩，真恁相欺。」仁基大怒，拍馬向前來戰。二馬相交，戰不數合，李密詐敗逃走，裴仁基趕來。眾軍先退，隋軍掩至，李密押後。約走十餘里，李密回馬，又戰數合而走。柴孝和拍馬向前諫曰：「李密誘敵，恐有埋伏。」仁基曰：「敵軍只如此，雖有十面埋伏，吾何懼哉。」趕到成臯山下，一聲鼓響，翟讓引一支軍出來接應。仁基回顧柴孝和曰：「此即埋伏之軍，吾今晚不到興洛，誓不回軍！」催軍前進，翟讓、李密當攔不住，迤邐望後便退。天色黃昏，濃雲密布，又無月色，夜風大作。裴仁基只顧趕，前面敗走之兵各自認隊伍而去。仁基交催促後軍上來，劉長恭、房廁趕上窄狹處，見兩邊都是蘆葦，房廁兜住馬，對劉長恭說道：「總管欺敵，此去有失。」劉長恭曰：「我聞敵軍甚微，不足懼也。」房廁曰：「南道路狹，山川相逼，樹木叢雜，恐防火攻。」仁基曰：「此言是也。」卻欲回軍，只聽得背後喊聲起處，望見一派火光，延著兩邊蘆葦，四面八方，火勢齊起。狂風大作，人馬自相踐踏，死者不計其數。裴仁基冒煙突火而走，背後李密、翟讓軍馬擁並趕來。<br />
　　且說房廁急欲奔回成臯，火光中一軍攔路當先，乃常何也。<br />
　　軍兵大亂，奪路而走。裴仁基見糧草車一路都燒，便偷小路而走。宋鬆、柴孝和來救糧草車，正迎著項友信攔路，交馬只一合，活捉了宋鬆，柴孝和奪路走脫。直殺到天明，方才收軍。<br />
　　殺得屍橫遍野，血滿河渠。麗泉有詩為證：兵出成臯用火攻，指麾洛水笑談中。<br />
　　濃雲撲面山川黑，烈燄飛來宇宙紅。<br />
　　不智仁基誇勇力，故教李密有威風。<br />
　　真勇驚破隋臣膽，此是攻城第一功。<br />
　　裴仁基收拾殘敗軍馬，回東都去了。李密收兵聚眾，宰牛殺馬，大排筵宴，賞勞眾兵。密曰：「仁基雖然敗去，必再引兵至矣。」翟讓曰：「以此奈何？」世績曰：「某有一氓，可敵隋軍。」其計如何？<br />
　　總批：密讓二人，志氣雄遠，熟諳兵機。其據興洛也，詎可輕覷之哉？仁基乃曰：「吾破之如貓擒鼠。」哪知自家反做為毛老人乎？厥後埋伏之兵，火勢齊起，仁基冒煙突火而走，亦可笑矣。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
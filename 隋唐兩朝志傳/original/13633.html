<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第二十七回　范願大戰宇丞基</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十七回</br>　　范願大戰宇丞基</font></h4>
			　　李靖向神通言：「吾行此計，臨期便見。」遂附耳低言，如此如此。神通大喜，乃召屈突壽至帳下吩咐曰：「汝可領五百人夫能捕獵者，各帶兵器隨身，及將羅網之屬，遊行廓外，先觀聊城城內飛出禽鳥，隨其所往捕之，吾有用處。得活者照數給賞，不可遲緩。」屈突壽領命欣然便去。正行之間，前有一彪人馬，盡打紅旗，驟然來到。為頭閃出一英雄，身長七尺，碧眼紫髯，膽量過人，機謀出眾，乃夏主竇建德也。建德親領大兵來到聊城北邊，安了營寨。軍人馳報唐營，李靖喜曰：「他日破敵成功者，必此人也。當令備牛羊酒禮以往勞之。」神通曰：「汝言正合吾意。」即令劉弘基齎送禮物，前至夏營。<br />
　　卻說建德兵到聊城，紮下大營，忽報唐遣劉弘基至。夏主接見，弘基曰：「今奉淮安王之命，遣送微禮以表拂塵之意，萬望笑留，勿以禮微見卻。」隨即獻上牛羊酒禮。夏主大喜，問曰：「汝曾與許兵對陣否？」弘基曰：「在魏縣被吾唐兵大殺一陣，故走在聊城來。」夏主曰：「足下回營，代朕拜復淮安王：既唐兵對戰數陣，今後不必勞累人馬，此賊待朕擒之，以雪二帝之仇。」弘基辭別回營，建德急請楊義臣商議破敵之策，義臣曰：「初臨敵境，未知虛實，且遣范願領三千人馬哨自出戰，探賊動靜，然後定計，可保萬全。」建德從之，即喚范願至帳下，謂之曰：「汝可領兵向前迎敵，但令汝敗，不許取勝，加罪不在汝等。」願曰：「戰必勝，攻必取，為將之道。何如只叫吾敗？」義臣曰：「汝不知兵詭道也，吾欲探其虛實行詐，好定計耳。」范願領命而去。<br />
　　次日，願領三千人馬，奔向聊城。辰牌左側，早與許君相近不遠，搖旗擂鼓而進。許君踴躍來迎，兩軍相合，結成陣勢，煙雨迷天，征塵蔽日。畫鼓三通，范願頭頂水磨盔，身穿鎖子甲，腰繫通犀帶，手持劈石刀，坐下追風馬，立於陣前，大叫請主將打話。對陣上門旗開處，宇文丞基出馬，頭頂戴箭盔，身披唐猊甲，錦征袍，腰繫一條藍田帶，手持丈八火尖槍，坐下烏騅馬，對陣厲聲喝曰：「認得吾否？吾是許帝太子宇文丞基便是。今奉父王之命，領兵來擒小寇建德，以安天下。」范願躍馬高聲罵曰：「牧牛賊子，誰識汝來？吾乃夏王部下誅奸戮逆副元帥，今奉王命，率領大兵專來擒獲弒君奪位、淫亂后妃逆賊宇文化及之黨，以祭先帝。」言畢，輪手中刀便砍丞基，丞基挺槍來迎，二馬相交，鬥到五十餘合。願詐敗，便退二十餘里，丞基亦不來追。夏陣中鑼聲振響，各自收軍。小卒報入唐營：「今日丞基殺敗范願。」李靖曰：「此楊太僕誘敵、探虛實之計也。」忽報唐突壽捕獵還營，靖急喚至帳下問之，壽進上所獲烏鴉、燕雀、鶴、鴿等鳥，不計其數。神通大喜，令靖照數關給銀兩，賞士卒等，壽謝而去。<br />
　　當日李靖得了烏雀，以為成計，遂令軍人將胡桃杏李之核打開去穰，俱裝艾火於內，用線拴係飛禽之尾。大者帶上胡桃核，小者帶上杏李核，一齊放起，成群飛入聊城之內。有詩為證：李靖興唐有大功，淮安聞計喜盈腮。<br />
　　何人識得飛禽火，致使聊城廩內災。<br />
　　當日丞基殺敗范願，領兵回人聊城，奏化及曰：「臣觀夏兵不足為憂，數合之中，范願敗北，臣已見其無能為也。」左僕射智及曰：「臣聞夏兵在吾之北，唐兵在吾之右，今雖稍勝，誠恐其中有詐。寡難敵眾，吾主不可不慮，若有蹉跌，吾之一族休矣。」丞基曰：「敵兵只如此，實不足懼之。」智及曰：「汝只敵一路之兵如此，唐魏之兵猶自未動，三處並來，何以當之？」化及曰：「似此奈何？」丞基曰：「父王勿憂，兒雖不才，願領精兵五萬再與決戰，務使北擒建德，西破唐兵，長驅入關，以安宗廟社稷。」智及曰：「未可少勝而輕敵。今聞夏兵三十餘萬，兼是北方士馬精強，慣於騎射，臣請得兵五萬與太子丞基、別將楊士覽、留守殷大用、民部尚書鄭善果，領去以御強敵。留兵五萬，與丞趾守城保駕。」化及曰：「御弟所言甚當，但丞基年幼，不識進退之法，恐難信用。」智及曰：「丞基亦智勇之人也，若不如此，吾等豈肯束手以就戮哉？」<br />
　　化及曰：「昔朕之父子本無此心，皆賴御弟所推。今日化家成國，實御弟之功也。目今事迫，卿當竭力維持，不可輕易而喪其軀也。」化及留下殷大用守城，其餘將士並聽智及調遣。智及率引精兵一十五萬離了聊城六十里外，紮下大營。當日智及吩咐丞基領兵一萬五千，離了本營，卷旗息鼓，人馬含枚，受囑暗計，不知何方去了。<br />
　　卻說化及見各路兵至，思無破敵之策，心中憂悶，獨坐行宮之內，心神恍餾，情思昏沉。忽見蕭后向前奏曰：「陛下如此憂悶，有何不足？妾同陛下去游御花園，消遣情懷可乎？」<br />
　　化及曰：「三路軍馬臨城，不能破敵，故此憂悶，安有心遊樂乎？」蕭后曰：「大事自有御弟智及掌管，內事殷大用保守此堅城，有甚憂悶？」化及從之。<br />
　　原來此御園亦是煬帝所置，其中景致，世無可比。此時化及即乘香車小輦，左右宮娥采女隨從而去。果是園景異常：東有燕游堂、芍藥圃，松柏爭鮮；西有臨溪館、養魚池，荷蓮鬥彩；南有書會樓、待賓軒，竹搖風影；北有八仙洞、玩月台，鶴舞猿啼……真是人間仙島，現世蓬萊。化及與蕭后游觀園內，后上玩花台，恰才坐下，忽聽得一陣狂風吹過，塵沙迷眼，冷氣侵人，不見了蕭后宮嬪，只一少年，頭頂通天冠，腰繫龍蟠帶，身披絳紅袍，手執碧玉圭，連聲叫屈，涕淚交流，向前扯住化及罵曰：「吾乃煬帝之子、秦王楊浩。汝之父子，受我隋國厚恩，不思補報，卻行弒逆之事，爾等奸謀，立我為民之主，後有何過，逼我飲鴆而死，屍骸暴露無收？今我上訴皇天后土，要汝償我之命。」化及曰：「是汝天命當盡，於我何事？汝飲鴆酒，我實不知之。」言未絕，只見台下一簇人來，彎弓搭箭，舉劍揮刀，皆勇敢之士，跑上台來，將化及推倒地下，刀劍亂刺，罵曰：「吾乃隋之郎將趙行樞、司馬德勘、元禮、直閣一輩之人，昔日我等與汝共謀，來殺無道，因其荒淫，苦虐下民，以此謀而殺之，選立其子，欲與我等造福。豈料汝自立為帝，淫亂后妃，鴆其幼主，汝之所行，比煬帝又有甚焉。今吾此數人何罪，汝盡殺之？今眾訴屈於天，令我等索命於汝。」化及無言可答，遂被行樞眾人提刀便砍，分解其屍，血淋滿地。化及猛叫一聲，忽然驚覺乃是南柯一夢。身冷如冰，四體驚戰。<br />
　　化及醒來，正在憂愁之際，只見銀河清淺，漏轉三更，忽聽得喧呼之聲，人報滿城火發。化及慌忙視之，遙見橫煙濃野，烈燄連天，聊城內一派通紅。倉庫中惟留地赤，瞬息之間，被李靖用暗火放鳥飛入城內，火逐風飛，燒得內外倉庫、城樓堆積儲糧一時皆盡。靜軒有詩云：<br />
　　堪嗟庫務為灰燼，可惜倉場作火霞。<br />
　　皆因李靖施奇計，致使江山屬李家。　　<br />
　　總批：但令敗不許勝，此正楊太僕探取虛實之計，所謂兵行詭道者然也。李靖羅群雀而係飛火，聊城之內有不悉為煨燼乎？竊謂御苑之游，非是南柯一夢，直是冤鬼相報耳。弒逆臣子可不戒諸！<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第六十八回　尉遲恭怒擊妖婦</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六十八回</br>　　尉遲恭怒擊妖婦</font></h4>
			　　其人髻挽烏雲，眉彎新月，有沉魚落雁之容，閉月羞花之貌。眾示之，乃朱粲妻樊氏也。原來粲妻稱號白射夫人，幼習妖術，慣能禳災壓魅之法。粲曰：「汝乃一女子，有甚見識處？果有何能，與吾破敵？」樊氏曰：「妾父樊明，幼年曾於聚聖山中遇異人，傳授陰書三卷，學乃秘法，上能呼風喚雨，駕步騰空，下可役鬼驅神，避凶趨吉之法，極有靈驗。父沒之後，惟妾習學，藏之於心不忘。今夜月明，妾以紙剪成雲馬甲馬，係於兩足，作法騰空而起，能行二百里，直抵唐營，豫報秦王禍福，以天命言之，秦王必驚駭而撤兵矣。」朱粲聞知大喜，乃拍手曰：「果能此法，吾得高枕而無憂矣。可急行之，切勿遲滯。」是夜黃昏左側，將及一更，樊氏乃沐浴更衣，用白綿分佈地下，縛一雲馬於足，立在綿上，口念密咒，持劍行咒作法，含水仰面噴之，大喝一聲，果是一朵白雲托著樊氏徐徐而起。<br />
　　卻說秦王見段確去了一日，不見回報，正在寨中納悶，忽哨馬報段確被朱粲所烹，隨從數十人一時皆亡。秦王聽罷大驚，乃頓足曰：「若如此，只吾休矣。」李靖、房玄齡曰：「朱粲如此無禮，罪不容誅！請大王寬心，靖提兵前進，一鼓而擒，以報常侍之仇。」秦王曰：「段確，梁棟材也。確死，令吾失卻一臂，誓殺此賊，以消吾之恨。」玄齡曰：「段確為人驕而且傲，自取此禍也。來日早早進兵，只消一大將捉獲此賊，如探囊取物耳。」秦王曰：「此子有失，豈容來日哉！」隨即遣人往各營報知平明進兵。<br />
　　是夜，秦王坐於帳中，看時風清月朗，萬里無云。忽聽得有人空中大叫數聲：「秦王世民！」秦王聽聞，慌出營外，舉頭遙見一人似女子結束，在白雲中口口聲聲而叫，與唐營相隔不遠。秦王曰：「汝何人也？」其人曰：「吾乃九天聖女，奉上帝命，吾有片言特來告汝：然則隋室已終，天命如是，朱粲乃真命之主，難與爭鋒，汝唐實草寇之流，徒勞無益。今東都生靈多遭兵革，肝膽塗地，誠可憫也。汝可班師，星夜奔回，不可與楚相拒，妄害生靈，稍若遲緩，逆著天命，即羅大禍，而有燒眉之急。」秦王曰：「吾與朱粲無仇，特因烹吾段確，故欲問罪。今聖女所言天命有在，即按兵不進，只與世充為敵，吾亦代天行道，與民除害。世充危在旦夕，待功成日，便解甲休兵矣。」其人曰：「王世充主星正旺，在南方暫時晦昧，亦不可加兵。」言訖，拂袖而去。<br />
　　秦王急聚將問之：「果有此事，吾當退兵，以免生靈塗炭。」房玄齡曰：「此乃妖妄之人，能以幻術煽惑軍心，大王不可深信，實為禍之端也。」秦王曰：「其人言語清切，吾實憚之。果是福神，更當致敬而撤兵矣，不然恐罹禍也。」玄齡曰：「大王亦讀書之人，何不達理？吾聞昔日鄧善剪紙人紙馬誦咒作法，即能助出軍之威，後被南夷所殺。此等邪術，大王自未悟耳。」尉遲恭曰：「吾在百萬軍中衝突，如入無人之境，不足為懼，豈可憑一妖人之言輒自退兵，而畏縮如是？吾實不信之。<br />
　　此時不動，今夜彼必復來，吾在僻處窺其動靜，便見真偽耳。」秦王曰：「然。」<br />
　　敬德命取犬羊血來盛竹筒中，分散與眾士卒，埋伏四下，以待其來，即以污血濺之。果是聖女，其變化無窮，不能染污，如非聖女，必墜下難升。敬德吩咐眾軍士埋伏去訖，自於僻處憑高而望。是夜，果見其人駕雲復來，敬德於高處放起號炮，四下伏兵齊起，遂將竹筒望空一撒，其血濺上，只見其人從半空墜下地來，眾軍士一齊擁進，數條麻索縛作一塊兒，押至唐營。秦王曰：「汝何妖人？敢來煽惑吾軍心耶！」其人曰：「小妾朱粲之妻樊氏也，因段確奉命來營，吾夫醉而烹之，懼大王天威，以妾能會術法，故遣前來，假稱聖女，陳說天命，使大王退兵。實不敢虛妄，望大王赦妾死罪，願留軍中為質，以嚇吾夫領眾來歸大王。」秦王曰：「朱粲引兵救鄭，與吾相拒，正猶蠟人救火，自損其身，量不乾汝事，實因朱粲所使。汝今雖無韓信難，亦有屈原愁。」隨命將樊氏枷鎖下獄禁錮，待擒了朱粲，然後一同處斬。<br />
　　時秦王左右顧盼，見樊氏美貌，有留戀之意，恐眾人議論，故令禁錮之。言未絕，閃出尉遲恭曰：「大王可即斬之，留此何益？」秦王曰：「量只一婦人，成甚大事？大事在粲，不在此也。暫且留之，吾自有發落。」恭曰：「大王欲以仁政施於天下，威加於四海，而有心於此婦者，實啟禍之端也。某不忍見。」遂提鞭向前，望樊氏頭上一打，砍為粉碎，鮮血迸流，死於階下。後人有詩云：<br />
　　秦王有意留妖婦，敬德忠言必欲除。<br />
　　縱是天姿並國色，定交樊氏亦遭誅。<br />
　　秦王曰：「素知敬德忠義之士，除此妖婦，正當其理。」<br />
　　敬德曰：「吾亦知此婦實啟禍之端，故劈之耳。」秦王令敬德催兵前進，朱粲亦引兵來迎，兩軍相對，陣勢布圓。<br />
　　卻說秦王自掌中軍，秦瓊在左，敬德在右，秦王吩咐：「二人交鋒之際，吾兵倒退，汝二人分兩路而進，候楚兵征進，吾軍卻復後回，此是韓信破趙之計也。」於是唐兵皆在洛水列成陣勢，秦王出馬與楚將打話。門旗裡朱粲引數十騎牙將而出，粲問曰：「今天下已成瓜分之勢，各自其國，汝等常時出寇，甚無恥也。」秦王曰：「王世充無罪廢主，理宜問罪。今汝自來招禍，殺吾愛將，故令汝婦詐稱聖女來惑吾軍。汝婦已作無頭之鬼，不早束手就縛，敢來相拒，誓欲剿滅汝賊，敢死戰者出馬。」粲回顧諸將曰：「唐人背洛水而來鬥敵，此軍必敗，敗則背水，投於水矣。秦王勢勇，汝等眾將可並力戰之。秦王一走，便可追擊。」<br />
　　言未畢，兩員猛將兩般軍器，來戰秦王。王略戰數合，撥回馬望本陣便走。朱粲領軍一齊衝突而來，唐兵望洛水而逃。<br />
　　趕不一箭之地，兩下伏兵齊起，左邊秦瓊，右邊尉遲敬德，兩軍殺入，楚軍大亂。後秦王將趕到洛水，大呼曰：「事急矣，諸將可奮力向前。」眾將一發，大殺楚兵。秦瓊、尉遲恭把楚兵圍在垓心，秦王親自奮力殺入楚軍中，左右衝突，無人敢當。<br />
　　楚兵大亂，竄入洛水，死者無數，斬首一二千，疊屍如山，楚軍二萬，到此皆休。粲單馬逃走，被唐將史岳所獲，解至唐營。<br />
　　秦王喝令將朱粲等囚在檻車，遣人解赴洛陽城下，以示世充。<br />
　　不知世充如何發落？<br />
　　總評：粲妻樊氏幼習陰書，學得駕空騰虛之法，只不過一妖術耳。<br />
　　雖其假稱聖女，陳說天命，能扇惑秦王之聽，而卻被敬德之鞭竟作無頭之鬼也。朱粲不束手就縛，而敢來相拒，謂之何哉？<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
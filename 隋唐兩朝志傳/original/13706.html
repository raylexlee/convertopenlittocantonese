<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第一○○回　誅韋后睿宗即位</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一○○回</br>　　誅韋后睿宗即位</font></h4>
			　　當夜隆基勒兵入玄武門，諸衛兵皆應之。隆基全裝披掛，挺劍向前。韋后正在後殿，宮女來報：「喊聲鼎沸，隆基兵至。」大驚，遂自走入飛騎營。正遇一飛騎，厲聲大喝：「留此野婦何益！」手揮一劍，斬韋后於地下，持首出獻。隆基引兵轉入後官，安樂公主方照鏡畫眉，軍士斬之。比及天明，內外皆定。隆基乃出見睿宗曰：「不肖之子，未曾奉命，私自勒兵，罪當萬死。」睿宗曰：「吾兒削平內亂，興復唐室，社稷宗廟不墜於地，皆賴汝之力也。」隆基曰：「一則祖宗之靈；二則社稷之福；三則父皇威風，不肖兒何力之有。」於是，眾臣遂迎睿宗入輔少帝。是時堅閉四門，收捕諸韋親黨，與宗楚客、葉靜能等，及諸韋襁褓之兒，無少長皆斬之。內亂既平，劉幽求乃言於隆基曰：「吾見少帝，望之不似人君，就之而不見所畏，此無人君之表，宜請至尊早即帝位，以鎮天下，此萬全之策也。」隆基曰：「汝言甚當，作何計較，可速行之。」幽求即與眾大臣商議，遂稱少帝制，傳位睿宗。<br />
　　時少帝升殿，猶在御座，太平公主進曰：「天下之心已歸睿宗，此非兒座。汝有何德，敢居於此？」遂以手提下之。眾臣扶上睿宗，登於寶位。朝賀拜舞已畢，帝復封少帝為溫王，置於內宅，立隆基為太子，封劉幽求為僕射。是日大赦天下，改元為太極元年。<br />
　　卻說太平公主密使衛士言於睿宗曰：「臣演先天之卦，但有災福，不敢不奏知也。近有鳥數百自南飛來，投於汜水皆死，此不利之兆。臣夜觀天文，彗星纏於太白之分，亦主除舊布新；況御座前後，星皆有變，以此觀之，皇太子當為天子矣。」睿宗曰：「傳位避災，吾志決矣。」於是，文武百官皆有傳位之議。太子聞知此事，入見固辭不從。容宗曰：「吾今倦於聽政，汝為孝子，何必待柩前，然後即位邪？」太子流涕而出。<br />
　　次日，太平公主復勸睿宗自總□□，睿宗乃謂太子曰：「汝以天下欲朕兼理之邪？昔□□□猶親巡狩，朕雖傳位，豈遂忘了家國？其軍國□□當兼省之。」至是，選定十月甲子朔旦，隆基受□□□，稱號玄宗明皇帝。尊睿宗為太上皇，自稱曰朕，命曰誥，五日一受文武百官朝於太極殿。玄宗自稱曰予，命曰制敕，日受眾臣朝於武德殿。大赦天下，改元開元。<br />
　　是時，太平公主依上皇之勢，擅權用事，當時宰相七人，五出其門，文武之臣，大半附之。日與竇懷貞、岑義、蕭至忠、崔浞、薛稷、僧慧范等共謀廢立。又與宮人元氏謀於赤箭粉中置毒以進。中書侍郎王琚言於玄宗曰：「臣觀宮人所為，密有謀害陛下之意，事勢已迫，危在旦夕，何不早為定計，庶無後悔。」玄宗晾曰：「安有此事？待朕思之。」忽報荊州長史崔日用入朝奏事，言於帝曰：「臣見太平公主謀逆有日，陛下住在東宮，猶為臣子，若欲討之，須用謀力。今日所為，但只下一制書，誰敢不從。萬一姦宄得志，悔之何及矣！」玄宗曰：「誠如卿言，直恐驚動上皇，以招不孝之罪。」日用曰：「陛下聖鑒謬矣！天子之孝，在於安四海，若奸人得志，則社稷為丘墟，安在其為孝乎？請先定北軍，後收逆黨，則不驚動上皇矣。」帝深然之。<br />
　　次日，遂與岐王節、薛王業、郭元振、王毛仲、姜皎、李令問、王守一定計，以兵三百餘人，相繼而入至虔化門。郭元振全裝披掛，手持利刃，親自向前收捉。正遇岑義引親軍從後宮出來，與元振斯殺。元振提劍直取岑義，義慌走，元振趕入御園花陰下，轉過內給事高力土，一刀把岑義砍翻，剁頭而出，所領禁軍盡皆降順。元振同岐王、薛王曰：「蕭至忠等結黨，可盡誅之。」至忠等知事急，慌入告上皇曰：「始初設謀陷害聖上者，皆是岑義一人，並不乾臣等之事。今諸王信郭元振之言，盡欲誅臣等，乞上皇憐憫。」言罷痛哭。上皇曰：「卿等勿憂，我當保之。」俄而眾兵鼎沸，懷貞驚慌自縊，至忠被殺，上皇亦自奔走，登承天門樓上。郭元振進見曰：「竇懷貞等設謀欲害聖上，今已誅戮，其餘者臣等不加殘害。」上皇聞奏，乃下誥曰：「朝黨既戮，大事遂定，汝諸眾兵勿得驚擾宮禁。<br />
　　自今軍國政刑一取吾兒皇上處分。」原來宰相魏知古告太平公主欲以是月四日作亂，帝乃定計誅之。至是群黨皆滅，特以公主賜死於家。史官有詩云：<br />
　　唐室雖危數未終，特交元振挺威雄。<br />
　　太平公主皇王女，難免宮中受劍鋒。<br />
　　是時，玄宗寵任宦官，往往為三品將軍，門施榮戟。每奉使過諸州，官吏奉之，惟恐不及，所得遺賂少者不減千緡，由是京城第宅、郊畿田園，皆與宦官參半。楊思勖、高力士二人尤得貴幸。思勖屢屢將兵征討，力士常居中侍衛，四方表奏皆要先呈力士，然後奏御。事之小者，力士即自決之，勢傾內外。<br />
　　承恩歲久，中外畏之，太子亦呼之為兄，諸王公呼之為翁，駙馬輩直謂之爺，自李林甫等皆因之以取將相。然性和謹，少過，不敢驕橫，故天子終親任之，士大夫亦不疾惡也。<br />
　　卻說帝於太極元年四月因武惠妃薨，思念不已，後宮雖有數千，無當意者。有人進言壽王妃楊氏足以稱意，請帝納之。<br />
　　楊氏太真者，玄宗兒婦，壽王瑁之妃也。肌體美豔，顏色絕人，壽王交禮三日，玄宗諦視，神魂蕩然，即有邪淫之心，然不敢言，但懷抑鬱嗟歎。忽一宦者在側，頗知帝心，近前奏曰：「陛下萬金之軀，尚自愛重，何無事而憾焉？」帝太息曰：「非爾所知也。」宦者曰：「莫非為郎君之婦牽情邪？」帝曰：「果實如此。朕細思之，有乖倫理，奈何？」宦者曰：「此事不難，陛下別娶以配壽王，則兩全無害矣。」玄宗大悟，即遣宦者諷楊氏乞為女官，號稱太真。逾月之間，乃為壽王更娶左衛郎將韋昭訓之女，潛納太真宮中。帝見太真饑體豐豔，曉音律，性聰穎，善承迎，帝意寵遇過於惠妃，宮中號曰娘子，凡儀禮皆如皇后所行。時御史李惟忠諫曰：「父娶子室，奈天下笑何？」帝聞奏大怒，即將惟忠黜為陳州司戶，自此內外無敢言者。<br />
　　有士人題詩一絕於路旁云：<br />
　　貪淫予室遽為妃，身不修兮家不齊。<br />
　　莫笑當年吳孟子，玄宗甘襲武昭譏。<br />
　　帝自納子室之後，情色所迷，月餘不出聽政。太真無不於枕前席上殢雨尤云。唐室合亂，帝自然迷戀，日晏方起，而萬機為之曠廢矣。有詩譏之云：<br />
　　風滾楊花入鳳摟，三郎沉醉恣遨遊。<br />
　　偎紅倚翠貪春睡，不顧雞人報曉籌。<br />
　　楊氏自婕妤進位貴妃，恩寵無比。時值春殘，妃睡才起，玄宗朝回，見其雲鬢半軃，柳眉乍蹙，有體弱不勝之狀，帝笑指曰：「此海棠花睡未足邪？」當日帝與貴妃正在百花亭宴賞，忽報契丹遣人入國為使，齎詔書來。帝急宣賀內乾接陪番使，館於驛庭，選吉日入朝見聖。閣門舍人接得番書進上，玄宗安在御案，即宣翰林學士開讀，視之絕無識者。眾臣奏曰：「此皆鳥跡之書，臣等學淺，安能識此，亦不知有何吉凶之事。」帝大怒曰：「汝等皆朝廷大臣，枉身掛紫袍，腰繫金帶，今日有事，何無一人與朕分憂？此書不識，作何發落？倘番使見笑，欺中國無智識之人，興兵犯境，如之奈何？」<br />
　　言未絕，只見階下一人進曰：「臣舉一人，胸藏錦繡文章，筆寫龍蛇鳥跡，若答番書，實國家之大才。」眾視之，乃翰林學士賀內乾也。帝曰：「卿薦何人？試與朕言之。」內乾曰：「近有一人，姓李名白，西川錦州人也。先因錦竹縣令賀知章家一使女名曰秀春，嘗在錦江洗菜，忽然跳一鯉魚入籃。其女取魚歸家食之，因而有孕。後生一子，容貌希奇，身躬端嚴，知章異之，取名李白。及長，穎悟絕人，才學無敵，因來赴選，被太師楊國忠太尉、高力士二人批落不用，現在臣家安下。臣觀此人，文章蓋世，提筆驚人，必識此書。臣乞為保官，答番書萬無一失。」帝曰：「既有斯人，何不早為朕召來？」內乾奉詔到宅三宣，李白入朝，拜於闕下。帝曰：「朕被番使催促番書，不能回答，內乾舉卿有經濟之才，安邦之策，特宣卿來答書，與朕分憂，卿意若何？」白對曰：「臣來赴選，因學淺才疏，為楊太師、高太尉批卷不中，搶出場門，臣有何才，能辨字跡以答書乎？」<br />
　　總批：隆基手揮一劍，斬韋后於地下，唐室復興，社稷宗廟不至於殞，皆其力也。及睿宗登位，即立為太子，亦以其能削平韋氏之亂耳。隆基受禪，有謂壽王妃楊氏足以稱意，帝一見而神魂蕩然，潛納宮中，淫邪之志則遂矣。其如倫理之乖何？<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第九回　文靜世民議大事</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九回</br>　　文靜世民議大事</font></h4>
			　　李淵字叔德，隴西成紀人也。其祖李虎，仕魏有功，封唐國公。父昺，襲封其爵，生淵於長安。體有三乳，性寬仁，亦襲封唐公。娶竇毅之女，生四子：長建成，次世民，三玄霸，四元吉。一女適柴紹。<br />
　　世民年四歲，有書生見而異之曰：「龍風之姿，天日之表。其年及冠，必能濟世安民。」書生已辭去，淵懼其語泄，使人追殺之，而不知其所往，因以為神，乃即彩其語，故名之曰世民。<br />
　　大業中，突撅圍煬帝於雁門，煬帝從圍中以木係詔書，投汾水而下，募兵赴援。世民年十六，往應募，隸將軍雲定興。<br />
　　謂定興曰：「虜敢圍吾天子者，以為無援故也。今宜排列吾軍，分作前後為數十里，使其晝見旌旗，夜聞征鼓，彼必疑我以為大至，則可不擊而走。不然，知我虛實，則勝敗未可知也。」<br />
　　定興從之。軍至崞縣，突厥候騎，見其軍來不絕，果馳告始畢，可汗曰：「救兵大至矣。」遂引走去。為人聰明英武，有大志，而能屈節下士。時天下已亂，盜賊蠭起，知隋必亡，乃輕財養士，結納豪傑，咸得其歡心。娶長孫晟之女。晟之族弟名順德，現任右勛衛，劉弘基任右勛侍，皆避遼東之役，亡命晉陽，與世民相善。左親衛竇琮，亦亡命太原，素與世民有隙，世民加意待之，琮意乃安。<br />
　　時有一人，姓裴名寂，字玄真，桑泉人也，為晉陽宮副監。<br />
　　又一人姓劉名文靜，字肇仁，彭城人也，為晉陽縣令。二人相善，當晚共宿，見城上湘傳烽火，裴寂歎曰：「貧賤如此，復逢亂離，何以自存？」文靜笑曰：「如君言，英豪所資也，吾二人相得，何憂貧賤乎？」一見世民而大奇之，謂寂曰：「唐公之子，非常人也。豁達類漢高，神武同魏祖。其年雖少，命世才也。」寂初未然之，會李密反，文靜坐李密姻屬，係於太原獄中。世民私入獄中視之，文靜喜，以言挑之曰：「今天下大亂，非湯、武、高、光之能定也。」世民曰：「安知無其人哉？但人不識耳。我來看汝者，非比兒女子之情，以世道將革，欲與君計議大事。試與我言。」文靜曰：「今主上南巡江淮，兵填河洛。李密圍逼東都，盜賊蜉結，大連州縣，小阻山澤，殆以萬數。當此之際，有真主驅而用之，誠能投機遘會，奮臂一呼，則四海不足定矣。今太原百姓皆避盜入於城內，文靜為令數年，知其豪傑之士一旦收集，可得數十萬人；加以尊公所掌之兵，復且數萬，一令之下，誰不顧從。以此乘虛入關，號令天下，不過半年，帝業成矣。」世民笑曰：「君言正與我合。」乃陰部署賓客，訓練士卒，而淵不之知也。<br />
　　及過數月，文靜得脫於獄，世民將發，恐唐公不從，久不敢言。文靜謀曰：「尊公素與裴寂最厚，激其行事，唯此人則可。」世民即出錢數百萬，餉龍山令高斌廉，使與寂博，佯輸不勝。寂得勝多，知是世民來意，大喜，由是與世民日親，世民遂以情告之。寂慨然許諾曰：「汝但放心，此事盡在於我。不過旬日，事必諧矣。」<br />
　　當日各散，寂退於私宅，寢食皆廢，無計可施。一日，逕入晉陽宮，假作驚惶之狀，正直張、尹二妃在慶雲亭側玩花，見寂驟至，謂曰：「汝自何來？」寂曰「某亦欲來折花以樂耳。」張妃笑曰：「花乃婦人所戴，於汝何事？」寂曰：「汝以為男子不得戴乎？愛欲之心，人皆有之，但分貴賤憂樂之不同耳。臣來非折花，有事特共商議。」妃曰：「吾等女流，有甚知識？商議甚事？」寂曰：「特送富貴。」尹妃曰：「何言之曬乎？」寂曰：「非也。今隋室荒亂，主上巡遊江都，樂而忘返。代王幼衝，國中無主，四方群雄竟起，僭號極多。近報馬邑校尉劉武周據汾陽宮，稱為可汗，甚是利害。想汾陽與太原不遠，倘兵至此，誰能御之？臣雖為副守，智微力弱，難保全軀，汝等何以得安？」二妃驚曰：「似此奈何？果如所言，吾姊妹休矣。」寂曰：「臣有一計，可以保之。」妃曰：「今危在旦夕，願施良策，以備不虞。」寂曰：「留守李淵，今有人馬數萬。其子世民，英雄無敵。陰自結納四方豪傑，欲舉大事，因淵不從，一時未敢動兵。吾料天下，不日必歸此人。汝二人永處閒宮，不見天日，已有年矣。何不乘此機會，侍事於淵，一則轉禍為福，二則久後非嬪即后，富貴無比，豈不為美。」妃曰：「吾姊妹亦懷此心久矣，實難啟口。又恐此人秉持忠直，見棄事泄，其時將安所適？」寂曰：「只恐汝二人不堅，不能成事。」妃曰：「一言既出，駟馬難追。此事只吾姊妹與汝知之，勿使有滅族之禍。」寂曰：「寂之所謀，萬無一失。李淵與吾極善，每每酒通晝夜。可設一筵，安於宮側閒房，吾邀其飲，汝二人侍事音樂。此人溺於酒色，必不見卻，酒酣之際，二人扶入宮內，令彼自覺知罪，欲舉大事必諧，何難之有。」商議已定。<br />
　　次日，二妃即將明珠數顆，令裴寂密送李淵。淵得之大喜，逕到宮內致謝。寂備佳餚美饌，好酒細果，設立外房。黃昏左側，邀淵共飲，讓之高坐。二妃侍立，隨操音樂。淵大驚曰：「某乃一小臣耳，汝乃是主母，何故錯敬？事若漏泄，當滅門矣。」妃曰：「方今天下，別無英雄，惟留守耳。非敬留守之職，敬留守才德也。」李淵再三推讓，避席而起。寂隨扯之曰：「暮夜無知者，惟我四人而已，何以見疑？」<br />
　　於是四人共席，開懷暢飲。酒至半酣，寂離席潛出。淵又自飲數杯，似有相戲之狀，妃以言挑曰：「吾二人今無主，欲侍事留守，還肯納否？」淵即跪謝曰：「願當犬馬之報。」不覺酩酊大醉，立腳不定，跌於地下。二妃曰：「汝不勝杯酌矣。」此時醉眼朦朧，亦不之顧，二妃遂扶向龍牀，以被蒙面，與之共宿，極盡交態。比及醒覺，則天色已明矣。淵見臥在龍牀，黃袍蓋體，駭然報衣而起，謂妃曰：「汝二人做得好事，致我死地，汝亦合得甚罪？」二妃曰：「君請，勿怖，事已至此，惟圖其大事，共保富貴，則何傷矣。」淵心神方定。麗泉觀此，有詩云：<br />
　　高祖人稱賢哲主，姦淫宮女恨難消。<br />
　　非因襲寂多機變，只為天翁祚李朝。<br />
　　李淵自後出入宮內，一無所間。是時正值突厥入寇馬邑，淵遣高君雅將兵與王仁恭拒之，為其所敗。淵恐並得罪，甚自憂之。世民乃乘間屏開左右，說於淵曰：「今主上無道，百姓困窮，晉陽城外皆為戰場。大人若守小節，下有寇盜，上有嚴刑，危亡無日，不若順民心，興義兵，轉禍為福，此天授之時也。」淵大驚曰：「汝安得為此言乎？事泄則死無葬身之地矣。<br />
　　吾今執汝去告縣官。」世民徐語曰：「世民觀天時人事如此，故敢發言。大人必欲執吾告官，亦不敢辭死。」淵曰：「吾豈忍告汝，特驚汝之心。慎勿出口，使外人知之。」<br />
　　總批：世民應募，突兵不擊而走，能令人膽喪如此。文靜一見，而識其為命世之才，可謂有眼睛矣。二妃侍淵，極盡交態，豈亦知其他日必為皇帝，而故奉之耶？<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
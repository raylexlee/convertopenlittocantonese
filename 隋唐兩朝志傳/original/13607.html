<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第一回　興宮室剪彩為花</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一回</br>　　興宮室剪彩為花</font></h4>
			　　隋煬帝姓楊名廣，小字阿摩，弘農華陰人也。漢太尉楊震之裔，文帝堅之子。為人資辨敏捷，貪虐荒淫。初封晉王之時，貪心不足，欲奪其兄楊勇太子之位。無計可施，乃謀於安州總管宇文述曰：「吾兄懦弱，素無令德。父皇立為家嗣，有失人望，不足以承大統。吾觀滿朝將相，皆非統馭之才；細推英雄，惟有公耳。」宇文述驚曰：「殿下何出此言耶？某有甚德，獎譽太過。」廣曰：「吾有一事，特來告汝，勿得漏泄。」宇文述曰：「願聞其詳。」廣曰：「公抱勇敢之資，當國家之重任，吾欲奪兄權位，未有良策，盍與我圖之？」述慨然許曰：「殿下欲謀東宮，何難之有。必須得一人相為輔翊，此事即成耳。」廣曰：「遍觀文武，皆土木之人，無可與謀者，願指教之。」述曰：「吾見僕射楊素，帝之近侍寵臣也。此人見利忘義，多將金帛，以結其心，使於帝前日夜用意，事必諧矣。」廣即探楊素誕日，以千金為壽。楊素大喜，受之，乃教廣行孝，曲盡子情，承事父意。於是述、素二人協心共謀廢立，旦夕於文帝之前，稱羨晉王仁孝，恭而好禮，謙己下士，足有人君之度。譖毀太子懦弱貪淫，不足以當大位。文帝聽之，遂自心疑，於是漸失愛於勇。勇不知是計，荒淫愈甚。帝大怒，遂廢為庶人，而立廣為皇太子。未及數日，廣又謀勇而殺之。至仁壽四年，弒父文帝於太寶殿而自立，號為煬帝，改元大業元年。封楊素為尚書令，宇文述為許國公，加封開府儀同三司。<br />
　　煬帝自即位後，縱心為樂，欲窮耳目之觀，乃命舍人封德彝、宇文愷二人，奉詔營造洛陽顯仁宮。南接皂澗，北跨洛濱。起發大江以南、五嶺以北奇材異石，俱令送納洛陽。又求海內麗花佳卉，珍禽怪獸，以實苑囿之中。自長安以至江都，離宮四十餘所。乃遣黃門侍郎王弘逕往江南，造龍船數萬艘，以備遊幸之用。又開永濟之渠，南達黃河，北通涿郡。又穿江南之河，起自京口，直至餘杭，八百餘里。置洛口倉於鞏城，周圍二十里，內穿三千窖。置興洛倉於洛陽北城，周圍十里，內穿三百窖，每窖內可容粟八百石。又築西苑，周圍二百里。其內為海，周圍十里，造成方丈、蓬萊諸山，高百餘尺，無數台觀宮殿，羅列其上。外有龍鱗渠，旋流之水，注於海內。渠畔建造一十六院，首尾相接，每一院以四品女官主之。堂殿樓觀，刻龍鳳之像，繪五彩之紋，極其華麗。旁築御道，栽植松柏雜樹。至於秋冬凋落之時，則剪彩為花，綴於枝條之上，常如春景。又於沼內剪彩為荷，帝每遊幸，即去水而布之。時十六院之妃，爭以肴饌美麗相高，以媚於帝。每於月夜，放宮女數千騎，游於西苑，作清夜遊曲，令宮女善歌舞者，於馬上奏之。自是之後，或游於渠，或玩於苑，俱以女樂相隨，荒淫宴樂，無時休息。凡有所欲，不計其費，務令如意。日與美女沉醉於顯仁宮內，笙歌盈耳，聲聞數里之外。如此心猶不足，欲事遠遊。是時蕭皇后者，揚州之妓女也。先事太子勇為妻，後帝殺太子，取立為皇后。后極有美色，甚得帝所寵愛。一日奏曰：「陛下此樂，不足為奇。欲窮耳目之觀，必往揚州可矣。」帝曰：「汝乃女流，居深宮內室，何以識其景乎？」后曰：「妾乃生長於彼，何所不識。雖未能遍覽，亦每聽聞是天下最樂之地，名賢隱跡之鄉。四時有不謝之花，八節如長春之景，南北往來之人，無不停驂瞻仰。今江都又有離宮，遊玩於彼，豈不美乎？」帝聞奏大喜，即下詔，準備車駕前行。是時，群臣聞帝欲遠遊，無不驚駭。次日會朝，忽有一臣，峨冠博帶，皓首濃眉，進朝上諫。眾視之，乃京兆萬年人也，姓高名炯，字昭玄，官封尚書僕射之職。敬具諫表呈上，帝於御案覽之。表曰：<br />
　　臣聞自古人君以政治為先，聲色為戒。奢者禍之基，淫者禍之本。昔周穆巡遊而有膠舟之失；始皇遠行遂致沙丘之亡。今陛下不務修德，外縱強越，內興土木，殫費財力，資益寇仇，大為不可。處於瑤室瓊宮，宴樂至矣，尚猶不足，而欲遠遊乎？且千金之子，坐不垂堂，況以萬乘之尊，累欲輕出，倘有敵人乘虛而入，內生不測，陛下將安所適？乞以二君為戒，罷巡遊，遠讒佞，黜美人，理國政，則社稷生民無疆之福。臣今披肝露膽，伏惟聖德，照臣愚悃，萬死不辭。<br />
　　帝覽罷，勃然怒曰：「今承平之世，朕仿古為治，籌策已定，汝何出逆耳之言，以忤朕意耶？」言未絕，只見內史舍人虞世基出奏曰：「僕射所奏非矣，陛下聖鑒不錯。古者天子有巡狩之理，諸侯有述職之事。譬之田舍翁，多收十斛麥，即自朝歌暮唱，東樂西遊，何況陛下貴為天子，富有天下乎！且人生如白駒過隙，與百姓同樂，有何不可？昔穆王、始皇之游，皆因用人不當，朝廷之上，朽木為官，以致貽禍。今則四海昇平，兵強國富，監國之嚴，護衛之謹，雖有萬里之行，有何虞哉？」帝曰：「卿所見甚明，大合道理。高炯之表，情實違忤，本欲加誅，係是先朝老臣，權罷其職，免為庶人。」遂命越王侗、與光祿大夫段達、大府卿元文都、民部尚書韋津、右武衛將軍皇甫無逸、右司郎盧楚等總留後事。帝作詩留別宮人曰：「我夢江都好，征遼亦偶然。」於是遂發文官武將五百餘人，帶領雄兵二十五萬離了顯仁宮，安排香車寶馬，玉輅神駒，逕望江都進發。但見船騎並往，水陸雙行。帝坐龍舟之上，其舟樓閣殿甍宮院之式，一如長安所造。內藏宮娥采女，鼓樂駢闐；更雜以百戲，歌舞於前。隨行大小之船五百餘只，首尾相接三百餘里。兩岸挽船之夫八萬餘人。夜則秉燭，照耀如同白日。騎兵輔翊兩岸而行，旌旗蔽野，劍戟森嚴。所過州縣，官吏於五百里內皆令供獻酒食，以饗軍士。麗泉有詩云：<br />
　　大業之年九十秋，長驅百萬離神州。<br />
　　只因昏主江都樂，致使英雄血淚流。<br />
　　總批：煬帝以逆謀而坐承大統，已不可君臨天下；況奢縱不已，又欲車駕遠遊，以窮耳目之觀。雖有高僕射之正諫，其如虞世基之從諛何也？亡道若此，而能保其不身弒國亡乎！<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
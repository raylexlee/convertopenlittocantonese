<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第一二○回　韓文公上佛骨表</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一二○回</br>　　韓文公上佛骨表</font></h4>
			　　元和十四年春正月，憲宗升殿，近臣奏曰：「今有番使手捧一象牙匣，匣內盛放佛骨，要見陛下。」帝聞奏，即命宜人。見其人身不滿五尺，面如傅粉，鶴一鬆肢，宛若神仙之狀。乃一僧也，進拜闕下。帝一見而驚異之，其僧曰：「臣乃西天雷音寺，奉佛骨進入中國，乞陛下鑒納。」帝曰：「遠路風塵不易，汝不辭跋涉而來，有何應驗？」僧曰：「此骨相傳已久，三十年一開，開則風調雨順，國泰民安。如陛下不信，當啟匣視之。」帝命捧上御案，當殿啟視，果見佛骨紅光萬丈，紫氣千重。文武百官近前看視，人人喝采，皆言自古及今，實為罕見。帝看視半晌，龍顏大喜，隨令百官迎立於五鳳樓上，率同欽天監官朝夕供奉，焚香頂禮。僧人送光祿寺設齋筵款待。是時，帝留禁中二月，將佛骨歷送諸寺，上自王公，下至士民，瞻奉舍施，惟恐弗及，至有竭產充施者，有燃香臂頂供養者。當日帝與百官正議間，只見班部中閃出一臣，身長七尺，細眼長髯。文起八代之衰，道濟天下之溺，忠犯八主之怒，勇奪三軍之帥。官拜吏部侍郎，永平昌黎人也。姓韓名愈，字退之。愈進《諫佛骨表》一道，帝於御案上覽之，其表曰：伏以佛者，夷狄之一法耳。自黃帝以至禹、湯、文、武，皆享壽考，百姓安樂。當是時，未有佛也。漢明帝時，始有佛法。其後亂亡相繼，運祚不長，宋、齊、梁、陳、元魏以下，事佛漸謹，年代愈更，惟梁武帝在位四十八年，前後三捨身，為寺家奴，晝夜一餐，止於菜果，竟為侯景所逼，餓死台城，國亦尋滅。事佛求福，乃更得禍。由此觀之，佛不足信，亦可知矣。百姓愚癡，易惑難曉，苟見陛下如此，皆云天子大聖，猶一心敬信；百姓微賤，於佛豈可更惜身命。佛本夷狄之人，不知君臣之義，父子之恩，假如其身尚在，來朝京師，陛下容而接之，不過宣政一見，禮賓一設，賜衣一襲，衛而出之於境，不令惑眾也。況其身死已久，枯朽之骨，豈宜以入宮禁？乞以此骨付有司，投諸水火，永絕根本，斷天下之疑，絕後代之惑，使天下之人，知大聖人之所作為出於尋常萬萬也，豈不盛哉。佛如有靈，能作禍福，凡有殃咎，宜加臣身。望納微言，詳察佛骨，謹疏奏聞。帝覽表，大怒曰：「汝有欺君之心，弄權之意，故此苦要折毀佛骨。」喝令便欲斬之。裴度、崔群二人進曰：「韓愈陳言狂肆，理宜加罪；但其忠孝素著，有可矜憫。若以微言殺之，無乃塞諫錚之路乎？」帝曰：「以國法誅之，有何諫諍？且滿朝文武眾多，豈惜一韓愈哉。」言未絕，只見一人解下袍帶，叩頭上表。帝視之，乃翰林學士林圭也。圭曰：「微臣衰耄，還陛下紫袍金帶，乞賜骸骨歸葬田里，臣之幸也。」帝曰：「朕正欲升卿共理朝政，何事棄職？願條陳之。」圭曰：「臣見韓愈為陛下寵臣，只因佛骨一表，便欲葬身法場。臣見此官實是難做，故此辭職，恐他日亦似韓愈受刑，有辱聖意。」帝怒稍解，遂將愈貶為潮州刺史。當時士大夫議論佛入中國，自晉宋以來日益繁熾，自帝王至於士民，莫不尊信。下者畏慕罪福，高者難論空有，獨愈惡其蠹財惑眾，故力排之。麗泉有詩贊云：佛骨迎來事豈真，和聲附影惑斯民。<br />
　　憲宗空慕長生術，枉把忠良作佞臣。<br />
　　帝免韓愈死罪，貶出潮陽。特叫受苦，只容單人獨馬，限定一月到任。如過一日，邊遠充軍；二日，斬首號令；三日者，全家九族盡行誅戮。愈承聖旨，歸至宅下辭別。舉家餞行，相向大哭，不忍分離。愈曰：「為臣死忠，為子死孝，也是我命合苦楚，怎怨別人。」只帶張千親隨，遂自上馬，是日離了長安，與張千饑餐渴飲，夜住曉行，不過旬日，早巳到了藍田。狂風大作，下雪飄飄，不能前進，文公就於馬上將雪作賦一篇。賦云：江梅飄雪賽茶芽，片片飄零如柳絮。隨風舞入紙窗來，錯認梅花零玉樹。雪者，世之瓊瑤，國之祥瑞。一片呼為鴻毛；二片呼為風耳；三片為攢；四片為聚；五片為天花；六片為六出。雪也者，有升也；有降也；有味也；有氣也。其氣者，能颼冷目下之乾坤；其味者，能長來年之禾稼，妝成獅子低樓下。萬萬朵梨花滿架，裁就玉蝶翦黃沙。千千陣柳絮飛花，又不是楊花，又不是梅花。楊花舞，桂花香，梅花白。或翦風，或飄帶。寒風瑞雪鎖天涯，壯士征夫力怎加？彎弓著力弦難扯，銅刀響手靶難拿。龍鱗甲上鋪輕粉，錦繡袍邊灑玉沙。槍尖纓上飛楊絮，皂雕旗上舞梨花。又有詠雪詩云：三冬瑞雪滿瑤天，豫報農家大有年。<br />
　　廊廟江湖人共樂，不妨暢飲綺筵前。<br />
　　吟罷，風雪愈大，人馬俱倒，端然不動。張千曰：「吾死於此地矣！從來不見此處人跡罕到，紛紛大雪，路逕昏迷，如何是好？」愈曰：「遙見對山有一樵夫，隱隱而來，可問人家躲雪，明日早行。」張千曰：「如此天寒，尚有人打柴乎？」須臾，呼至面前，愈以前言問之，樵夫曰：「汝是甚人？如此天寒地凍，在此何事？」愈曰：「吾是朝中一臣，謫貶潮陽，到此山中，迷蹤失路，冒犯老兄指教往前之路。」樵夫曰：「原來公宰至此，怎受苦楚。此去潮陽不遠，只前面道路崎嶇難走。」愈曰：「如何難走？」樵夫曰：「吾有一詞，聽吾吩咐。詞曰：休上黃土峽，便是顛倒處。腳踏破底崖，手扳葛藤樹。手須扳得牢，腳欲踏得住。若還失了腳，送汝殘生去。轉過一重崖，側身挨過去。再轉一個嶺，便是虎狼遇。樵夫歌罷，假睡沉眠，雪中而臥。愈曰：「此是癡人鬼說，何足信之。」此時樵夫見愈受寒不過，凍得魂不著體，半似人形。對面不顧，倏然化作一陣清風而去。<br />
　　總批：韓愈佛骨一表，忠諒有餘，功齊孟子而力倍。然終不能移憲宗之惑者，蓋不探其本，而直以事佛得禍為言也。豈不惜哉。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
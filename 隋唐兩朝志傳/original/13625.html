<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第十九回　化及江都弒煬帝</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十九回</br>　　化及江都弒煬帝</font></h4>
			　　當日化及親自提刀，逕入後宮，正遇蕭后與數采女涕泣而來。化及厲聲喝曰：「汝等何人？」蕭后跪告曰：「妾是帝后蕭氏也。」化及見大有姿色，遂按刀在手，謂蕭后曰：「今日煬帝無道，虐害百姓。有功不賞，眾故殺之，汝勿驚怖。臣無異心，願與共保富貴。」此時後宮，安改不從，蕭后泣曰：「煬帝無道，理宜受戮，我等全賴將軍推戴。」化及曰：「但放心，此事在我為之。」乃自立為大丞相，總攝百官。以皇后令，立秦王浩為帝，年一十四歲。<br />
　　是日宰牛殺馬，大宴眾臣。酒行數巡，化及舉酒言曰：「吾無壓眾之心，汝等推戴我為主，今立新君，有功者必賞，有罪者必罰。國有常刑，軍有紀律，各宜遵守，勿得違犯。「眾皆曰：「唯命。」化及見眾懼其威，由是佔據六宮，自奉一如煬帝。其少帝楊浩遷居別宮，以兵守之，只令其發詔畫敕而已。<br />
　　即封其弟智及與裴矩為左僕射，封異母弟士及為右僕射。二子丞基、丞趾皆秉軍政，及其心腹之人各有封賞。<br />
　　忽有化及心腹一將，姓高名談聖，自洛陽來〔到〕，謂化及曰：「丞相縊死煬帝，江都禍不遠矣。」化及問其故，談聖曰：「今李淵入長安，有數十萬之眾，引謀士極多。李密之守金墉，兵精糧足。竇建德雖不及此，二人亦有甲士數萬，更兼各處小鎮俱各強盛，若知江都有失，各路必然起兵，前來復仇，何以當之？」化及聽聞大驚，乃頓足曰：「吾失計較也！如此奈何？」談聖曰：「丞相勿憂，至難得者民心。今眾已歸附，李淵雖入長安，立腳不定，人心搖動，尚未安順。李密在東都，與王世充相拒，不暇到此。建德在河北，與諸鎮只宜自守，此皆置之度外，不足為事。今可乘此驍勇之眾而西還，先與李淵較其勝負，成帝業，以從人望，深根固蒂。雖各路兵動，亦無患矣。」化及大喜，即擁兵十餘萬，帶領少帝離了江都西還，盡用煬帝車輦儀仗。沿途搶奪車牛船只，裝載宮人珍寶〔細軟〕，而使軍人自負戈甲，奔馳道路，勞役不勝其苦，軍士皆怨。<br />
　　當日行至彭城，司馬德勘乃謂趙行樞曰：「近見將士之輩各懷怨恨，連我等皆被足下所累，恐難保此身矣。」行樞曰：「君為何發此言也？」德勘曰：「當時煬帝不仁，天下離亂，以致英雄並起。我等本為下民誅無道，欲求撥亂之主而立之，轉禍為福，改辱為榮。今汝所推化及者，乃暴狠之人，立之為主，苦虐尤甚，反致六宮抱怨。不久諸侯起兵誅討，此賊必敗，我等死無葬身之地矣。」行樞曰「諸君勿憂，既眾心懷怨，化及一命，盡在於我。早晚必來召我商議大事，只消袖藏匕首刺之，必然死矣，何必眾動刀兵乎？」德勘曰：「誠如是，社稷蒼生之福，我等皆賴全生矣。」商議已定，德勘辭去。行樞暗喜，以為神計，忽然步入後堂，見家奴李茂金與侍妾碧桃在暗處私語。行樞大怒，喚左右拿下，欲斬之，夫人勸免，各打脊杖四十，將茂金鎖於冷房。茂金恨行樞，寅夜扭開鐵索，逾牆而走，逕來化及帳中，告報有密事。喚入密室問之，茂金云：「司馬德勘與趙行樞商議，必然謀害丞相，稱言袖藏利刃，意在行刺，宜謹防之。」化及留茂金於帳中藏之，行樞將謂遠方逃去了，化及即伏兵於外。次日在彭城早朝，趙行樞與德勘一班眾臣方入轅門，化及厲聲大呼，招麾伏兵齊出，擒下行樞十餘人，押至帳下搜之，果有匕首藏於袖內。化及叱曰：「言汝行刺，信不誣矣。汝等與我同謀，共誅無道，以圖天下，欲使子孫共享無窮之福。今日大位未正，諸君未得封侯，且在途間，吾以誠心待汝，何敢如此？」德勘曰：「本殺昏主，苦其淫虐。眾人推立足下，而又甚之。下人皆怨於我推立不當，乃從眾謀，不得已如此。」化及大怒，喝令群刀斧手牽出行樞、元禮、裴虔通、令狐行達等二十餘人，斬於市曹。時武德元年夏六月也。<br />
　　靜軒有詩云：<br />
　　楊廣雖然苦萬民，宇文臣子不當爭。<br />
　　江都一旦將亡滅，天地如何不戒懲？<br />
　　化及殺了行樞二十餘人，次日即離了彭城，引兵西行。正值李密據守鞏洛，屯兵塞住緊要路口，不得西向。化及暗思將士離怨，皆無戰心，只得引兵來奔東郡。此時東郡通守王軌，見化及勢銳，不與之敵，乃舉城以降化及。化及得了東郡，屯紮人馬。正在入城之際，人報王世充、李密、李淵、竇建德四路皆有兵至，未知哪路先到。化及聽言大驚，遂閉了城門，堅守不出。<br />
　　原來此時李密進逼東都，王世充引軍馬與密戰於洛南，有氣如城壓營，世充大敗，退保河陽，乃自係獄請罪於越王侗。<br />
　　侗以書慰勉，賜金帛以安之，召還洛陽。聞煬帝被害，遂同東都留守元文都奉越王侗即皇帝位，改元皇泰，以世充為吏部尚書，封鄭國公。時元文都與內史令盧楚二人謀於皇泰曰：「今李密據守鞏洛，兵精糧足，每有安天下之志，若付以重官，令其舉兵，必破化及。若化及破，而密之兵隨亦疲弊。乘其弊而伐之，可得志矣。」皇泰聞言，乃遣使封李密為太尉、尚書令，令趨兵北討。密稱臣奉制，即引兵與化及交戰，得勝來告。文都等大悅，世充獨謂其下曰：「元文都，刀筆才也，必為李密所擒。且吾軍與賊戰，多殺其父兄子弟，一旦為李密所下，吾屬無類矣。」世充將此言以激眾，文都等聞言大懼。適值皇泰欲以文都為御史大夫，世充不許，曰：「吾嘗與公等言約：左右僕射、尚書令、御史大夫等官留待勛舊之人授之，今各欲得，則流競開矣，何以共守？」文都恨之，乃私與盧楚商議，候世充入殿，伏甲士殺之。早有人來報，納言段達，達恐禍貽於己，遂自持告於世充。世充大怒，即夤夜領兵直至含嘉門，圍其宮城。正遇武衛大將軍皇甫無逸遣將費曜、田闍二人拒戰於太陽門。未及數合，世充斬費曜於地下。無逸見敗，即自單騎逃走。<br />
　　世充搶入門內，擒盧楚殺之。時紫徽宮尚閉，世充扣門紿皇泰曰：「元文都等欲執陛下降於李密，臣不敢反，特來誅反者耳。」段達擒元文都至，世充喝令左右斬之。悉遣心腹之人代領衛士，然後入謝曰：「文都、盧楚無狀，臣急為此，非敢他故。」皇泰即與之盟誓曰：「反亂之人，理宜加誅。卿今赤心報國，任卿所為，朕若有負，天人共戮。」遂拜世充為尚書右僕射，總督內外諸軍事。以其兄為內史令，居於禁中，子弟皆將兵。<br />
　　分官吏為十頭，以主軍政，每懷異志，謀立大位。於是面結群黨，以為救援，勢震內外，皇泰惟拱手而已。至是下詔，赦了李密罪過，令密領兵征討化及。李密大喜，遂領兵前來助戰討賊。畢竟還是如何？<br />
　　總批：化及一逆賊，何倏立秦王為帝？何倏遷帝於別宮？吾恐英雄四起復仇，其奚說之辭？王世充等雖奉越王即位，亦非真赤心報國之人。中原血染，何時得永清乎！<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
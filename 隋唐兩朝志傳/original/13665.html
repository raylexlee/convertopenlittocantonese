<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第五十九回　劉世讓謀殺武周</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十九回</br>　　劉世讓謀殺武周</font></h4>
			　　卻說兵部尚書唐儉與元君寶、總管劉世讓皆被敬德所執，解送劉武周處。武周欲用之，三人不屈，監禁獄中。及武周兵敗北遁，數人得脫，來見秦王。秦王曰：「汝眾被執，何得不死，而復歸乎？」劉世讓曰：「臣等被執，自料必死，不知唐儉與敬德有一面之交，武周每欲重用，臣等不屈，數次加害，賴敬德力贊，釋以不死，監禁獄中。今日得見殿下，實唐儉、敬德之賜也。」秦王曰：「汝眾終是不肯用力，致使王師敗績。今日還國，固宜加罪，柰此實因齊王私棄了並州，致有此失，亦不乾汝之事，當立功以贖前職。」帳下一人進曰：「某實不才，跟殿下多年，未有寸功，願去介休城內，掉三寸之舌，說敬德來降。」秦王視之，乃唐儉也。秦王曰：「汝何以而說之？」儉曰：「敬德與某同師習舉武藝，交契甚厚；後各事其主，久不相見。近來眾人被執，實因看臣薄面，咸得不死。今若到彼，以利害說之，必來降矣。」<br />
　　秦王大喜，遂賜酒遣唐儉行。儉乘馬到介休城下，高叫：「故人唐儉來見！」城上報與敬德，敬德叫弔上城來相見。敬德曰：「故人何事而來？」儉曰：「某今歸朝，在秦王帳下參贊軍機，昔蒙見愛，未嘗敢忘。今見武周、金剛俱死戰陣，足下據守孤城，進退無歸，吾與世讓等商議，無以報德，特來勸足下歸唐。」敬德勃然變色而起曰：「李世民是吾仇人也！吾事劉，汝事唐，各事其主。昔日吾待以故人之禮，釋汝不死，今又來此，何用多說？」儉曰：「如某之不才，尚為兵部尚書，公若到彼，貴不可言。」敬德曰：「死生有命，富貴在天，吾命合貧賤，豈望榮貴乎？所可言者，但欲報劉主恩而已。」儉曰：「劉主、宋金剛實死於戰陣矣，汝尚何為？」敬德曰：「吾終是不信此事。」儉以甜言美語，再三勸之。敬德沉吟良久，曰：「要吾順唐，須見劉主真體一面，大哭三聲，盡著為臣之禮，然後順之。」儉曰：「武周首級已送入長安去了。」敬德曰：「若無劉主真體，決難順唐。回見秦王，願決一死戰，便盡力來攻，吾不懼之。」<br />
　　儉辭別回報秦王，秦王謂世績曰：「此事何以處之？」世績曰：「只得一人往山後一道，事必諧矣。」秦王曰：「只有劉文靜善於說詞，能辦大事，今此人已被父皇殺死，再無人去得。」言未絕，忽一人挺身出曰：「某願往山後乾功，以贖前職，使敬德拱手來降。」眾視之，乃總管劉世讓也。秦王曰：「汝去以何而進？」世讓曰：「某聞山後北突厥，足知其人勇而無謀，見利忘義。須得金珠名馬，以利結其心，更用畫一美女影像，以色奪其志，必殺武周來獻，使敬德一見無語，即投殿下矣。」秦王問世績曰：「此言可乎？」世績曰：「殿下欲安社稷，何惜金珠？」秦王欣然與之，更與名馬十疋，畫美女形像一軸。世讓騎了馬，帶數十人投山後來見北突厥。<br />
　　卻說北突厥處羅可汗部下有一大將，姓康名鞘利，官封柱國之職。此人英才出眾，武藝超群，為北方之表章。時值仲秋，天氣清爽，帶領親隨數十人在郊外打圍。忽報有一隊人馬南來，盡打大唐旗號，來得甚緊，不知何意。鞘利急近前視之，乃認得是唐總管劉世讓也。<br />
　　原來唐高祖起義兵時，使劉文靜往北突厥借兵，管軍頭目是康鞘利，曾到太原面會，因此世讓亦認得是突厥柱國康鞘利也。二人接見，滾鞍下馬，各訴前事。鞘利曰：「君今欲往何處？」世讓曰：「唐帝遣吾為使，前來汝國進貢。」鞘利曰：「昔唐借我突厥兵時，許下年年進貢，今經五年，如何負約不來？」世讓曰：「吾主唐帝進貢之物，年年不缺，只因納言劉文靜為使，路經朔州，與劉武周相通，武周倚著驍勇之勢，盡皆截奪去了。更一公主，實唐帝親女，極其美麗，送與可汗為妃，亦被奪去。後來探聽得實，唐帝大怒，遂將文靜斬首，與兵征伐武周，才得路道相通，專使某為使，將公主畫像送來。<br />
　　更有黃金一千兩、明珠數顆、錦段十箱，盡皆獻與可汗。外有名馬一匹，玉帶一條，送與柱國，酬答昔時領兵相助之勞，望柱國在可汗面善言達意。」鞘利曰：「原是如此，某實不知之。<br />
　　可汗受貢，固其宜也，吾亦蒙惠，何以克當？」世讓曰：「此物不足以供久用，權為執贄之禮。」於是二人並馬而行，逕至城下。鞘利引世讓入見處羅可汗禮畢，備將前事說了一遍，獻上金珠等物。<br />
　　可汗大喜，隨令鞘利將畫像當殿上展開視之，滿朝眾臣俱各稱羨不已。可汗曰：「此是南海觀音現世，豈人間之女子乎！<br />
　　此事果實否？」世讓曰：「臣安敢虛誑行事？吾主有言：公主既送可汗，便是可汗的妻，不使歸唐。尚留並州宮內，遣人守護，不敢妄動，專望前來接應。」此時可汗果實無謀，見利忘義，一聞此言大怒，隨即召武周入。可汗責曰：「昔汝為定揚之主，實吾所立，乃附庸之國，欲以相輔。今來投奔，又待以上賓之禮，何辜恩負義，輒敢無禮？」武周曰：「大王暫息雷霆之怒，容某分訴一言，有甚歹處？」可汗曰：「汝奪大唐進來公主，並金珠寶馬，尚敢胡掩？」武周曰：「誰曾說來？有何證見？」言猶未了，只見傍邊閃出劉世讓來，大喝一聲：「吾與你做證見！此賊無禮，焉敢欺辱公主！」手起一刀，斬武周於地下，鮮血迸流。時武德四年夏六月也，年三十八歲。史官有詩云：<br />
　　唐賂金珠間武周，卻因圖畫斬諸侯。<br />
　　縱君便有〔牢〕籠計，難出元戎第一籌。<br />
　　總批：唐尚書與敬德恃有一面之交，故願說其眾降，豈知能掉已三寸之舌，而不能奪其報劉之志，必如世讓之謀殺武周，斯為元戎第一籌耳。蓋突厥非利無以結其心，非色無以中其欲，卻被世讓堪破，故一言之誑，即為武周之刃歟！<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
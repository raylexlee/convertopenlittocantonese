<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第一二二回　柳公權用筆諫帝</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一二二回</br>　　柳公權用筆諫帝</font></h4>
			　　卻說帝自即位以來，好學神仙之術，多服金丹以求長生，不料反添躁怒，帝之左右宦官往往得罪而死，人人自危。是時元和十五年春正月，帝暴崩於中和殿，人皆言內常侍陳弘志弒之。其黨皆為之匿，不敢討賊，但云藥發攻心而死。外人皆莫之知。眾臣請太子即位於太極殿，號稱穆宗皇帝，改元長慶。葬憲宗於景陵，尊郭貴妃為皇太后，封柳公綽為尚書左丞，牛僧孺為中書侍郎，李德裕為翰林學土，柳公權為翰林侍書。公權一日對帝書寫，筆力精巧，有若龍蛇之勢。帝問公權曰：「古之善書者，莫過於張旭張顛、羲之、獻之。今觀卿所書，尤有過於此數子者，何能如是之善乎？」公權對曰：「用筆在心，心正則筆正。」帝默然改容，知公權以筆諫也。帝在位四年遂崩，傳位太子，稱號敬宗皇帝。時天下承平，敬宗遊戲無度，性復偏急，宦官動遭棰撻，皆怨且懼。夜獵還宮酒酣，為宦官劉克明所弒。在位三年，改元寶歷。宦官王守澄迎穆宗次子江王即位，稱號文宗皇帝，改元太和。卻說文宗為宦官所立，至是宦官益橫，建置天子，在其掌握，威權出人主之右，無人敢言。是年三月，帝親策制舉人賢良方正。有昌平縣一人，姓劉名蕡，對策極言宦官威權甚大，為害百端。考官馮宿看劉蕡之策詞語忠直，筆力精華，各皆服，但畏宦官之勢，而不敢取。其餘居蕡之次者，反得為用，眾論紛紜，皆為稱屈。時有中第者李邰曰：「劉蕢下第，我等登科，能無厚顏？」乃上疏為劉蕡訴屈，言蕢所對之策自漢魏以來無與為比，乞回臣等所授官職於蕡，以旌忠直。疏凡三上，皆不報。帝在位十四年遂崩，傳位太第穎王即位，是為武宗皇帝，改元會昌。自武帝在位六年至宣宗在位十三年，宣宗至懿宗在位十五年，共計三十四年，海內清宴，俱各承平。是年秋七月，帝崩於內殿，宦官劉行深扶太子即位，稱號僖宗皇帝。卻說僖宗名儼，懿宗少子也。年十三歲，為宦官所立，改元乾符元年。封崔彥昭為平章事，封宦官田令孜為中尉。時令孜有寵，帝專事遊戲，政事一委令孜處決，呼為阿父。令孜嘗自備果食，與帝對飲。帝與內園小兒相狎，賞賜動以萬計。府藏空竭，令孜獻計於帝，令籍兩市商貨，悉納內庫。有陳訴者，即付京兆杖殺之。宰相以下皆鉗口莫敢言。賦斂愈急，水旱相繼，不以實聞。百姓流殍，無所控訴，所在相聚為盜。是歲，濮州人王仙芝聚眾數千人起於長垣，與賊黨尚君長攻陷郡縣，勢如破竹。時有一人姓黃名巢，字巨天，曹州冤句人也。形容古怪，眉橫一字，齒排二牙，鼻生三竅，面如金色。善騎射，喜任俠，粗涉書傳。嘗舉進士，中武舉狀元。帝嫌其醜陋，罷黜不用，遂與仙芝共販私鹽。至是聚眾攻掠州縣，民之困於重斂者，爭來歸附。於路遇見朱溫、尚君長、曹師雄、俞亮、李范、史文龍、史進、張鴿數人，皆驍勇之士，仙芝收為部下。數月之間，聚至數萬。卻說王仙芝兵攻蘄州，先使人致書與刺史裴渥，相約兩下按兵不戰。渥許為之奏官，隨即開城迎仙芝與黃巢等入城，置酒款待，厚賜金帛。裴渥又為上表，明仙芝不反。帝赦其罪，詔封仙芝為左神策軍押牙之職。仙芝甚喜，便欲受之。黃巢大怒曰：「始吾與汝共立大誓，橫行天下。今汝獨取官而去，使此五千餘眾何所歸乎？」隨挺杖擊仙芝，傷首流血，其眾喧嘩不已。仙芝遂不受命，乃大掠蘄州，與巢瓜分其軍：三千餘人從仙芝，三千餘人從巢，分道而去。且說王仙芝與眾商議，欲打淮西一路，賊人李范諫曰：「吾等烏合之眾，雖云驍勇，人心不合，只宜堅守門戶，以俟天時。今若長驅，深為不祥；加之朝內曾元裕、宋威等善能用兵，外夷猶自畏懼，何況我等乎？」仙芝大怒，縛下李范。又有史文龍諫曰：「聖人有云：『禍福將至，善必先知之，不善必先知之。』前日營外將旗無風自折，一不祥也。大王所居外宅，雌雞與犬並行屋上，似人哭啼，二不祥也。長垣北門外，忽然地穴內湧出一肉塊，週一圍數尺，有頭有眼，有鼻有口，卻無手足，於市中往來，刀箭不能傷，亦不知何物。有人卜之曰：『有形不成，有體無聲。家亡身滅故見其形。』此三不祥也。有此三般不祥之兆，將軍須趨吉避凶，而欲人寇以喪身也？」王仙芝大怒，將李范、史文龍斬之，乃令尚君長、俞亮為先鋒，盡起賊兵數千，於路放火劫擄。帝乃宣召大將軍曾元裕至長安，議論起兵。元裕入朝見帝，帝曰：「今賊人王仙芝入寇，不可不誅之。」元裕奏曰：「臣部下馬步軍二萬，足可破王仙芝也。」帝曰：「兵少路遠，恐難收復。」元裕曰：「臣托陛下洪福齊天，兵不在多，用兵設謀，破仙芝甚易也。」帝曰：「吾料王仙芝將何以御卿耶？」元裕曰：「彼棄城壕而走，上計也。守長垣殺去軍，其次也。官軍一至，必被臣擒矣。」帝曰：「卿此去往回幾日？」曾元裕曰：「千里之地，數月足矣。」帝大喜之，即命曾元裕行。元裕領兵投荊南來。唐前部先鋒張自勉先到，王仙芝使尚君長、俞亮引兵五千前來屯黃梅，圍塹二十餘里，周圍鹿角密護正嚴。張自勉回稟曾元裕。元裕曰：「且不可戰，比欲老吾營也。若攻之，正中其計。且賊眾大半在此，其巢穴必定空虛，可棄此處奔長垣，賊必往救之，就於中路破之，必獲全勝矣。」眾皆曰：「然。」盡勒兵從小路望長垣而去，大張旗幟，軍轉山南。未知勝負若何。<br />
　　總批：唐自穆宗以來八世，而為宦官所立者七君。然則唐之衰亡，豈止方鎮之患哉？蓋朝廷，天下之本也。人君，朝廷之本也。始即位，人君之本也。本始不正，而欲天下之正，其可得乎？<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第九十三回　武氏殺王后蕭妃</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九十三回</br>　　武氏殺王后蕭妃</font></h4>
			　　帝欲斬遂良，無忌慌告曰：「陛下暫息天威，聽臣一言：遂良受先朝顧命，為國元勛，今日雖當死罪，不可加刑，望陛下權記過，後以功贖之。」於志寧亦再三哀告，帝怒方息，遂良拜謝而退。<br />
　　是時，眾大臣退朝，議論紛紜，嗟歎不已，皆不敢奏。獨有中書令來濟上表曰：「王者立后，上法乾坤，必擇禮教名家，幽閒令淑，副四海之望，稱神祗之心。漢成以婢為后，卒使社稷傾淪，惟陛下察之。」帝見奏，拂袖而起，走至宮內。次日，李績入見，帝曰：「朕欲立武昭儀為后，遂良固執以為不可。<br />
　　遂良既顧命大臣，事當且已乎！」績曰：「此陛下家事，何必更問外人。」帝曰：「卿言當理，但朕心猶豫不決。」適值衛尉卿、許敬宗外入，帝以前事告之。敬宗曰：「田舍翁多收十斛麥，尚且欲易其婦，況是天子，立一皇后，何預眾人之事而妄生異謂乎？」帝點頭大喜曰：「獨卿金石之論，正合其理，朕即從之。」乃下詔貶褚遂良為潭州都督。麗泉讀史至此，有詩云：<br />
　　蹇蹇王臣既匪躬，直臣真有比乾風。<br />
　　笏還螭陛心終赤，額叩龍墀血任紅。<br />
　　威鳳無情迷國紀，聚麀有語亂宸聰。<br />
　　聖朝厚賜春秋祀，千古重昭社稷臣。<br />
　　時永徽五年冬十月朔，文武官寮引僕射於志寧、太史令李淳風等直入內殿見帝。李世績曰：「伏睹武氏自入宮以來，備全四德，恪守三從，越古超今，雖周之姜原后妃，無以逾此，果有聖儀之表。群臣會議，今日吉辰，伏望陛下宜立為后，上合天心，下順人意，則陛下祖宗幸甚。」帝聽奏，遂令御史大夫崔義玄、中丞袁公瑜草詔，立武氏為后。詔曰：<br />
　　　　武氏門著勛庸，地華纓黻，往以才行，選入後庭。朕昔在儲貳，常得侍從嬪嬙之間，未曾迂目。聖情鑒悉，每垂賞歎，遂以賜朕，事同政君，可為皇后。<br />
　　是日，李世績齎丹詔璽綬諸後宮，武昭儀受之。次日，武氏上表謝恩，其略有云：「陛下以妾為宸妃，韓瑗、來濟二人面折廷爭，乞加褒賞。」帝覽罷，即以表示二人。韓瑗等見表大懼，瑗奏曰：「臣不願在朝，乞骸骨歸葬田里。陛下不失為聖主，使臣得盡餘年則善矣。」帝曰：「汝勿驚怖，朕無害汝之心。武后見忤，可承顏順之，自保無事矣。」瑗曰：「全賴陛下天威，臣得沾寸祿，為子孫營計，死亦無憾，願施犬馬之報，雖冒湯赴火，亦所不辭也。」帝乃令瑗與來濟入宮謝罪，遂得無事。<br />
　　卻說中書侍郎李義府請曰：「既以冊立昭儀為后，可以今王后、蕭妃安置何地？」帝聞奏默然，沉吟半晌。武氏乃令囚后妃於別院，即日便行封號鎖閉，左右嚴守，非有宣喚，不得入宮。懿旨了當，拜舞謝恩，滿朝眾臣，無不傷感。後人觀此，有詩歎云：<br />
　　王后蕭妃何失寵，皆因唐主不能平。<br />
　　若非武氏居皇位，怎使後人受戮刑。<br />
　　二后妃含淚向別院而去。<br />
　　是日，百官朝武氏於蕭儀門，世績請武氏謝皇天后土，武氏方欲拜下，忽然起一陣怪風，飛砂走石，對面皆不相見，將燈燭盡皆吹滅，把武氏驚倒於地。眾侍救，半晌方醒。數日後，病稍安，盡將手下妃嬪一一厚賞，左右之人無不感德。<br />
　　卻說王后、蕭妃囚於別院，日夜憂悶，衣服飲食，盡皆缺少。帝朝夕亦自思念不已，恐武后見怒，不復敢言。至是一日，帝私到別院，令從人先已報知，帝又親自呼之。后妃在內聞言，遽然而出，與帝內外隔語。王后泣對曰：「陛下別來無恙？憶昔與陛下同衾共枕，不覺今已久矣。妾自奉事，小心謹慎，示嘗敢怠，陛下何忍一旦棄妾，受此孤冷？若念昔日夫婦之情，使得見天日，妾之父母雖居九泉之下，亦感德矣。」帝曰：「汝勿憂慮，朕即有處置，不日來取汝入宮去矣。」言罷，二人相別。原來早有人報知宮中，武后大怒曰：「二人怨望，今殺之有名矣。」時李義甫為武后腹心，后遂喚之帶武士十人，來殺后妃。當日王后與蕭妃正在別院嗟歎，宮女來報李義甫至，后妃大駭。義甫執鴆酒與后妃曰：「炎陽天氣，武后特上壽酒。」二人泣曰：「汝亦吾臣，何相逼如是邪？」義甫曰：「壽酒勿疑。」王后曰：「我有何罪，令飲此酒？」義甫怒曰：「懿旨差來，安敢有遲？」呼左右持短刀白練於前日：「三般寶物，隨汝自請。」后曰：「願汝見憐二人性命。」義甫叱曰：「此事難免，宜自早決。」后乃向前，頭觸義甫大罵：「帝無道昏君，棄妻寵妾，冊立賤人，到有今日之禍。皇天有靈，亦不祐汝，不久此位皆隨滅矣。」與蕭淑妃相抱而哭。義甫喝曰：「武后立等回報，汝等俄延，望誰救邪？」蕭妃亦罵：「汝等助此賤人為事，必當滅族。」義甫大怒，喚武士絞死王后，以鴆酒灌殺蕭妃。史官有詩云：<br />
　　王后離宮再不收，蕭妃素練係咽喉。<br />
　　高宗妃后皆身喪，千載令人怨未休。<br />
　　義甫還報武后，后命斷去手足，投酒甕中。后曰：「吾今令此二嫗得以酩酊大醉，再不復醒矣。」隨使人梟下首級，拖出城外埋之。自此威權出人主之右，帝每視事，則后垂簾於後，政無大小，皆得預聞，天下大權，悉歸中宮，黜陟生殺，決於其口，天子拱手而已，中外謂之「二聖」。帝時感風眩，目不能視，百司奏事，后獨臨朝決之。改元龍朔二年春正月，帝與武后同御含元殿，正在議論政事，忽報邊關表奏，鐵勒九姓諸部入寇，其鋒甚銳，宜早定計御之。帝聞奏大驚，畢竟如何迎敵？<br />
　　總評：王者立后，必擇禮教名家、幽閒貞淑，以付四海之望，遂良豈以昭儀為可哉？不謂有如李世勛者，而亦曲意逢之也。至武氏謝拜皇天后土之日，天變昭然，何不知省？卻又鴆王后而殺蕭妃，吾謂皆帝溺愛衽席、不戒履霜之漸故耳。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
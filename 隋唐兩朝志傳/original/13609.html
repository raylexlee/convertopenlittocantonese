<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第三回　竇建德兵殺郭絢</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三回</br>　　竇建德兵殺郭絢</font></h4>
			　　先說一人姓竇名建德，貝州漳南人也。家世為農，材力絕人，仗義疏財。時有鄉人喪親，貧不能葬，建德正在耕田，聞之遂解牛與給喪，鄉黨異之。忽一夜，盜劫其家，建德知之，乃立於戶下，伺盜入家，即擊死二賊，餘不敢進。盜請其屍，建德曰：「可將一條麻繩係去。」盜即〔奉〕繩，建德乃自係屍，使盜自來曳出。建德見盜已去，遂〔持〕刀趕上，復殺數人，由是知名。時大業七年，正值煬帝〔興〕兵伐遼，建德補充隊長。欲行之次，會邑內一人姓孫名安祖，因盜民家之羊，為縣令捕獲，將安祖笞辱之。安祖乃持刀直入衛內，刺殺縣令，人莫敢當其鋒。安祖走匿建德家內。時山東饑荒，群盜蠭起，建德與安祖謀曰：「昔隋文帝之時，天下強盛，發百萬之眾，征伐遼東，猶為所敗。今水旱為災，民力凋敝，主上不惜民苦，而親駕征遼；且往歲西征，十不一返；今瘡痍未平，又重發兵，人情危駭，易以動搖。丈夫不死，當建功於世，豈為亡命之虜乎！我聞高雞泊廣闊數百里，其中葭薍阻奧，可以避難。今汝罹此大禍，官司捕急，無處藏身，不如乘閒私出，椎埋殺掠，足以自給。因得聚其豪傑，且觀時變，以成大計。」安祖曰：「此言甚合吾意，正欲如此。」建德即招集無賴少年數百人，令安祖率之入高雞泊為盜。安祖號摸羊公，是時有鄃縣人姓張名金稱，亦聚眾萬餘，依於河渚之間，劫掠鄉民，為害尤甚。又有蓚縣人姓高名士達，聚兵千餘，屯於清河鄙上。數處盜賊，不時往來漳南，剽掠殺人，焚燒鄉聚，獨不敢入建德鄉間。意疑建德與賊相通，故不相犯。當日郡屬之官緝探知之，遂將建德全家獲而殺之。建德至河間，聞家屬被戮，即率麾下二百餘人逃入賊寨，投奔士達。士達自稱東海公，以建德為司兵。未及旬日，安祖為金稱所殺其眾數千人盡歸建德，聚眾益盛，將有一萬餘人，猶保守高雞泊。能傾心待人，與士卒同甘苦，由是人爭附，為之致死。朝廷累累征討，其勢益熾，皆莫至是，又差涿郡通守郭絢率兵一萬，前來討賊。高士達探聽知之大驚，自料智略不及，恐事不成，乃推建德為行軍司馬，使掌其兵。建德欲設計制伏群盜，乃請士達謂曰：「公今率領餘眾保守輜重，切不可動。我選精兵七千，逕去迎敵官軍，自有斬郭絢之計。」遂向士達附耳低言，汝可如此如此。士達大喜，即取所虜之人，詐稱建德妻子，就而殺之。建德乘夜領七千人馬，殺出寨去，喊聲大震。士達聽知，隨後領兵追之，不及而回。卻說建德令人引見郭絢，告曰：「今高士達自誇其能，殺我妻子，受其欺辱不過，特自領部下七千餘人改邪歸正，專投明公，自首其罪。現有追兵至此，願充前部先鋒，剿殺士達，上為朝廷出力，下為妻子報仇。」郭絢曰：「汝既來降，肯作前部，不知賊人虛實如何？」建德國：「勇敢之徒，吾已自領之來降。士達部下只有老弱三百餘人，不足為懼。吾引兵而出，一鼓擒之，以贖前過，以報新仇。」郭絢大喜，遂納其降，設筵款待，二人盡歡而飲。次日，士達來陣前搦戰。郭絢急喚建德商議。建德欣然披掛，領兵而出。此時郭絢托建德為腹心，再不設備，亦引人馬隨建德至長河界口安了營寨。比及三更左側，建德已自領兵回劫郭絢之營，人馬洶湧，突然殺人，內外一無知者。忽聞喊聲震動，人不及甲，馬不及鞍。建德大殺一陣，斬軍數千，獲馬千匹。郭絢驚慌，引數十騎奔回。建德後面飛馬追及平原斬之，領兵回寨，將首級獻上士達。士達大喜，殺牛宰馬，賞勞士卒。是時，平原之東有豆子（鹵亢），四面廣闊，負海帶河，地形深阻，群盜多匿其中。聞建德殺敗郭絢，其盜互相引領，皆來歸附，兵聲大振。建德與張金稱各領所部，侵掠河北之地。隋之將帥雖行征討，敗死相繼，人民驚散。官軍不能為主，各個聚眾從賊。麗泉觀此，有詩云：<br />
　　龍爭虎鬥已多年，忽值雲迷蔽黑天。<br />
　　草木百年無雨露，車書萬卷改山川。<br />
　　尋常巷陌何簪紱，幾處樓台絕管弦。<br />
　　自是四方群盜起，紛紛兵革日相連。<br />
　　當時群盜四起，天下紛然。郡縣告急，帝封太僕楊義臣為行軍都總管，周宇、侯喬二人為先鋒，調遣精兵二萬，征討山東一路。兵行數日，直抵永濟渠口，紮了營寨，離張金稱營只有四十餘里。義臣聚集將校商議破賊之策，義臣曰：「我兵初入其境，不諳路逕，若遇群賊，與戰不利，必然搖動，以挫我之銳氣。不如深溝高壘，堅閉不出，探其虛實，然後以奇計擒之，無不勝矣。」眾軍領命，遂按兵不動。卻說張金稱探聽義臣兵至，遂自披掛，引兵直至義臣營外搦戰。見義臣固守不出，求戰不得，使手下之人百般噦罵，日暮方回。隋之將士受罵不過，皆摩拳擦掌，便欲出戰，三番五次，皆被義臣阻擋，方始停止。如此月餘，金稱與眾喜曰：「吾料義臣是怯戰之人，無謀之輩，不然何如此之不出耶？」眾曰：「將軍不可輕視，朝廷遣一大將領兵，必有奇計以服我等。今乃不出，未見虛實，其中恐行詐耳，可為提備。」金稱曰：「官軍遠來，利在速戰。今吾倚此險阻，以逸待勞，眼見此人直是怯戰，何詐之有？於是，每令口捷便利之人，只在營外辱罵。卻說義臣將士在營內聽之，請於義臣曰：「土達鼠輩，以吾大軍臨敵，正猶泰山之厭卵耳。今遠來，月餘不出，見怯於彼。寧挫於鋒鏑之下，我等忍受其辱？」義臣下令曰：「汝等憑負血氣之勇，不識進退之法。但有一人敢言戰者，斬以示眾！」自是眾軍悚栗。早有細作將此言來報金稱，金稱大喜，不以義臣為事，全無御備。自後屢逼其營，噦罵辱之。時天氣炎熱，賊兵不奈，或解鞍去馬而立，或解甲裸衣而笑，極其懈怠。一日義臣喚周宇、侯喬謂之曰：「汝二人引精銳馬騎二千，乘夜自館陶渡過河去埋伏，待來日金稱人馬離營，將與我軍相接，放起號炮，汝等伏兵齊起急入，擊其營寨，搶其妻子，劫其輜重。吾引大兵從後擊之，破賊必矣。」二人領計去了。次日，義臣親自披掛，引兵而出，橫槍立馬，陣前搦戰。金稱看見官軍皆贏之士，行伍不整，陣法無序，金稱笑曰：「原來朝廷無眼，差此等人行兵，真兒戲耳。」用手一揮，賊兵競至。兩刃相接，未及數合，忽聽東北角上炮響，湧出一彪人馬，飛塵蔽日，征鼓喧天，連聲吶喊，直奔金稱營內。金稱見之，驚惶失措，遂自勒馬揮兵回救營壘。正在奔走，又聽正西角上連聲炮響，湧出一彪人馬，打著義臣旗號，喊如鼎沸，突然來到，把賊陣當腰截斷。三面受敵，前後夾攻，賊兵大敗。殺得屍橫遍野，血染長河。金稱單馬逃奔清河界口，正遇清河郡丞楊善會領兵捕賊，正在汾口之地，擒金稱殺之，令人將首級送至隋營。其餘手下敗兵星飛霧散，投奔建德去了。卻說楊義臣殺敗張金稱，即將其營內所得金銀、財物、馬匹盡賞士卒，原所獲子女俱各放回。次日，義臣大會將校，移兵直抵平原，進攻高雞泊，剿殺餘黨。未知勝負如何，且聽下回分解。<br />
　　總批：郭絢不諳兵機，致有平原之敗。楊義臣堅壁不出，令敵人不得窺我虛實，此軍之善經也。張金稱易視之，而全無御備，殺得屍橫遍野，血染長河，有以夫！<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
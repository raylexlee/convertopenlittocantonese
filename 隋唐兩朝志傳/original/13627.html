<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第二十一回　李淵受禪即帝位</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十一回</br>　　李淵受禪即帝位</font></h4>
			　　文靜止之曰：「主公平生以義為重，未肯便居尊號，諸官暫各從長商議。」淵曰：「汝等欲尊吾為帝，不得明詔，是僭位也。」司農少卿裴之隱進曰：「離亂之時，宜從權變；若守常道，必誤大事。吾等自去請詔。」淵再三推阻不過，恐軍心變，只得依允。世民遂命百官隨著裴之隱請詔。此時恭帝年幼，即令蕭造草詔，願禪於唐。制曰：朕在位一月有餘，年當幼衝，遭天下蕩覆，幸賴祖宗之靈，得李氏輔政。今仰瞻天位，俯察民心，炎精之數已盡，大歷合歸於唐。且神武之跡，既樹於前，明德之輝，亦昭於後，曆數昭然，已可知矣。特獻國璽，追則堯典，禪位於唐王，唐王無致辭焉。<br />
　　是日，蕭造、裴之隱同百官齎丹詔並玉璽請唐王獻納。文靜曰：「不可輕易。雖然詔璽已至，可築一壇受禪，以絕天下之謗。」卻令蔣佐築一壇於長安城外，方圓九里，分佈五方，各設旌旗，眾臣皆依次排列。裴寂、文靜請淵登壇，百官捧進冠冕詔璽。三讓，乃受，南面而坐，受文武百僚拜賀，即皇帝位。大赦，改元為武德元年，賜百官爵一級。改郡為州，改太守為刺史。立建成為太子，封世民為秦王，封元吉為齊王。以裴寂為右僕射、知政事，劉文靜為納言，隋蕭瑀為丞相府司錄，竇威為內史令，劉弘基為行軍總管，其餘各據功封爵。<br />
　　唐王既即帝位，恭帝遂退於長樂宮。次日，於正殿受朝賀之禮，唐王降詔曰：「逆賊宇文化及弒隋帝於江都，淫亂後宮，稱孤改號，卻又領兵西還。其子楊浩被鴆而死，此仇誓不同天地、共日月也。今朕已即帝位，賴卿等扶持，若不與煬帝報仇，何以為臣子之戒？朕今欲起傾國之兵，剿滅化及，為煬帝雪恨，朕之願也。」文靜對曰：「陛下初登大位，坐席未安，今又欲遠征，苦勞神思，有費國用，非所宜也。」帝曰：「朕賴眾臣之力，得立為王。未嘗敢怠，今將一載矣，軍馬養成銳氣，倉庫即有儲糧，不就此時討賊，以定中原，更待何時？」於是命秦王世民為行軍元帥，命御弟淮安王為副元帥，二人同領大兵十萬，征討化及。秦王辭帝，歸於府下，商議調兵為隊伍，以征化及。秦王分撥已畢，選定武德元年七月丙寅日出師。<br />
　　忽見一人，威風凜凜，厲氣昂昂，豹頭環眼，虎臂狼腰，逕至秦王面前陳言奇計。眾視之，乃京兆三原人也，姓李名靖，字藥師，現為右將軍之職。靖曰：「逆臣化及今權著煬帝手下精兵二十餘萬，鋒勢甚銳，未可輕敵。不如遣人去約魏公李密攻其右，樂壽建德攻其左，洛陽王世充躡其後，我之大兵拒其前。賊人勢逼，不戰而疲矣。」秦王大喜，即遣劉文靜齎書前去，約會各路諸侯起兵，俱至魏縣討賊。一面親率大兵離了長安，逕向魏縣進發。麗泉詩云：<br />
　　關內喧呼十萬兵，秦王號令自鮮明。<br />
　　旗穿曉日雲霞雜，山倚秋空劍戟新。<br />
　　千里霜威金鉞重，三秋風色戰袍輕。<br />
　　與誰共挽天河水，一洗中原戰血腥。<br />
　　話分兩頭，不說劉文靜齎書各處，先說竇建德自殺郭絢之後，居於樂壽，自稱長樂王。又殺敗涿郡薛世雄，領兵乘勢來攻河間。河間府丞，義陽人也，姓王名琮，善談兵法，膽略過人，朝夕訓練士卒，與建德相拒。建德圍之將及一年，不能得下。當時王琮在城內聞煬帝遇弒，即為二帝發喪，長幼咸穿素服，設位舉哀。戰士亦皆號哭，感動滿城之人，如喪考姚，俱傷二帝死於非命。建德探聽知之，憫其忠孝，乃遣祭酒凌敬人城弔問。小校報言：「建德遣凌敬來見，人無衣甲，隨後不過數人。」琮命休放入城。樂旻進曰：「建德見我勢窮，特使凌敬來說，何以絕之？放人看其言，可則從之；不可則遣之。就借彼口以達吾意，有何不可。」<br />
　　王琮從其言，凌敬欣然而入。琮曰：「祭酒此來何故？」<br />
　　敬曰：「某今在長樂王帳下恭贊軍機，待以上賓之禮。見足下負此大才，有忠孝之心，故不避斧鉞，欲有利於足下。」琮正色曰：「建德，吾仇人也。侵奪我城池，何得多言？以汝有金石之論，放汝入城來，何期反以讒佞之語見說我乎？」敬曰：「非敢為佞，見汝有燃眉之急，特來為兩家講和。」琮曰：「有何損益？試為我言之。」敬曰：「近來四方爭競，人人思歸明主，以煬帝尚在，不敢亂動。足下只宜固守城池，以盡臣職。今煬帝已死，少帝繼亡，隋祚亦無遺類矣，何乃固執如此？且以一孤城，欲拒數萬之師，不亦愚乎？」琮曰：「今吾視死如歸，汝當速去，吾不降矣。」敬大笑曰：「足下所見錯矣！且人在世，無非只欲得美名，求其富貴，以為子孫計。今足下固守河間已有日矣，為二帝發喪，極盡其哀忠孝之心，天地人所共知。況天下鼎沸，四海無適，城陷在目下，尚不自忖，執迷如此，有日玉石俱焚，悔之晚矣。不如隨我歸長樂王，立國安民，共誅弒逆，立不世之功，豈不為美？願熟思之。」琮見敬言井井有條，沉吟半晌，喟然歎曰：「吾不得為忠臣矣！願從君言，以救一郡生靈。但不能報二帝之仇，有愧於心，又恐長樂王不能容我。」敬曰：「長樂王寬洪大量，何所不容。目今舉意，正在討賊，必能伸汝志矣。」琮曰：「雖然如此，暫請長樂王退軍，容我收拾，即便來降。」<br />
　　凌敬辭別，回至營中，具說其事。建德大喜，遂傳令兵退三十里安營，設宴以候王琮。次日，建德遣監軍宋正本領兵往迎，建德自出轅門相接。王琮輕身入拜，建德慌下帳來扶起。<br />
　　琮曰：「敗兵之將，深感大王不殺之恩，當效犬馬之報。」建德曰：「吾素知足下忠義之士，安肯加害。特令凌敬相請，輔吾立國，共保富貴。」琮曰：「某乃碌碌庸才，何敢當職，但可充執鞭墜鐙之役而已。然二帝之仇不可不報，大王若與一旅之師，臣即先往，願助一臂之力。」言訖，淚下如雨，捶胸而哭。建德國：「此事匆擾，吾必興兵討之。」作宴管待，王琮拜謝而散。畢竟還是如何？<br />
　　總批：李淵奉招登壇，三讓乃受，非篡弒之比。卻又起兵討賊，以報場帝之仇，誠可為後世臣子之戒。看他命秦王、命御弟，規模何等井井有條，然以兵取而必曰「禪」，是未免襲衰世之跡也。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
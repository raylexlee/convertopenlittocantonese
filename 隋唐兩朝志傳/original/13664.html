<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第五十八回　休城敬德詐降唐</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十八回</br>　　休城敬德詐降唐</font></h4>
			　　卻說劉武周令人巡哨路上，往來不絕，報言金剛兵敗，走北突厥，唐兵後面追趕，打入太原，今已至近。武周聽聞大驚，流汗沾背，魂不附體。遂謀於都虞侯苑君璋曰：「孤昔發兵南侵，汝曾諫言唐王李淵才興仁義之師，即成帝王之業，誠係天命有歸。實非人力可為，教孤北連突厥，南結大唐，然後即位，可為久計。孤一時昏昧不從，致今日果有此敗，思無棲身之地，汝有何妙策，指示得生之途？」君璋曰：「定揚雖小，亦足以王，再聚兵來復仇，何必拘守一並州乎？」武周曰：「吾起自馬邑，提三尺劍得立定揚可汗，一路南侵，賴汝眾等之力，勢如破竹，所向皆捷，大小數十戰，未嘗敗北。今日將敗兵亡，事勢窮迫，進則有死，退則無依，雖有彈丸之地，何足以濟大事？」言畢，放聲大哭，即拔佩劍自刎。<br />
　　君璋急向前奪之，告曰：「大王勿自燥暴。獨不觀古人乎？<br />
　　春秋之時，伍子胥引兵伐楚入郢，鞭平王之屍三百。楚申包胥入秦借兵，秦王不允，包管哭於秦亭七日七夜。人告秦王，憐其忠義，借兵二萬，與之報仇，平陵一戰，即能復其楚國。今大王與北突厥有通好之情，既宋金剛投往彼處，人馬尚在，大王何不投之？況大王實彼所立，必肯成人之美，暫時屈膝，異日騰身。」武周曰：「汝言雖當，只是羞見突厥。」君璋曰：「事出無奈，大王勿疑。」<br />
　　二人正在商議，後面塵埃起處，喊殺震天，秦王引軍馬到來。武周即自結束，綽槍上馬，與苑君璋帶領數百騎離了並州，走投北突厥去。秦王兵至，見武周走去已遠，亦不追趕，遂引兵入並州城內，開庫藏金銀，大賞軍士。武周所據州縣盡入於唐，只有介休未下，敬德未服，秦王乃下令曰：「並州一路居民遭兵革之難，盡免今年租賦。大事已定，寫表進朝請旨，令人留守其地。」<br />
　　卻說李世績領兵困佐敬德在介休城內，攻打不下，正在納悶，忽報有一彪軍馬來到，打著唐旗號。使人哨探，乃秦王也。<br />
　　接入寨中相見，秦王曰：「近殺敗金剛，走北突厥，特移兵到此，收復敬德。」世績曰：「曾與武周對敵否？」秦王曰：「武周君臣亦走突厥，吾已復卻並州數郡。報言軍師圍介休不下，故引兵來相助。近曾遣人入城以諭敬德否？」世績曰：「圍城之後，一向未通消息。」秦王曰：「素知敬德忠烈，其性燥暴，只宜緩緩圖之。今武周、金剛北遁，勢已迫矣，若攻之太速，恐亦逃走突厥，深根固蒂，急難動搖矣。」世績曰：「但得一舌辨之士入城去說，令其來降，此為上策。」<br />
　　二人坐於帳中，正在商議，忽小卒來報，武周手將尋相引一支人馬逕來投降。秦王曰：「尋相來降，此事濟矣。」秦王召入，詢其來意，相曰：「臣知武周非是真主，已有心來降久矣。但因武周法度拘束嚴緊，不得相從。今吾主已敗，世事已去，自知不識進退，投拜麾下，倘不加罪，願施犬馬之報。」<br />
　　世績曰：「劉武周現在何處？」相曰：「近因戰敗，與宋金剛、苑君璋二百人已走投北突厥去矣。」世績曰：「汝今順唐，欲要見用，汝與敬德交契甚厚，可招來同降，方始無疑。」相曰：「不須動張弓只箭，某憑三寸不爛之舌，入城去說敬德，必來降矣。」世績曰：「汝以何術，可使敬德歸降？」相曰：「吾以時勢利害說之，必從吾言。」秦王令尋相逕至城下，見城門緊閉，秦王遂寫書拴在箭上射入城中。小校拾得，將來見敬德，敬德折開其書視之，書曰：秦王李世民拜於尉遲將軍麾下：切聞明者防禍於未萌，智者彌患於將著。知得知失，可謂賢哲；知存知亡，是避吉凶。今吾大軍之行，一戰而金剛遂北，再戰而武周逃亡，東征西怨，南伐北降，此誠天命，實非人力可為。將軍不悟，獨據孤城，而不早降，是欲毀身滅族也，為天下之譏誚。並州已失，坐落一寨；便其地形，將軍在吾軍舌上耳。奔走必不得免，吾為將軍慮之，願無貽後悔。<br />
　　敬德看了秦王之書大喜，遂請尋相入城。敬德曰：「主人現居何處？」相掩淚曰：「主人與元帥皆死於唐陣矣。」敬德曰：「吾誓殺賊，與主報仇。」相曰：「此實天命歸之，非人力可致。」敬德曰：「汝背我而去降唐，不知事君何事？」相曰：「吾非不忠，奈何勢危，不能支持，吾始降矣。」敬德曰：「見危授命，為人臣正其宜也。汝懷二心事唐，吾受劉主之恩，安忍背之。」相曰：「秦王寬洪大度，專望足下如饑似渴。」<br />
　　敬德遂取紙筆，親寫降書，遣人齎至唐寨來見。<br />
　　世績看罷大笑，秦王曰「元帥何故發笑？」世績曰：「吾非笑別，單笑敬德無謀，此事只瞞得無知癡漢，安能瞞我。」<br />
　　秦王曰：「何故？」世績曰：「敬德來降，乃詐耳。」秦王曰：「何以便知其詐？」世績曰：「以動靜可知。若束手自縛，投見轅門，正當其理，豈有張設音樂，奏凱出城，使人駢闐之理乎？此實詐降，其跡已露。書上分明寫說：排列香燈花燭，東門出降。使我人馬不做準備，皆向東門接應。彼卻從西門衝突吾陣而出。觀見西門俱是老弱之兵，出我不意，亦欲北走矣。」秦王曰：「何以待之？」世績曰：「吾已安排了也，可將計就計，勿令軍人攻打，隨處埋伏。不二日，必擒敬德矣。」秦王曰：「此真奇策也。」<br />
　　卻說敬德在介休城內設計詐降，乃選守城官軍、護糧將士逐一點視，計有三千人馬，俱令披掛結束，準備出城投降。尋相問曰：「既已降唐，何必整搠軍伍？」敬德曰：「非汝所知，吾豈真降哉！今如此裝飾，乃假途滅虢之計，實欲出此城也。<br />
　　我於東門設立香燭，進獻羊酒，奏凱出降。彼見我如此行動，信為實事，必不提防於我，我得率領鐵騎從西門衝突而出矣。」相曰：「主將已亡，將軍何所歸乎？」敬德曰：「吾去探聽虛實，主上若存，則與其合兵，再興劉室；若果亡矣，則誓以殺賊，報仇雪恥。」相曰：「良禽相木而棲，賢臣擇主而事，將軍不聽吾言，悔無及矣。」敬德曰：「吾自有定見，汝勿多言。」卻說秦王與世績在寨中，專候尋相消息。忽人報言：「敬德開了東門，排香花燈燭鼓樂，率父老出降。」言未絕，只見一人飛馬馳報：「敬德領著精兵已從西門突圍而走矣。」世績曰：「此賊合休不出，吾所料矣。」遂擂鼓催兵，四下炮響，喊殺連天。正值敬德西門突出，提槍縱馬，親自向前。前面一軍擺開，為首領兵大將，鄂邑人也，姓馬名三保，當先出馬橫槍大呼：「敬德何不降！」敬德大怒，曰：「吾乃劉將，豈降賊也！」言訖，拍馬舞鞭，逕取三保。兩將戰數合，三保敗走，敬德引軍趕去。約趕一箭之地，左邊山谷中一隊軍馬出，為首領兵大將，濟州東阿人也，姓程名知節，字咬金。敬德撥馬來戰，右邊山谷中一彪軍出，為首一員大將，萬年人也，姓殷名皎，字開山。<br />
　　三路軍馬來並敬德，敬德此日戰敗唐將一十六員，人困馬乏。敬德知難脫虎口，慌撤軍入城。城壕邊白旗招揚，兩路軍出，左有秦叔寶、翟長懸，右有劉政道、秦武通，五路軍馬喊殺震天。敬德掇馬收軍，仍回介休，將四門緊閉不出。唐兵依舊四下困守。時尋相見敬德不屈，是夜亦自逃回唐營去了。靜軒詩云：<br />
　　才貶忠臣上介休，致教劉武棄並州。<br />
　　江山一旦歸唐主，尤與尉遲意氣投。<br />
　　總批：秦王見武周君臣並走突厥，隨議復收敬德，此不可不攻，而尤不可攻之太速也。尋相欲以時勢利害說其必從，誰料其親筆降書，只屬假詐乎？卻被世績識破，而即令五路軍馬來並也。<br />
　　乃敬德猶然不屈，其亦王蠋之流歟？<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第六十一回　單雄信割袍斷義</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六十一回</br>　　單雄信割袍斷義</font></h4>
			　　武德三年七月，秦王在西府，事無大小，皆親決斷，於是軍旅之事咸聽秦王調用。忽報王世充入寇，兵屯界口。遂命馬三保為先鋒，率領精兵十五萬，隨帶尉遲敬德在軍中聽用。兵至丹水，扎住營寨。時劉武周之將尋相先降，秦王使其舊眾與諸營相參為用，而諸將多不相合，至是相與士卒各自逃去。小卒報聞，諸將以敬德初降，疑與尋相是一體之人，恐其有變，乃告於秦王，言敬德與尋相同類，相既叛去，敬德必懷異志，恐生不測，宜為提備。秦王信以為實，乃將敬德囚於軍中，但不與其出入，時使人供送物件飲食，而相待之禮，比常尤厚。<br />
　　屈突通、殷開山言於秦王曰：「敬德驍勇絕倫，非肯屈於人下者。今大王囚之，心心怨望，若留之恐為後患；養之無益，不如遂殺之。」秦王曰：「不然。敬德若叛，豈在尋相之後邪？且敬德為人極是忠義，吾待之不薄，安有此事？」遂命釋之，因引敬德入至寢室，以白金十斤賜之。秦王曰：「吾一時昏暗，聽諸將之言，疑足下欲叛我而去。虛意拘留，但欲試汝之心，特戲之耳。大丈夫意氣相期，勿以小嫌介意，吾終不信讒言以害忠良，君宜體之。若必欲去者，吾以此金相助，表一時共事之情也。」敬德曰：「某感大王厚恩，誓欲掃清海宇，以圖報德。只軍中人見某初來，多是意不相合，每懷舊怨，故疑某有異心，特進讒言，以激大王之怒耳。」秦王曰：「汝宜勉力相扶，待四海清寧，功成名就，其時位列王侯，必居諸將之上矣。」敬德曰：「願施犬馬之報，共圖大業。」秦王大喜，敬德拜謝而退。<br />
　　卻說秦王是日在寨中聚眾商議軍伍之事，秦王曰：「近聞榆窠此去不遠，乃圍獵之所，產聚幽禽怪獸極多，吾欲往彼處遊獵，可乎？」徐世績曰：「不可，水北之地，便是王世充寨，與榆窠只隔六十里，倘有伏兵，奈何？」秦王曰：「天命歸我，吾何懼焉？」遂全裝貫帶，綽槍上馬，引五百鐵騎出寨。<br />
　　行至榆窠，直到一平坦戰地，周圍廣闊，極是勝境。左有飛來鳳，右有瀑布泉，昔黃帝遺下石室，魏宣武營造皇陵。秦王左右顧盼，稱羨不已，回顧諸將曰：「吾欲過水北去看王世充寨。」眾將皆當不住，遂同出川口。伏路小軍飛報王世充云：「秦王親引五百騎，直到榆窠來觀寨柵。」世充曰：「此必是李世民誘敵之計，不可追之。」只見階下一人，身長九尺，膊闊有圍，厲聲踴躍於前曰：「此時不擒，以絕後患，更待何日？」眾視之，乃單雄信也。世充曰：「只恐是世民之謀也。」雄信曰：「若如此疑惑，生民何日見太平邪？某雖不才，願領兵出擒世民致於麾下。」眾將曰：「單將軍真猛將也，擒獲必得。」世充遂交雄信領精兵五千在前，又叫段達引馬步軍五千在後，以防埋伏。世充自引軍一千在第三隊接應。<br />
　　卻說秦王看了半晌，白士讓曰：「可早回。」正行過谷口，山坡下只聽得塵埃起處，金鼓齊鳴，喊聲不絕。當先一將來到，大叫：「世民休走！」秦王回頭視之，見無數人馬，盡打鄭國旗號。秦王將人馬擺開，橫槍立馬於坡下待之。先來將家其人姓燕名伊，乃鄭國副將，亦有勇力，手持開山太斧，縱馬來到，更不打話，挺斧來劈秦王。秦王以槍迎之，二人戰不數合，秦王力怯，勒馬便走，燕伊後面飛馬追之。趕了一望之地，不防秦王拽滿弓弦，回射一箭，正中燕伊面門，應弦落馬。後面單雄信人馬大至，望見秦王射燕伊落馬，手持棗木槊，隨後飛馬便趕。卻說秦王走入山谷澗中，走不到里餘，前有高山壁立，攔住去路。勒馬再回，遙望數千鐵甲人馬，隨雄信屯紮，守住澗口。原來雄信素識地面是斷頭澗，內無出路，故立馬於此守之。<br />
　　果然秦王出澗，見雄信在澗口，遂勒馬刺斜而走。雄信拍馬又追，只見一人飛奔而來，在於馬上高聲大叫：「勿傷吾主！徐世績在此。」原來雄信與世績二人俱在李密手下結為兄弟，相契甚厚。及李密兵敗，世績同密投唐，雄信染病在金墉城，世充親往慰勞，遂仕於鄭，二人有兄弟之情。世績見追秦王至近，遂單馬奔前，扯住雄信衣袍，曰：「吾兄別來無恙？憶昔相從，多蒙教誨，至今感德不忘。今日到此，何故追窘吾主耶？吾主即汝主也，可看弟薄面，乞全秦王性命。」雄信曰：「昔日同居一處，始為兄弟，如今各事其主，實是仇敵，誓必追殺世民，以報吾主，安肯相容？」世績又告曰：「吾與汝交契甚厚，不比它人，不記昔日龍門陣上焚香設誓、同食五魂湯之義乎？」<br />
　　雄信曰：「此乃國家之事，非雄信敢私也。今日免汝一死者，盡吾一點同契之情耳。」遂以劍割斷衣袍，勒馬加鞭，復來追趕。後人有詩云：<br />
　　桃園相契親兄弟，世績交朋未必真。<br />
　　雄信割袍恩義絕，須知事主不徇身。<br />
　　世績見雄信割斷衣袍，去趕秦王，急勒馬奔回大叫：「諸將！主公有難！」此時敬德正在洛水灣中洗馬，忽聽得東北角上一騎馬飛奔前來，視之乃世績也。敬德慌問其故，世績曰：「主公被單雄信追逼五虎谷口，急去救之！」敬德聽聞，更不復言，身無披掛，馬不及鞍，裸體執鞭，飛奔而去。<br />
　　卻說秦王走入谷中，路窄人馬難行，乃棄馬步走。正值山側樹木陰濃，甚好遮掩，遂扳上山樹。雄信提槊飛馬趕到，不見了秦王，悄無動靜，獨一玉鬃馬在前面咆哮而叫。雄信暗想走得不遠，只於四下搜索。久之，秦王在樹上大呼曰：「單雄信曾見吾否？」雄信急舉頭視之，果是秦王。雄信曰：「吾以汝投澗死了，尚留在此，早早下樹，與吾執獻主人，請功受賞；不然汝雖有沖天之翅，飛不出此羅網矣。」秦王樹上喝曰：「賊奴見射死燕伊麼？汝雖有千條計，不及我一雕弓。吾有神箭，百發百中，汝不懼哉？」<br />
　　原來雄信素知秦王箭有百步之能，不敢逼近，只於四面遠遠守困。鄭副將樊祐曰：「彼箭已放盡了，可速進砍樹。」遂招一人馬圍裹將來。秦王正在危急，把手一招：「兀的不是吾救兵來也！」雄信回頭，果見山坡邊一大將衝陣而來，面似鐵色，聲如巨雷，大叫：「勿傷我主！尉遲敬德在此。」敬德挺鞭躍馬橫劈，敵住雄信，雄信雖勇，因趕了數程，終是力乏，措手不及，被敬德一鞭正中雄信手腕，掙挫不起。敬德遂棄了鞭，隨奪雄信手中鐵槊過來橫刺。雄信跑馬而走，後面樊祐輪刀直取敬德，敬德只一槊刺樊祐於馬下。鄭兵見二人敗走，漸漸解散。敬德左衝右突，殺開一條血路，遮翼秦王，走出圍外，直送到武陵霸。見陶武欽立馬橫矛於霸上，敬德曰：「陶子敬你保殿下先行，我再去殺賊來也。」言罷，引騎兵再回舊路。<br />
　　正行之間，見一將手執著一口劍，引數十騎趕來。敬德更不打話，直取那將。方才交馬，只一合將那將擒獲過來，從者奔走。那員將是王世充隨身背劍心腹人陳智略也。後面軍馬已到，馬軍、步軍漫山遍野，盡皆圍定。敬德直透重圍，無半點懼怯，只顧廝殺，往來衝突，如入無人之境，只出不得圍外。<br />
　　忽山後一聲炮響，前軍鼓聲大震。敬德看時，見風捲出一大旗，是唐旗號，乃僕射屈突通也。引著大兵來到，殺退重圍，與敬德相見，說：「眾等恐秦王與將軍有失，特令某引精兵前來接應。」敬德見了，即與屈突通指揮大小三軍一齊殺出。後人有詩為證：榆窠救主顯英雄，殺透重圍幾萬重。<br />
　　二十四年真帝主，興唐全賴尉遲恭。<br />
　　宋賢有《榆窠詞》為證：榆窠草，點點斑斑如血掃。借向時公何事？因尉遲一戰征旗倒。世充兵將魂魄飛，殺入重圍保大小。至今此血尚猶存，不見英雄空懊惱。<br />
　　當時王世充聽知唐兵救應，自於高阜處觀之，見敬德往來衝突，一無所礙，世充驚問左右曰：「此何人也？」有識者對曰：「乃劉武周降將尉遲敬德也。」世充曰：「果實英雄！」<br />
　　世充令所在之處不可輕放，卻不知背後唐兵三路殺來，中央是屈突通等兵，左邊馬三保，右邊程知節，喊殺不絕，勢如蜂湧。<br />
　　鄭兵大敗，殺得屍橫遍野，血染河渠。世充單馬逃走得脫，眾軍四散。當日敬德獲排矟兵六千，領眾還營，大獲全勝。<br />
　　總評：敬德在軍中，被諸將所忌，爭譖殺之，幸秦王之終不信讒言，故忠良不至於就戮。夫榆窠之往，及觀世充之寨，卻為單雄信所逼，非有敬德挺鞭敵住，殺透重圍，則秦王其奚賴焉？<br />
　　若雄信之割袍斷義，此不過兄弟之交，又當別論也。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
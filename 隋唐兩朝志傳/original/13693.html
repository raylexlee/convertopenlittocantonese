<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>隋唐兩朝志傳 - 第八十七回　摩天嶺三雄被戮</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八十七回</br>　　摩天嶺三雄被戮</font></h4>
			　　此時李靖、李世績與張亮收復二路水陸之兵皆到。見帝，帝便令世績摧兵前進。車駕離了榆林，望胡越、白灌進發。<br />
　　卻說白灌城太守吳黑達，稱號混天大王，知太子高昌等皆被唐兵攻破，盡已誅之，乃聚摩天嶺上三將商議：其一曰高賢廣，其二曰高賢壽，其三曰高青雲，是三兄弟，俱為遼將，有萬夫不當之勇，有遼兵五六萬，並聽吳黑達調遣。是時黑達對三人言曰：「今唐帝親自領兵，跨海來伐蓋蘇文，侵我境界，不得不並力敵之，汝三人何不先往擒獲殺之？」高賢廣要去，高貿壽亦要去，高青雲亦要去。黑達曰：「你三人分三路兵去，如得勝者，奏請遼王，便為嶺上關主。」高賢廣取中路，高延壽取右路，高青雲取左路，各帶二萬遼兵，分路而進。<br />
　　卻說李績日行五十里下寨，二路左右中各有報馬，遼兵三路而來，與唐兵迎敵。世績在帳中分撥，眾皆來聽令，績曰：「聖上命吾為大將，令破遼兵，軍有賞刑，汝等皆宜遵守，王法無親，勿令後悔。」眾皆唯唯是從。當日探馬來報：摩天嶺三個兄弟分三路來到。世績見說，喚段志賢至帳前，卻待吩咐，又不開言。又喚李思摩至帳前吩咐，又不開言，卻又喚秦懷玉、尉遲寶林兩個小將吩咐曰：「今遼兵分三路而來，吾欲使志賢、思摩去敵，為此二人不識地理，吾不敢用。懷玉可往左路迎敵，寶林可往右路迎敵，吾令段志賢、李思摩隨後接應。汝二人今日整頓軍馬，來日平明進兵。」懷玉、寶林聽令去了，又喚薛仁貴、王孫岳吩咐：「你二人同領一支軍馬，取中路去敵遼兵。今日整頓了軍馬，來日平明約會左路懷玉、右路寶林一齊進兵，志賢、思摩隨後接應。」薛仁貴、王孫岳聽令去了，段志賢、李思摩面有怒色，世績曰：「吾非不用汝二人，恐失銳氣也。」志賢曰：「倘我等識得地理如何？」世績曰：「若如此，吾用汝為先鋒。」志賢、思摩辭退，世績隨即喚回，吩咐曰：「汝二人是中年人物，休被遼兵所算，自宜小心。」志賢請思摩到自己寨中商議曰：「吾二人是中年人，不用我等為先鋒，卻用後輩，吾汝二人不知路逕，因此羞惡於我輩，真可羞也。」<br />
　　李思摩曰：「我二人即今上馬，親自去探路，拿住土人，叫他引路。」志賢從其言，二人上馬，逕取中路而來。<br />
　　行不數里，遠遠望見塵頭起處，二人策馬上山坡看時，早見遼兵哨數十騎來往巡哨。志賢、思摩分為兩路衝出，遼兵見了大驚而走。志賢、思摩各生擒一人回寨，問其路逕，遼兵曰：「前面是高賢廣大寨，正在山口，寨邊東西兩路卻通高賢壽寨，並高青雲之後。」志賢、思摩聽知這話，當晚點起五千精兵，叫擒來二人引路。二更左側，明月當空，志賢與思摩同去劫寨，來到高賢廣寨時，已及四更，諸遼兵方起造飯，準備日間廝殺。<br />
　　志賢、思摩兩路殺人，遼兵大亂。志賢直到中軍，正遇高賢廣，交馬只一合，刺殺賢廣於馬下，割了首級，餘軍潰散。思摩分一半軍抄東路高賢壽寨，志賢引一半軍投西路抄高青雲寨，志賢卻從遼兵寨後殺出，比及到寨時，天色微明。<br />
　　卻說李思摩殺奔高賢壽寨後，高賢壽已知了，引軍出寨後拒敵。只聽前寨門大喊，原來秦懷玉軍馬已到，兩下夾攻，遼兵大敗，高賢壽衝條路走，背後李思摩趕上，一槍刺於馬下。<br />
　　卻說段志賢殺到高青雲寨，時尉遲寶林引軍先到，內外攻擊，遼兵亂竄。高青雲正在死戰，不防薛仁貴刺斜衝出，飛馬斬之。黑達知三路敗亡，隨引本部遼兵迎敵，唐兵四下圍裹將來，黑達左右衝突不出，眾將一發齊上，生擒黑達，押赴大寨，來見世績。遼兵降者無數。世績叱黑達曰：「天兵到此，汝何不降，結連眾等反邪？」黑達答曰：「中原皆是他人所占地土，汝王奪之，自稱為帝。是吾世居此地，汝等無理，侵我州郡，如何肯反邪？」世績曰：「汝已被吾擒，肯降吾否？」黑達曰：「若得保全性命，生死不忘。」世績便進酒壓驚，以上賓之禮待之。黑達感其恩義，無有異志。麗泉有詩贊世績云：<br />
　　煮粥焚須存孝義，武成廟內絕奇功。<br />
　　計擒黑達來歸順，奪得遼東報主公。<br />
　　接車駕入城，世績引黑達見帝。帝問高麗遠近之路，黑達對曰：「敗將深蒙厚愛，無可以報，但有阻滯之處，即當告白，不敢隱諱。然此地與中國不同，前去白玉山有三百里，其地妖怪極多，甚是難進。又去思鄉城四百里，又六百里至駐馹山，復三百里，始能得至其國。」帝曰：「路遠人頑，汝多有高見，顧賜教之。」黑達曰：「天兵到彼，必然平復，望陛下不可盡滅其種類，非仁人之心，又不可倉卒降也。」帝曰：「此去關上懸隔若何？」黑達曰：「從此取摩天關，只隔二百里餘，眾守禦雖有三四千人馬，都在小臣所當，將士皆出於掌握之中。今感陛下之恩，無有以報，當為前部，到彼關上，喚出拜降，不用動張弓只箭。」帝封黑達為參軍校尉，黑達即欣然上馬，走到關上，黑達曰：「我尚投降，何況汝乎？」於是摩天關並胡越城二處將士望風降順。車駕離了白灌城，望白玉城進發。<br />
　　畢竟還是如何？<br />
　　總評：摩天嶺上高氏三雄，三路分兵而來敵，詎能當大唐名將若懷玉、若寶林、若仁貴，亦取三路而迎敵，高氏有不一一就戳者否也。至於活擒黑達，則又有若世績，從此而知道里之遠近，摩天關有不望風降順者亦否也。誰謂堂堂中原，遼人可得而窺伺哉。<br />
　　 <br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
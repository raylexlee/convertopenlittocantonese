

    
	
		
			第十一回　　李淵遣使如突厥
			　　大業十三年夏五月，李淵設計殺了副留守王威、高君雅二人。劉文靜與裴寂遂作符敕，發宮監庫物佐軍，改其旗幟，軍聲大振。寂見淵舉兵，遂進宮女五百，米九百萬斛，雜彩五萬段，鎧甲四十萬副，以資軍費。
　　此時建成、元吉在河東，聞父命召二人，送棄其弟智雲於河東而去。智雲孤力，被吏執送長安殺之。建成、元吉與柴紹皆到晉陽。文靜進曰：「目今突厥強盛，累為吾患。地勢相去不遠，倘知舉事，人馬洶湧而至，何以迎敵？實為心腹之病。」淵曰：「何以待之？」文靜曰：「古人有云：『正其誼，不謀其利。』安彼取此，遠交近攻，伯者之道也。明公欲取天下，可先令人奉書，厚遺金帛，稱臣於突厥，借其人馬，倚以為助，彼必無侵犯之患，而我得泰山之安，天下不足憂矣。」淵曰：「突厥與中國不世之仇，吾既為帝，安可稱臣於彼？」文靜曰：「明公之言謬矣，以大事小者，樂天者也。今吾先禮而後兵之，亦無不可。」淵曰：「此言甚善。」便遣文靜為使，將黃金二百兩，蜀錦千匹，進見始畢可汗。始畢曰：「唐公何事而起兵？」文靜曰：「先帝廢塚嗣以授後主，國政大亂，唐公國之近戚，懼毀王室，故此起兵。願與突厥共定京師，所有金帛、子女盡以歸可汗。」
　　始畢聞言大喜，顧謂近臣曰：「隋帝為人，我所知也，若迎以來，必害唐公，而擊我無疑矣。苟唐公自為天子，我當以兵馬助之。」於是即遣精騎二千，良馬千匹，隨文靜至太原。
　　淵接見大喜，諸將佐請從突厥之言，先立帝號。淵以為不可，曰：「諸君宜更思其次。」裴寂曰：」可尊天子為太上皇，立代王為帝，以安隋室。然後移檄郡縣，改易旗幟，雜用絳白。」淵曰：「此可謂掩耳偷鈴，然逼於時事，不得不爾。」淵始從之。復遣使以告突厥。
　　至是，淵號為大將軍，開大將軍府，置三軍。以子建成為隴西公、大都督，左軍隸焉；世民為敦煌公、大都督，右軍隸焉；元吉為姑臧公，中軍隸焉。裴寂為長史，劉文靜為司馬，唐儉、溫大雅為記室，武土蒦為鎧曹，殷開山為府椽，劉政會為屬，長孫順德、王長及劉弘基、竇琮為統軍，柴紹為右領軍府長史咨議。開倉庫，賑窮乏，改立白旗，誓眾於野，作檄文以達諸郡。檄文曰：淵以大義佈告天下：煬帝以悖逆詐謀，坐承富強之業。志驕氣溢，窮侈極欲；兵連四夷，政煩賦重；巡遊不息，殘害生靈。太狠不仁，罪惡充積。今淵遙天子為太上皇，以代王為帝，仗義行師，雄兵十萬，誓欲掃清華夏，剿戮群凶。望興仁義之師，同赴討賊，以安隋室，拯救生靈。檄文到日，速可奉行。
　　李淵檄文去後，西河郡丞姓高名德儒，渤海人也。接見淵檄，大驚曰：「李淵亦反矣！匹夫無知，吾與汝皆是隋臣，焉敢移檄州郡，吾寧就死，豈從汝反耶！」遂將檄文扯碎大罵。
　　使者奔回告淵。淵大怒，便議起兵，先取西河。當日世民為行軍都督，長孫順德、劉弘基為副將，殷開山為先鋒，領了三千人馬，逕望西河進發。
　　卻說西河郡丞升廳，人報世民來取城池。德儒即喚軍官商議。一個管軍校尉姓段名玄信，會使飛叉，曾射死雙虎，在西河管軍，對高德儒曰：「李淵是反隋之臣，若來之時，可與他相持，某願為前部。」德儒曰：「我聞李淵之子世民極其英雄，更兼有殷開山、長孫順德之輩亦是猛烈，如今領兵前來，我西河兵微將寡，恐怕難以敵他。」玄信曰：「世民縱有四手，吾何懼哉。」德儒大悅，教玄信領一千人馬，出城來迎。
　　世民兵近西河，前馬哨探的回報敵軍來到，世民把三千人馬擺開，以待來軍。玄信兵至，列成陣勢，騎戰馬、提飛叉而出。世民出馬，責玄信曰：「吾父興舉義兵，征討群賊，欲立新君，以安隋室。德儒匹夫，既不相從，安敢出不遜之語，毀傷吾父？今大兵壓境，不早束手就縛，尚敢迎敵？」玄信大罵：「我等只識隋朝，豈順李淵乎！」世民大怒，挺槍躍馬，直取玄信。玄信挺飛叉驟馬來迎。兩馬相交，鬥四十餘合，玄信撥回馬便走，世民趕去。玄信回顧世民馬來較近，用飛叉擲來，被世民一手綽住，回擲玄信，正中面門，墜馬而死。德儒見玄信殺死，手持雙劍，飛馬過來。右陣上長孫順德一斧來迎，未及數合，活捉德儒而回，擲於馬下，餘軍皆走。順德捉德儒入寨，世民數之曰：「汝曾指野鳥為鸞，以欺人主，故得高官。
　　吾今與義兵，正為誅佞人耳，汝有何說？」德儒曰：「汝名為隋將，實為隋賊。假立新君，欲承大統，實挾天子以令諸侯，吾今惟求一死，有何理說。」世民知其不屈，遂喝令斬之，其餘不戮一人，秋毫無犯。軍民人等，各慰撫之，使復其舊業。
　　遠近聞之大悅。世民引兵還於晉陽，往返才是九日。淵大喜曰：「吾兒以此行兵，雖橫行天下可也。」遂定入關之計，且看如何施展。
　　總批：淵舉義兵，寂進米帛鎧甲等，以資軍費，可謂齊心共事者。
　　靜欲其倚突厥以為助，則失一大著矣。作檄文以佈告天下，誠洋洋乎仁義之師也，是以遂定入關之計云。
　　 
　　




    
	
		
			第一二一回　　韓文公雪擁藍關
			　　原來韓湘子，愈兄愍之子也。天資穎悟，體態異常。年十四，學游歸仙，每勸愈棄職修行，愈不肯從。嘗言藍關有難，愈並不解其意。至是湘子特地起風降雪，驚試愈心，欲其回心轉意。又化樵夫前來，三言二語，顛狂臥雪，顯出仙家手段。是日，愈與張千正在中途，雪凍幾死。忽見一人，手打漁鼓，腰佩葫蘆，冒雪而來。愈近視之，乃湘子也。愈曰：「姪兒早來救我！今日不是凍死，定是俄死。」湘子曰：「叔父平昔自負，壘茵而坐，列鼎而食，今日緣何受此苦乎？」愈曰：「此吾命運坎坷，合受磨苦，安可言乎？」湘子將葫蘆傾出酒肉無數，愈取食之。湘子曰：「此足以顯仙家手段否？」愈曰：「此真術耳。」湘子曰：「吾曾吟詩二句，叔父記得否？」愈曰：「已忘之矣。」湘子曰：「叔父曾教姪兒種頃刻之花，碧牡丹朵，擁出十四金字：『雲橫秦嶺家何在？雪擁藍關馬不前。』今日正應此事，何敢便忘之乎？」愈聞愕然，遂問此何地，近人答曰：「此名藍田，前面一嶺，名為秦嶺，嶺上一關，乃藍關也。」愈大悟曰：「姪真仙人也！有此預知，吾安不從之修行乎？」即將二句湊作一詩，以自歎云：
　　一封朝奏九重天，夕貶潮陽路。
　　本為聖明除弊政，敢將衰朽惜殘年。
　　雲橫秦嶺家何在？雪擁藍關馬不前。
　　知汝遠來應有意，好收吾骨瘴江邊。
　　愈吟罷，謂湘子曰：「吾已有心修行，爭奈君命，不敢有違，恐失人臣之職。必須到任治民，待三年考滿，然後可學。汝宜早歸仙洞，異日再來。」於是二人相別而去。卻說愈至潮州，軍民出郭遠接百里之外。愈坐廳上，公吏人等皆來參見。過了數日，愈遂出榜教民，勸農講武，一應錢糧詞訟，並皆理會，剖決如流，百姓皆叩首拜伏，曲直分明。當日升堂議事，忽有民人劉可屈投告其母為大魚所食，代母報仇。愈笑曰：「殺人償命，理之固然。魚居湖海之中，將何來償？此事不明，安能決斷？」愈喝退其人，急令出之。吏人告曰：「小人此處僻近海濱，鱷魚為害。其魚魚首牛角，火眼龍鱗。腮生兩翼，身長數十餘丈。每於午未二時，浮游海面，張口食人。遠近地方，遇其噓氣，染瘴癘氣而死。」愈驚曰：「大是異事！此水妖也。皆因往昔贓官污吏，牧愛失德，致使百姓受此惡毒，吾必設祭以獲之。」次日，遂遣人在河岸上設香案，列牛羊祭物陳設於地。愈身著朝服，手執象笏，親自臨祭，令左右誦讀祭文，三奠酒畢，將所祭之物，盡棄於於水中。忽見海上一大魚，翻波逐浪而來，無數小魚後面相隨，浮游水上，翹首張口，似有奔騰之意。眾皆驚怖，愈在岸上大喝曰：「逆怪不得無禮！天曹在此。吾為一郡之主，澹泊自居，只飲潮陽之水，無半毫諂曲。汝為水族之王，亦宜正直，方能鎮壓爾類，何如此之邪佞乎？吾本保民，汝何害民？自今以後，各分水陸，毋得相犯。」言罷，愈隨手以硃筆擲去，正中魚口。其魚含之，低首搖尾而去。浪息波平。愈與眾從人皆回衙內。靜軒有詩贊云：文公正氣衝牛鬥，被貶之時志愈強。
　　秦嶺狂風無怨望，藍關遇雪實恓惶。
　　鱷魚退去彰公直，佛骨迎來誅表章。
　　千古高風應不泯，長隨明月照潮陽。
　　韓愈自祭鱷魚之後，潮陽百姓賴得永保無事。愈治理民事，詞清訟簡，人物咸寧。後至長慶四年，公卒於正寢，諡昌黎伯。潮人感其遺澤，為之立廟，四時享祭。
　　總批：君子立朝，選用與廢斥莫不有大數存焉。微公之遭貶，則鱷魚之害潮陽何所底止？特借公正氣以辟除之耳。造物豈無自而然歟？
　　 
　　


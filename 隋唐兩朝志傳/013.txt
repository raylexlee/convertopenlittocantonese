

    
	
		
			第十三回　　李淵合兵圍長安
			　　淵既取霍邑，軍聲大震，遠近豪傑歸附者日以千數，惟河東是屈突通固守，不能得下。欲引兵西趨長安，恐通犄其後，猶豫不決。裴寂曰：「屈突通據守蒲關，今且未下，吾舍之西去，若進攻長安不克，退為河東所踵，我腹背受敵，此敗之符也。不若先破通，然後趨京師，京師恃通為援，通若一敗，京師必破矣。」世民曰：「不然，兵貴神速，吾席累勝之威，撫歸附之眾，鼓行而西，長安之人望風震駭，智不及謀，勇不及斷，取之若振槁葉耳。若淹留自弊於堅城之下，彼得謀備以待我，坐費日月，眾心離沮，則大事去矣。且關中蠭起之將，未有所屬，易以招懷，撫而有之，眾附兵強，何向不克。通自守賊耳，豈能患我？一失其機，勝負未可料也。」淵為從之，乃留諸將圍河東，即發人馬直奔西行。
　　卻說唐兵起行之次，淵謂諸將曰：「前路崎嶇，必得為先鋒前行，逢山開道，遇水疊橋。誰敢當此任？」帳下一將出曰：「某雖不才，願為前部。」眾視之，乃殷開山也。眾將曰：「非此人不可為先鋒。」淵曰：「今諸將保汝作前部先鋒，吾撥五萬馬軍，五萬步兵，令取關中。汝同世民、劉弘基引軍前進，專一填平道路，修理橋樑，鑿山破石，勿教阻礙。吾提大軍十萬，星夜繼進，若違吾令，必依軍律。」開山領命而行。再令建成領兵五萬，同劉文靜、王長諧、竇軌諸將屯永豐倉，守住潼關，以備東方。
　　不說建成進攻河東，且說世民大軍迤邐望渭北進發，先鋒殷開山要立頭功，急催軍馬至濟水。前通武關，回顧諸將曰：「關上無多軍，只今便可搶關。」原來把關隋將姓郝，名道衡，只有一萬人在關上。關前有水，下有大澗，當見唐兵來，眾軍各自守護。殷開山引軍馬搶上關來，連弩齊發，箭如雨下。開山急回，射倒數十騎了，急報世民。世民自引帳前數百騎直到關下看時，關上連弩齊發，世民急回，郝道衡引兵五百趕下關來。世民拍馬過橋，橋上陷住世民，馬腳掙不起。世民步走，道衡一槍刺來，被唐兵中薛侃回身一箭，射道衡於馬下。世民乘勢搶關，關上五千隋兵為無主將，不敢抵擋，被唐兵殺散。
　　當時世民把關將鎧甲鞍馬賜與薛侃，遷加護軍。眾將聚於帳下，世民喚殷開山問曰：「汝為先鋒，吾曾吩咐汝，要開疊橋道，以候大軍進發。今橋石陷吾馬蹄，若非薛侃，吾被隋人所殺。
　　汝違吾令，叱刀斧手斬訖報來。」諸將告曰：「出師之始，便斬先鋒，恐於軍不利。且此人名標當世，望世子恕之。」世民怒氣方息，縱軍前行。
　　此時高陸人於志寧守冠氏城，瑯玡臨沂人顏師古守安養城，見唐兵勢大，本部只有五千軍，不敢迎敵，閉門堅守。世民令劉弘基圍冠氏城，薛侃圍安養城。世民曰：「兵貴神速。」遂撤軍五萬，星行電走，勢不可當。前至中渭關，關上守將祝僉、尚豹二人商議，僉曰：「唐兵十萬前來，勢不可當，不如守之。」尚豹曰：「唐兵遠來疲困，雖多何益。若不出戰，冠氏、安養二城休矣。」祝僉沉吟不定，人報唐兵大隊已到。
　　世民揚鞭指關而言曰：「吾今統數十萬之兵到此，汝等早早歸降，各依品級升用，不然玉石俱焚。」尚豹聽了，令祝金緊守關隘，引三千軍殺下關來。世民引兵便走，尚豹乘勢引兵追殺二十餘里。唐兵複合，尚豹急回，關上已豎起順旗。尚豹大驚，高罵忘義之賊。只見祝僉在關上大叫曰：「我已降了大唐，汝可隨吾投降。」尚豹大怒，罵曰：「汝這反賊，有何面目見天下人乎！」關上矢石如雨，尚豹返身殺回，四下唐兵合至，尚豹在亂軍中死戰不得脫，所將隋兵十停去九。豹乃歎曰：「臣力竭矣，願作隋朝之鬼！」乃奮力衝陣，身被數槍，血盈袍鎧，遂自刎而亡，餘兵盡降世民。世民得了中渭關，此時世民妻兄長孫無忌亦引兵來助。麗泉詩歎曰：世民親驅十萬兵，隋臣無計守孤城。
　　祝僉降虜尚君死，豹有流芳僉臭名。
　　淵兵後面繼至，建成留下劉文靜在河東拒屈突通，亦皆來到。世民接見大喜，淵即令渭北投降士卒賜之酒食，謂之曰：「今夜用汝等帶吾軍去取阿城，各有重賞。」眾皆應允。是夜叫僉、豹手下人引進到阿城，叫曰：「吾等有急事，特來相告，可速開門。」城內聽知是自家，即時開門。軍士一湧而入，刀不沾血，遂得了阿城，至是關中一路皆降。
　　卻說淵之女嫁與柴紹，自幼習舞刀劍，馳騁弓馬，亦領舞射女兵一萬餘人，會世民在渭北，與柴紹各自立營，號為娘子軍，其鋒甚銳。原來柴紹初至太原時，謂其妻曰：「尊公舉兵，吾今與汝共行則不可，留汝在此則必及禍，奈何？」妻曰：「夫但速行，我自有避匿之計，汝勿以我為慮。」紹遂自行。妻乃潛歸鄂縣鄉中僻處，散其家貲，聚集徒眾。此時淵之從弟神通亦在長安，亡入鄠縣山中，與長安大俠史萬寶起兵以應於淵。
　　又有賊首何潘仁聚眾數萬，劫李綱為長史。李氏使其奴馬三寶說潘仁，令與神通合兵共攻鄠縣。潘仁從之，遂克鄠縣。神通眾逾一萬，唐兵共有四十餘萬。淵所經隋之行宮苑御，悉令罷之，放出宮女，各還其家。隨令建成引兵二萬，先自新豐趨至霸上，次令世民領兵逕向隰城進發。有房玄齡綸巾道服，自外而入，拜謁世民於軍門。世民一見大喜曰：「使吾成大事者，必此人也。天交邂逅於此，幸明教以助我。」玄齡曰：「某碌碌庸才，不足以用，但願明公威加海內，垂名竹帛，玄齡得效其尺寸，其餘不足為矣。」世民又大喜，乃留為記室參軍，引見於淵，加為謀主。玄齡見世民待以厚禮，亦自以得遇知己，知無不言，言無不驗。玄齡曰：「此離長安不遠，只隔丈尺之地，事在掌握之中。兵貴神速，不可遲緩。」世民即引兵直奔長樂宮，畢竟還是如何？
　　總批：先破通而後趨京師，固是一見，然大事未必不去。若藉累勝之威，以撫歸附之眾，則取長安如拉朽耳。殷開山真先鋒也，薛侃真雄兵也，而又得玄齡以為謀主，何大事之難定云。
　　 
　　


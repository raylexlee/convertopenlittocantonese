

    
	
		
			第二十回　　化及鴆殺少帝
			　　當日世充謂左右曰：「古人有云：『雖有智慧，不如乘勢；雖有鎡基，不如待時。』天下英雄並起，各自為尊。今化及弒煬帝，詐領少主西還，正在鼎沸之秋。隨而討之，奪其人馬以成鼎足之勢，圖王霸業，在此一舉，不可失此機會。」即引兵來追趕，正值化及進入東郡，遂移兵屯洛口，為首尾之勢，按兵不動，徐觀化及動靜，以圖進取。
　　卻說化及在東郡，見西面兵至，驚得魂不附體，手足無措。
　　高談聖曰：「東郡城險，錢糧亦有，終是立腳不定，難以久持。今各路之兵四面雲集，何以當敵？況又人心未順，倘有內變，進退何往？」化及曰：「似此奈何？」談聖曰「汲縣左通黎陽，人馬盡有，糧儲極多，遷走彼處暫歇，此為上計。」化及從之，即引軍馬直奔汲縣。人馬正行之際，前面哨馬回報，李密率領大軍數萬殺至。只見喊聲大舉，各持長戟，攔住去路，厲聲叱曰：「逆賊何人也？」化及部將高談聖拍馬上言曰：「此隋少主車駕在此，不得無禮。」秦瓊出曰：「吾等奉魏公之命，前來討賊復仇。既云有少主，來此何為？只一煬帝被汝弒死，更欲何往？」談聖曰：「煬帝天命該盡，沾病身死，干我主何事？今奉少主，回轉長安，承即大位，汝尚敢在此擋我去路乎？」李密隨後繼至，大罵曰：「此賊弒君，逆天之罪，人所共怒，安敢巧言飾非？速與我擒之。」隨喚秦瓊，手持雙鐧，飛驟驊騮，直取談聖。兩馬交處，一鐧砍談聖於馬下，殺入陣中，砍死無數。化及之軍大敗，殺退二十餘里，化及因無去路，遂擁兵北上，直奔黎陽進發。
　　卻說黎陽乃密之將徐世績據守，見化及擁兵大至，難當其鋒，遂棄了黎陽西去，保守倉城。化及兵至，見黎陽無守，即渡過河，人城據之。然後引兵圍倉城，與世績相拒。李密與眾議曰：「此賊不可與戰，東有王世充躡其後，西有李淵拒其前，北有竇建德邀其中，傍則有我大兵挫其鋒。今若固守不戰，此賊自獘。」乃移軍於清淇，深溝高壘，按兵不動。兩下拒守二十餘日，李密每自巡營。忽報化及在河對岸往來，不知何意，密即厲聲呼，謂之曰：「公家本戎隸破野頭耳，父子、兄弟受隋大恩，今日煬帝失德，汝之兄弟乃帷幄寵臣，不能捨死以諫，反弒其君，冒天下之惡，淫亂宮闈，天地共怒，有所不容。汝今將欲何往？若能即降，尚全後嗣；愚迷不允，死無遺類矣。」化及聽之，默然不答。須臾，乃瞑目為鄙語辱罵於密曰：「我今日專論廝殺的事，何必調弄書句、胡言亂語乎？」密顧左右曰：「此賊乃庸人耳，圖謀為帝，吾當折棰驅之。」遂引輕騎五百，從下流渡過河，抄出山後，逕襲化及之營，焚其攻具，經夜不絕。化及糧盡，遣人往東郡追索，搶奪官吏人民私積糧草。東郡擾亂，通守王軌被其逼迫不過，遂同官吏舉東郡降於李密。化及聞知大驚，見勢窘迫，乃令軍士向汲縣，劫掠人民、財物、糧食，引兵北走魏縣。此時化及之將陳智略、張章仁率領本部之兵皆來歸附於密。密見其北走，已知化及是無能之輩，乃還兵鞏洛，留世績於黎陽、倉城，以防化及。
　　卻說化及行到魏縣，歎曰：「人生在世無非只是一死。今日舍其弒逆之名，不若自立為帝乎！古人有云：『千日為臣，何如一日為君？』少主立之無益，殺之有名矣。」喚部將董康，帶武士十人來殺少帝。
　　少帝楊浩，乃煬帝呂妃所生之子。妃與少帝正在後庭嗟歎，宮女來報董康至，大駭。康執鴆酒與少帝曰：「夏日炎熱，特上壽酒。」少帝泣曰：「何相迫如是耶？」康曰：「壽酒勿疑。」呂妃曰：「既云壽酒，當先上汝壽。」康怒曰：「汝母子不肯欽耶？」呼左右持短刀白練於前，曰：「壽酒不飲，可飲此二物。」呂妃跪告康曰：「妾身代帝飲酒，願將軍見憐母子性命。」康叱曰：「量汝何等，可代帝死？」康舉杯與呂妃曰：「你可先飲。」妃挺胸大罵：「化及弒君逆賊，天地有所不容，犬彘亦不食其肉！」董康喝曰：「丞相立等回報，汝等俄延，望誰救耶？」呂妃大罵：「汝等助桀為虐之徒，必當族滅！」
　　董康大怒，雙手扯住呂妃，直擁出庭。少帝揪住董康衣服，呂妃向前攪做一團。康喚武士絞死呂妃，以鴆酒灌殺少帝。可憐少帝四月登基，六月被殺。董康還報化及，化及命拖出城外埋之，遂即位於魏縣。以父宇文述封於許，因號許國，改元至道。
　　用天子儀仗，文官武將拜舞，俱令三呼萬歲，聲聞數里。麗泉有詩為證：花鬣班封駕早朝，玉欄宮殿壓雲濤。
　　九州畫地中原壯，萬象橫天紫極高。
　　日月輝明留闕內，龍蛇蟠結動旌旄。
　　群仙遙望蓬萊拜，五色飛煙達赭袍。
　　化及在魏縣即位，天黑三日，逆風大起，對面皆不相見。
　　化及染驚氣疾，數日不能設朝。後病稍可，盡將文武百官一一封賞。
　　卻說有人來長安，報知化及弒了煬帝，又殺少帝，今在魏縣自立為大許皇帝。現今朝練軍馬，遠出西還。李淵聽知大哭，遂命百官發喪掛孝，望江都哭祭之。於是諸臣皆有尊淵為帝之意，未敢擅便，乃稟於世民。世民曰：「吾意已定奪了也。」
　　遂引劉文靜、裴寂以見李淵。文靜曰：「方今隋室衰微，煬帝縊死江都，恭帝幼衝，百姓無主。主上年過逾矩，德及四海，東蕩西除。今人長安，可以應天順人，法堯禪舜即位，名正言順，以討群賊。事不宜遲，便請擇日。」淵大驚曰：「汝等言者差矣！吾今雖居王位，亦臣下之臣，為此事則反隋也？」文靜曰：「方今天下分崩，群雄卓立，各據一方。四海才德之士，同聲相應，同氣相求，舍死忘生，而事其主，非為名即為利也。
　　今主公苟避嫌疑，守義不舉，天下之士皆失所望，不久自去矣。」刑部尚書蕭造曰：「今隋帝已被化及所弒，主上不即帝位，而興師討賊，是不忠不孝也。今遠征之民皆欲主上為君，與煬帝雪恨。今主上不行，是失民望也，願熟思之。」淵曰：「僭居尊號，吾實不敢。今普天之下，率土之濱，並不曾有半分德澤以及萬民，若如是，是篡逆也，汝等欲陷吾於不義乎？各宜商議。」諸將一齊曰：「主公若已推卻，三軍變矣。」
　　總批：宇文弒逆，誠天地所不容，神人所共憤者也，何更曰千日為臣，不如一日為君，而令部將董康鴆死其少帝？及即位，而天黑三日，逆風大起，上帝之明威，乃不足懼乎？
　　 
　　


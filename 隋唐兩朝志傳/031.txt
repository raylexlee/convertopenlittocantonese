

    
	
		
			第三十一回　　秦王北邙山射獵
			　　張千奔回長安，奏聞唐帝。帝大怒，宣秦王世民入朝，帝曰：「洛陽王世充不遵王化，挾天子以令諸侯，陰謀篡逆之心。
　　朕遣使招諭，扯碎其書，毀罵百端，斬楊通之首，割張千之耳，放還歸國。今又招集人馬，以圖入關之計，此仇不報，朕實恥之。」秦王曰：「世充癬疥之疾耳，豈足為憂。臣親帥貔貅之眾，擒而誅之，以絕後患。」帝大喜，即命秦王領五萬人馬，逕奔洛陽迸發。
　　卻說秦王世民自滅化及之後，居於西府，廣納賢良，重用謀士，開設賓館，令房玄齡、劉文靜接待諸賓。連年以來，你我相薦，近得數人：一人乃京兆杜陵人也，姓杜名如晦；一人乃豳州三原人也，姓侯名君集；一人乃萬年人也，姓姚名思廉；一人亦萬年人也，複姓皇甫名無逸；一人乃岐州雍人也，姓李名淳風；一人乃陽翟人也，姓袁名天綱，與淳風二人善觀天文陰陽之術，俱為將士郎，使掌太史局。此數人者，秦王禮敬之甚厚。又得武將數人：一人乃京兆郡縣人也，姓殷名嬌，字開山；一人乃富陽人也，姓馬名三保；一人乃三原人也，姓李名靖，字藥師；一人乃高陵人也，姓於名志寧，字仲謐；一人乃池陽人也，姓劉名弘基，字本固；一人乃綏州人也，姓張名平高，字望夫；一人乃瑯玡莒人也，姓長孫名無忌，字輔機。更有洛陽史丘土、尹史岳、王常、段志賢、白顯道、陶武欽、白士讓將佐數十人，濟濟彬彬，輔翊秦府，聽其調用。
　　是時秦王領命，即命李靖為行軍總管，殷開山為參軍都尉，史岳、王常為左右護衛，部領五萬人馬，迳奔洛陽。但見旌旗蔽野，船騎雙行，浩浩蕩蕩，殺奔東都來。
　　卻說王世充聽知秦王領兵五萬前來，急聚諸將商議，人人失色，皆不敢言，惟有淳於德進曰：「某感大恩久矣，並無報效，願舍殘生，去敵唐兵。」世充便教淳於德為後應，乃引郝明、艾元二將出迎，令桓素守睢水。兩軍相迎，陣勢擺開，世充出馬，拈罵秦王曰：「汝假仁詐義之徒，與禽獸無異。」秦王大怒，令馬三保出，世充令艾元迎敵。不三合，三保殺元於馬下，世充兵大敗，秦王驅兵趕出洛陽。世充走入城，堅閉不出。
　　是日秦王乃屯兵於雎水之北、千秋嶺下，屯紮軍馬。次日，唐營排筵，犒勞三軍。秦王乘醉，營外問於土人：「此地何處好景，暫可為樂？」土人答曰：「城北十里一山，名為北邙山周圍一百里，自秦漢以下，帝王之陵，及古忠臣烈士之墳多在彼處，猶如棋佈星列，數之不盡。其中珍禽怪獸，古柏蒼鬆，無限之景，惟此可以瞻仰。」秦王曰：「吾正欲往彼處射獵，觀景一遍。」李淳風進曰：「臣演先天之數，頗識陰陽禍福，殿下面帶青色，可保過百日之災：一忌走馬，二忌開弓，三忌玩景。犯此三者，其災難躲。」秦王曰：「吾馳騁於弓馬之間，爽神怡志，有何不可。」即上逍遙馬，帶鐵胎弓，金鎞鉃箭，與馬三保各帶彎弓插箭，內穿掩心甲，手持兵器，引十數騎，逕往北邙山。
　　入到山內，秦王乃勒馬徐行，四顧一遍，喟然歎曰：「吾想前代之君，坐鎮中華，擁著百萬之師，有許多英氣，今觀於此，也只得幾個石人石馬相隨，如此損敗而已。況是荊棘叢生，獸蹄鳥跡亦雜其中，豈不為之慟哉！有日唐家天下，何以異此？」正在嗟歎之間，忽見西北上荊棘叢中趕出一頭白鹿衝面而來。秦王扣滿弓，一箭正中鹿背，其鹿帶箭望西而走，秦王勒馬追之。迤邐之間，飛走數程，轉過山坡，其鹿杳然不見。秦王加馬追尋，不覺驟至一處，平川曠野，坦然一望之地，只見旌旗耀日，劍戟森羅，近前視之，乃一座新城，城門扁上寫「金塘城」三個金字。秦王曰：「此非李密所居之城乎？」馬三保答曰：「然，殿下可急回。早是不知，尚可徘徊；若一知之，吾與汝走往何所？」秦王曰：「有何妨礙。」於是顧盼不已。
　　但見其城高牆粉壁，上接雲霄，鳳翅龍鱗，妝成砌就。周圍蓋造絕倫，賽過長安風景。秦王曰：「天上神仙府，人間帝主家！大丈夫樂此足矣。」
　　原來守成之軍飛報李密，云：「秦王親引十數騎直過千秋嶺，來此觀城。」李密曰：「此必是李世民誘敵之計，不可追之。」只見程知節踴躍於前曰：「此時不擒，何待？」大叫曰：「有膽氣者跟我來！」諸將皆不動，惟有一將曰：「咬金真猛將也，吾可助之。」乃秦叔寶，拍馬跟去。
　　卻說秦王看了半晌，三保云：「可早回。」言猶未了，有人大叫：「李世民休走！」秦王視之，見兩騎馬飛奔而來。秦王、三保數人擺開，秦王橫槍立馬待之。程知節到，厲聲問曰：「哪個是世民？」秦王問曰：「你是何人？」知節日：「我便是程知節，特來捉汝。」秦王笑曰：「只我便是，你既兩人來，並力抗你，非英雄也。你既要捉我，我豈懼汝哉。」知節曰：「便是你從人都來，也不怕你。」驟馬挺月斧，直取秦王，秦王亦挺槍來迎。兩馬相交，約鬥二十餘合，秦王敗走，卻轉過山背後。叔寶持雙鐧，亦飛馬趕來。三保，抵敵不住，各自逃走。二人棄下三保來趕秦王，約有十餘里，秦王回顧知節趕來較近，心慌，連聲叫苦，遂搭箭開弓，弦響箭到，正射知節灰纓跟頭。秦王見射不中，勒馬復走，知節欲報一箭之仇，手持月斧，縱馬加鞭，直趕秦王。正在慌速，恰值前面一座古廟，牌書大字「老君堂」，其堂相傳老子修道之所，乃昔周王所造。
　　雕樑畫閣，鬥拱花紋。此廟極是靈驗。秦王一見下馬，奔入廟內逃躲。秦王暗禱：神靈救我，若得脫離此難，重修廟宇，寶像妝金。祝猶未了，廟門外人馬喧嚷，叔寶、知節二人趕至，見山門緊閉，知節手持月斧，劈開廟門，一擁而入。秦王先已縮避於寶桌之下，知節入廟，四下搜尋，見避在寶桌之下，只見紅光罩體，紫霧騰空，煙霧之中，現出八爪金龍。知節持斧便砍，轉過叔寶，知是真主，手輪雙鐧一架，其斧隔在一邊。
　　知節驚閃在地，叔寶曰：「勿傷性命，擒見魏公發落。」知節即向前扭過秦王，捆縛來見李密。未知性命如何。
　　總評：王世充不遵王化，卻又斬楊通、割張千，此仇庸得不報？
　　況秦王廣納賢良，猛將如雲，謀臣如雨，世充何物，乃敢與之爭鋒哉？蓋北邙之射，非有意於觀城也。程知節踴躍而欲擒之，豈識真主於寶桌之下乎？讀史者，不能不為之一慨。
　　 
　　




    
	
		
			第一○一回　　李太白立掃番書
			　　帝曰：「內乾舉卿不錯，汝有高才，何見謙邪？」白曰：「臣蒙宜詔，不敢違命，陛下賜書，一看便見下落。」帝即令侍臣將書與李白視之，白當殿開讀書曰：朕思契丹，國居邊夷，天寒地凍之鄉，萬物希生之地。近聞中華禮樂之邦，冬暖夏涼，春花秋月，奢華富貴，此是苦樂不同，朕情不滿。自古天無二日，國無二主，為此遣使齎書，早達中華，若存國禮，罷戰停征，欲持雄兵百萬，勇將千員，隨賀來游南國，賞玩中華。御林池權將飲馬，上林苑暫借屯兵，坐內殿朕欲歇息，瓊林庫借賞三軍。如若肯否，早與回文，倘若不從，速達見報，選日興兵，來征唐國，取中原四百軍州，改為番家一統，天下始平，此是朕之願也。草草，不宣，上啟南朝唐玄宗御前開拆。
　　李白讀罷，語如流水，聲若銅鐘，並無一字差訛。帝聽大驚，沉吟半晌。眾臣面面相覷，盡稱難得，果好奇才。白曰：「陛下勿憂，來日宣番使入朝，臣即當面回答其書，務使一般字樣。書中包藏言語，實羞惡之，定要契丹拱手稱臣，永不相犯。」帝聞奏大喜，隨令安排御宴，管待李白。但見學士主筵，公侯宰相伴席，宮商韻奏，琴瑟聲清。嬪妃斟酒，采女傳杯。
　　飲至日晡，白就筵上對聖吟詩作賦，詩云：
　　金鑾殿上聖心濃，御宴喧嘩待宰公。
　　彩影祥光明帝闕，君臣同樂最惟容。
　　又一律云：
　　帝寵忠臣開御筵，金花御酒敬相傳。
　　一詠詠觴開懷飲，醉舞丹墀似酒仙。
　　賦云：
　　琉璃盞，琥珀濃，金瓶傾出真珠紅。烹龍炮鳳玉脂髓，羅幃繡幕圍香風。吹龍笛，擊鳳鼓，皓齒歌，細腰舞，正是君王重溫顧，金花遍插晃龍庭。黃封滿酌真甘露，開懷今日酩酊醉，顯出安邦定國志。
　　李白作賦吟詩已畢，不覺大醉。眾臣皆散，帝令宦者扶白入後宮偏室安歇。比及天曉，宦者已在探視，白告曰：「夜來御賜酒濃，身軟抬頭不起，若得御手調羹，方解酒醒。」宦者慌來告帝，帝此時無奈，遂來逕入御廚，親為調羹，賜與李白食之。白大驚，慌至前殿謝恩。當日帝聚文武群臣，召番使入朝，隨班見聖。
　　李白奏曰：「近來楊國忠、高力士二人，國之大臣，皆抱大才，監臨試場，曾把小臣文卷批落不用，搶出場門。今日回書，合與小臣捧硯磨墨，穿靴脫靴，如有不從，臣寧死於闕下，誓不回書。」帝曰：「此事可從。」急召二人，以白所言告之。
　　高力士曰：「李白一介之土，未有甚大功，陛下便如此寵任，似乎於理有所未當。況自古至今，亦未有宰相與學士磨墨穿靴之理，豈不貽笑外國？望陛下察之。」帝曰：「汝等不肯服侍李白，何不回書也罷？」二人被責不過，只得忍氣吞聲從之，羞之甚矣。
　　是時，李白身穿蜀錦繡袍，腰繫金廂玉帶，坐在殿前繡墩上，高提龍筆，輕染纖毫，當天子、有官、番使之前，一筆揮成番書一道。書云：
　　　　朕坐中華，遙聞北國俱是邊夷草木之鄉，江湖水澤之里，多生禽獸，少長人倫。危弱凍寒之地，粒谷不熟之邦，普受饑寒之處，總有強將謀兵，徒來受荷棒祿。朕知怯弱，常存慈念之心，你不思國貧命薄，卻欲孽我中華，豈不羞哉？危王敢出胡言，急惱大唐聖主！番書到日，文武才觀，如薪赴火，怒若平地興雷；使卒來時，便欲挫為禽獸，奈緣說要回言，權行免罪。本朝天子，封疆廣遠，五穀豐盈，臣僚祿重。食餐珍味之饈，體掛錦袍之彩。文官八百，人人安邦定國之楨；武將三千，個個擎天跨海之勇。兵如萬頃洪波，普守乾坤，堅如鐵壁；將似一天星斗，皆護宇宙，固以銅城。天下教場中，兵卒渾如螻蟻眾多，勢能克倒太山。戰將千千，個個威如猛虎；勇兵萬萬，人人勢似蛟龍。四海諸邦，拱手八方，萬國皈依。朕思邦主壬弱，權息來征，焉敢無端到來相犯？微微狗子，焉敢與猛虎爭強；小小蛇兒，怎敢共蒼龍鬥勝。早來拜伏歸降，恕免血光之難，如言不順，則便興兵剿滅番家，片甲不留，斬革除根，萌芽不發，的不虛示。
　　又贈一詩云：
　　萬乘中華帝德高，君臣同樂實逍遙。
　　文擎宇宙諸州順，武鎮乾坤萬國朝。
　　溝壑豈容龍取水，坑潭焉納虎為巢。
　　邊夷小國如殘害，日影才高徹底消。
　　大唐國書並詩一律，右仰微邦知悉。
　　李白當殿回書題詩已畢，來使聽聞，不敢仰視，驚得面如土色，緘口無言。暗思中華實好人物，如此奇才。遂接了書，拜辭而去。
　　帝喜，欲封李白宮職，白奏曰：「微臣山野粗人，深蒙恩賜，不願為官，但得受逍遙閒樂足矣。」帝曰：「朕賴卿回書，贏了番人犬類之羞，卿極大之功，無以加矣。」遂賜異寶十牀，黃金萬兩，略表君臣之分。白曰：「恩寵甚重，不敢故違，伏望陛下見憐，使臣職隨照用，遊覽江湖，臣之願也。」帝喜，從之。即賜金牌一面，御筆封官，名曰：「天下橫行無憂學士，逍遙散祖、落托秀才。逢場飲酒，遇庫支錢。府給一千貫，縣給五百文。軍民不敬，府縣不遵，違者盡皆誅戮」。帝與金牌書名。又賜錦袍玉帶，羅傘龍駒，從使二十餘人，李白謝恩而出。是日，帝帶領文武，隨駕送白出城，作詩送別云：
　　旌旗搖影映停驂，送別朝門酒半酣。
　　衣錦還鄉卿莫久，休將春色散江南。
　　帝作詩畢，賜酒送白上馬。白謝恩，亦吟詩一首，以別帝右：
　　承謝皇恩出帝都，金花御酒送程途。
　　君王義念天心順，四海清寧絕寇徒。
　　得意承恩君寵我，幾番金殿醉丹墀。
　　錦衣玉帶還鄉里，羅傘銀鞍出轉途。
　　李白吟畢，辭別而去。玄宗回駕，白自準備鞍馬前進。府縣支錢，逢場飲酒，行樂還鄉。不一日，已到錦州，下馬入堂，拜見賀知章，一家甚喜。畢竟後來如何？
　　總評：帝與貴妃正賞宴間，偶接番書，競無識者，惟李白讀之，隻字不差，染毫灑翰，答書一筆而成，真中國奇才也。契丹君臣見之，何敢仰視乎？吾乃知御手調羹、宰臣捧硯，不為過也。
　　 
　　


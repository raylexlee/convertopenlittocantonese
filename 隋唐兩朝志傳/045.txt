

    
	
		
			第四十五回　　李世績復歸大唐
			　　當年五月，王世充弒隋王侗，諡曰恭皇帝，自立為帝，國號為鄭。大小官員拜舞，咸稱萬歲。
　　早有人報入長安，秦王驚曰：「王世充為帝，實心腹之大患也，為禍不小。今日征伐有名矣，非吾親征不可。」遂上表於帝，一面遣李靖至太原迎敵武周，一面起唐兵十萬、糧草數千輛，皆置車箱於其上。命史岳、王常為先鋒，陶武欽、馬三保為護衛。兵離了長安，望洛陽進發。正行之次，忽報竇建德結連突厥，侵唐相州，刺史呂珉戰敗而死。進攻衛州，執河北大使淮安王李神通同安長公主，及黎陽守將李世績。世績之父徐蓋、魏徵數人皆被擒獲，其鋒甚銳。秦王聽聞大驚，曰：「世勛為吾腹心，何如亦降夏邪？失了一臂，令吾旦夕不安。」
　　正議間，忽見一人輕弓短箭、獨馬單騎而來，眾視之，乃世績也。投見秦王，滾鞍下馬，拜伏地下。秦王曰：「汝事建德，復來見吾，欲作姦細邪？」世績曰：「臣與魏徵本魏降將，幸蒙不棄，荷國重恩，安敢有負殿下。特因勢力不敵，被奸計所賺，不得已而降之，暫為安身之計，志在復仇。喜得建德釋以不死，使吾仍居舊職，保守黎陽。又〔復〕拜魏徵為起居舍人。恐吾有叛，遣人執吾之父為質，長隨為賀，以耆老禮待之甚厚，是以難為行動。」秦王曰：「汝今此來何意？」世績曰：「專為義氣而來，特報消息。」秦王曰：「汝用何計可脫？」
　　世績曰：「吾與魏徵、郭孝恪二人計議，待建德去征河南，則掩其不備，劫斬其營，隨領其眾。並得吾父及建德所據州郡，皆歸於唐。不料建德自得黎陽之後，晝夜提防最緊，號令甚嚴，以此所謀不軌。每聞殿下與鄭相持，被其將秦瓊勇猛，不能取勝。並州諸郡又被劉兵所攻，臣聞之，坐臥不安，今因公抽身，不遠千里而來，以慰殿下之望。秦瓊與吾皆是魏臣，交結極厚，殿下可修書一封，吾裝作雲遊道人，私離了夏，前去洛陽，詢見叔寶，陳說利害，務使同歸於唐，可敵敬德，可復並州數郡之地，而洛陽不久亦歸於殿下矣。」秦王曰：「人皆言公降夏，吾獨不信，知公秉性忠貞，今果然矣。若得如此，社稷之福也。
　　然父子之道乃天愛也，茂功無以吾為念，而割其天愛，待與令尊大人得盡其恩義，世民再從聽教。今以河北之事付於足下。」
　　世勛乃拜謝，便欲行，秦王曰：「再聚一宵，來日相餞。」長孫無忌入見秦王曰：「茂功乃天下之奇才也，在唐盡知軍中虛實，若使北歸建德，執其父為質，而以重用世績，必傾心事之，來攻我軍，勢必危矣。望殿下苦留，休教此去從建德。
　　建德若斬其父，世績必與父報仇，力攻建德矣。」秦王曰：「不然，使人殺其父，吾獨用其子，不仁也；留之而不使去，以絕父子之道，是不義也。吾寧死不為不義之事，況此去必成大功，何以留為？」眾皆感歎而去。秦王請世績飲至半夜，秦王曰：「今聞公之行，使吾如失左右手，雖龍肝鳳髓亦不甘味也。」世績曰：「殿下勿憂，臣專為說叔寶而去，不日必副所望矣。」
　　世績相別而去，自趲程回樂壽，入見建德。施禮已畢，建德曰：「足下幾時歸於何處？」世績曰：「自幼好遊獵，持弓試箭，漫興郊原，若久不出，體必生病。昨者閒行數日，探聽消息。老父幸蒙慈念，世績不勝愧感。」建德曰：「令尊在此，汝可晨昏以盡人子之道，吾以此待聽教誨矣。」世績拜謝。
　　卻說世績自歸夏後，建德使守黎陽，略無叛意，因勸建德進攻滑州。滑州刺史姓王名軌，為家奴所殺，持其首級投降建德。世績曰：「奴殺其主，大逆之道也，焉有此理？當斬之以警其下。」建德從之，即斬其奴，而將軌首復〔送〕滑州。滑州吏民感悅，即日請降。於是其旁州、縣皆望風歸附，建德從世績之計也。世績言必合於理，建德深自嘉納，由是上下協心，君臣一體，雖有微隙，亦無猜忌之意。
　　卻說世績暗思：臨別秦王，許以乾功歸唐。欲求脫身，無計可施。是夜閒行於月光之下，長吁短歎。忽見一人自外而入，笑曰：「茂功何故如此？有何不決之事，何不與我商議，而自苦也？」視之，乃魏徵也。世績請坐，而謂之曰：「世績之所歎者，因吾父在夏，恨無脫身之計也。」征曰：「汝何不乘此先自逃去，吾即往建德處上表，密言汝歸心不定，恐有變動，宜為提備。建德知覺，汝已自去遠矣。倘加罪令尊，先令長史蘇謹當殿陳奏其便益，建德無謀之輩，必被其瞞過。此人與吾生死之交，知建德非真王，常懷去國之心，亦欲同我歸唐，未得其由。若托他為腹心，必能保護令〔尊〕〔無〕事，足下忠孝能兩全矣。」世績一面收舍行裝，次日〔魏〕征入見建德，具奏世績歸國之事。建德曰：「吾自有計留之。」
　　卻說世績，平明帶領郭孝恪等數十騎，輕弓短箭，裝為遊獵之狀，逕出南門，望官道進發。當日建德正論世績事未定，左右來報：世績帶數十人從南門已遁去了。建德聽言大驚曰：「世績果去矣！」眾皆愕然，一將挺身出曰：「世績叛夏歸唐，可誅其父，某顧將三千鐵騎，當生擒世績，獻與陛下。」眾視之，乃曹旦也。曹旦要趕世績如何？
　　總評：王世充弒君奪位，秦王討之，師出有名。且世績非降夏，暫為安身之計，志在復仇耳。即使北歸建德，此去必成大功，茲秦王所深信而不以為疑也。及與魏徵面策，卻假遊獵之狀以還國，其果不忘臨別之言乎。
　　 
　　


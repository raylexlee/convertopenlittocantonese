

    
	
		
			第二十二回　　竇建德自立夏帝
			　　當時河間郡丞王琮因凌敬之說，舉城來降竇建德。建德部將劉黑闥曰：「王琮久困我之大兵，將及一載，損傷士卒極多。
　　今因力盡來降，願大王以油鑊烹之，以謝大王」建德曰：「人既以誠心來降，殺之是不義也。吾初起於平原，為盜之時，不暴殺不能服眾。今日欲定天下，安百姓，豈可殺戮忠臣乎？」
　　乃下令軍中曰：「先與王琮有冤，敢不遵軍令而妄殺者，誅其三族。」自是軍中寂然。遂封王綜為河間刺史。河北郡縣聞知，咸來歸附。
　　是年冬十月，忽有一大飛禽止於樂壽，數萬〔飛〕禽隨之。
　　經一日，方始飛去。王綜視之，曰：「此鳳也，非明王不出，非梧桐不棲，非竹實不食。國家將興，始有此祥瑞，長樂王其將興乎！」人報建德，暗喜，以為己之祥瑞。
　　又有宗城人氏，姓張名亨，於金山內採樵為生。忽見山僻起一道燄色，上衝碧落。亨歸家，帶鋤掘之，但見金光散亂，得一玄圭。潛入樂壽，獻於建德。孔德紹曰：「昔夏禹受舜禪，以朝諸侯，得此圭於外國。今復來獻大王，此天賜也。今隋主被弒，天下慌慌，大王當順人心，以正大位，亦號為夏可也。」建德曰：「未知此事可否？」凌敬曰：「近聞時有景雲祥風從璇璣下來。樂壽西北角有黃氣高數千丈，沖霄而起。帝星見於胃、昴、畢之間分，炯炯如月，瑞兆多端。若此，大王宜即帝位，以繼隋統，更復何疑。」建德大喜。又聞李淵、李軌、朱粲、蕭銑、梁士都、林士弘、王世充、宇文化及皆自立，於是始建天子旌旗，冕旒黼黻，出入警蹕，即位於樂壽。百官皆呼萬歲。因鳳鳴之瑞，改元為五鳳元年，國號大夏。立曹氏為皇后，封楊政道為勛國公，齊善行為僕射，裴矩、宋正本為納言，孔德紹為內史詩郎，凌敬為祭酒，劉黑闥、尚雅賢為總管，妻弟曹旦為護軍將軍，其餘悉加官爵。樂壽軍民無不欣躍。
　　次日，於正殿受朝賀之札，建德曰：「孤本無才，為眾所推，以至今日。卿等宜竭力為國，以定天下。」凌敬曰：「願肝膽塗地，以報相知之恩。」建德曰：「居此大位，將何策以守之？」敬曰：「方今英雄並起，得人者昌，失人者亡。須得高明遠見之士以輔大王，夏國自定也。」建德曰：「孤欲舉兵征討化及，此事賴子肅為之。」敬曰：「某駑鈍不才，恐負倚托之重。願薦一人以輔大王。」建德問是誰，敬曰：「此人胸懷韜略，腹隱機謀。在隋封為太僕，後被佞臣所譖，退隱於田野，實有將相之才。乃淮東人也，姓揚名義臣，速召用，可以為助。」建德大悅，曰：「汝若不說，幾乎忘了此人。孤昔與之相持數陣，已知其為棟樑。孤觀此人用兵，天下少有及者，汝當與孤以禮聘之。」凌敬欣然領命，辭別建德而去。
　　卻說楊義臣自大業七年在山東一路收復賊盜，入朝上表，被奸臣所譖，奪還印綬。見隋祚將絕，恐禍臨己，遂變姓名，隱於濮州雷夏澤中。日與漁樵往來共樂，夜則手不釋卷。每觀至楚月，喟然歎曰：「異哉，昭王之為人也！」侍童在側，請問其詳。義臣曰：「昔楚國昭王與吳戰，兵敗，失去踦履，已走三十步矣。昭王勒馬復回，取其失履。左右怪而問曰：『追兵至近，大王何故獨回？』昭王曰：『吾豈惜一履？特因此履與我同出之久，必欲取以同回，全其義也。』吾雖不比古人，然觀此，輒動故舊之思。宇文士及是化及之弟也，與吾交契甚厚，今日化及妄行弒逆，僭稱許帝，此人庸暗，非撥亂之主，天下合兵討之，其敗必矣。士及被其連罪，吾不忍見其罹禍矣。
　　故人遇禍而不之顧，亦猶昭王之棄弊履也。」侍童曰「何能救之？」義臣曰：「吾有一計，教彼行之，必全身遠害。」
　　次日，義臣遣人齎一瓦罐，親筆封記，逕投魏縣來，送與士及。士及接見，大悅曰：「吾正想兄，久不相見，不知今在何處？」隨引進，入書齋，逼去左右，問曰：「太僕事體若何？」其人答曰：「自從彼讒之後，變改姓名，濮中雷夏澤中漁樵為樂。」士及曰：「曾有書否？」答曰：「無書，只有此物為信。」士及開視之，其中止有二棗，並一糖龜。士及反覆不解其意，忽見屏後轉出一佳人，闌姿蕙質，真國色也。視之，乃是士及同母親妹，名曰淑姬。年方一十七歲，猶未適人。向前低聲：「請問哥哥，此是何人所送？」士及曰：「此吾舊友、前隋太僕楊義臣送也。此人深通兵法，善曉天文，後被奸臣所譖，削去兵權，棄官歸隱。今日令人送來一罐，封記甚密。罐內只有紅棗、糖龜二物。吾察其情，不識來意，正此猶豫不決。」淑姬曰：「此物有何難省，只是勸兄早早歸唐，庶脫弒逆之禍。」士及大喜，曰：「汝言之當，吾意已決。急與婦妾人等收拾，俱作男子裝扮，明日早行，勿使人知。」一面打發來人回去，拜復楊兄，謹當受教。其人去訖。
　　次日進見化及，奏曰：「今聞唐主李淵命秦王世民領兵會合征伐，未審諸侯從其計否。今臣欲帶一二家童，假裝避兵，前去探聽虛實，數日便回。」化及曰：「汝有此心報國，勿令洩露其事。」士及回至家內，帶領數人出離了魏縣，直奔長安而去。原來士及與唐主有一面之交，數日得到長安，人報唐主，即下手詔召之。士及一見如舊，敘其間闊，即將其妹淑姬進與唐主。唐主大喜，納之為妃，封士及為上儀、同三司軍事。當日使者回見義臣，言士及依命投唐，將妹淑姬進獻，唐主納之為妃。義臣喜曰：「吾友得其所矣。」使者曰：「吾在途中，聽聞竇建德自立為夏帝，今遣凌敬來聘太僕，未知是否？」義臣曰：「建德是吾殺不死之賊，安從彼哉？且吾變了姓名，豈知來此？」使者曰：「只恐有人教在此來。」且看凌敬來意如何？
　　總批：建德欲征討化及，凌敬以楊義臣為薦，可謂有知人之明。義臣恐禍連士及，遣人以早早歸唐為勸，可謂有故舊之誼。變姓名而隱澤中，太僕之高也；察罐物而識來意，其淑姬之智乎？
　　 
　　


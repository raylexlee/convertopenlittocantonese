

    
	
		
			第一一七回　　李希烈殺顏真卿
			　　帝駕遂還長安，百姓焚香迎接。李晟謁見帝於三橋，拜曰：「臣不能速復京城，使陛下受驚，臣之罪也。今已肅清官禁，祗謁寢園，鐘虛不移，廟貌如故。」帝覽之，泣下曰：「若非卿力，朕已死於賊人之手矣！上天生卿以為社稷，非為朕也。即目此功，過於管樂遠矣。」麗泉有詩贊云：
　　救駕微公國勢傾，芳名千載使人欽。
　　若非唐德當隆盛，怎破奸雄十萬兵。
　　帝復居大位，文武百官拜舞，咸稱萬歲，朝賀太平。當時朱泚兵敗，欲走吐蕃，軍士缺食，隨路劫掠，其餘眾各自散亡。行了數日，得至彭原，忽見一人引著人馬前來迎接。朱泚大喜，是夜於帳中飲酒，未及數巡，那人拔劍砍殺硃批，立誅數人，持泚首級來獻李晟。晟見其人身長八尺，方面闊口，京兆萬年人也，姓梁名廷芬。乃泚部下首將。晟大喜，即為奏請赦其死罪，封為別部司馬。餘黨皆平。卻說姚令言知泚已死，遂領敗兵前走北平。帝欲遣將追之，李晟奏曰：「朱泚既亡，姚令言雖走，乃癬疥之疾，不足掛意。尚有李希烈在河北未滅，今已稱帝，國號大楚。恃其兵強財富，累寇州郡，實為國之大患也。亟宜興兵先討之。」帝曰：「卿方始收復京城，軍士疲勞，理宜存恤。今又欲北征，恐非所宜。」晟曰：「臣受國重任，陛下大恩，未嘗敢忘。今歸長安，亦有日矣。軍馬養成銳氣，倉庫積有糧儲，不就此時討賊，肅清海宇，更待何時。」帝從之。且說李希烈在河北既稱帝號，使人請顏真卿至軍中，謀以大事。真卿叱之曰：「汝等曾聞吾兄顏常山否？安祿山反，首舉義師。後雖被執，罵賊不絕於口。吾年且八十，官至太師，人臣之位已極，惟守吾節，死而後已。豈受汝等脅邪？」諸賊聽之，皆為失色，乃拘留真卿，守以甲士。遂向庭前掘下一坑，深有數丈，意欲坑之。真卿笑謂賊黨曰：「死生分矣，何多為乎！」希烈見真卿不肯附己，遣將辛景臻積薪於庭，諭真卿曰：「不能屈節，當焚汝死於此矣。」真卿即摳衣欲投火中，景臻慌來止之曰：「特驚汝耳，豈忍焚汝乎！且人生如白駒過隙，何自苦如此？今汝已老，名節已著，古人有言：一日清閒便是仙，何不同我等施謀用計，覓一場大富貴，豈不為美？」真卿叱曰：「反賊受大唐厚恩，乘時叛亂，恨不斬汝萬段，乃出狂言至此耶？」景臻曰：「汝固執不從，難免一死。」真卿曰：「自古至今，誰能無死。吾今若死，得其所矣。」景臻曰：「只是喉嚨底下有些難過。」真卿曰：「孔子遭厄，慷慨弦歌；子路遇難，結纓就戮。這是我儒家氣象。」景臻直將此言來告希烈。希烈大怒，遂使人縊殺之。真卿罵不絕口，年七十八歲。史官有詩贊云：
　　萬古真卿義不磨，沖天豪氣世間無。
　　忠貞凜凜名猶在，烈烈轟轟大丈夫。
　　至是，李晟調遣人馬，選定貞元二年三月丙寅日出師。陶元亮曰：「兵法云：攻其無備，出其不意。若軍去遲，則彼有準備，可速去為上計。」高明曜曰：「可將輕騎先去作疑兵，次後卻出蔡州，諸賊可破矣。」卻說哨馬報知李希烈，希烈遂引兵一萬，前來迎敵。兩軍相對，陣勢布圓。是時李晟自掌中軍，陶元亮在左，高明曜在右。李晟吩咐二人：「交鋒之際，吾兵倒退，汝二人分兩路而進。候賊兵征進，吾軍卻復後回，此韓信破趙之謀也。」於是唐兵皆在垍水列成陣勢，李晟出馬與賊將打話。門旗裡賊將李希烈引數十騎而出，希烈問曰：「今朝廷失德，天下分崩，諸鎮各自僭號，吾等見時事如此，方始效尤，非無為也。」晟曰：「李希烈反向朝廷，亂臣賊子，人人得而誅之，何況我乎！敢死戰者出馬。」希烈回顧賊眾曰：「唐兵背垍水而來鬥敵，此軍必敗，敗則皆投於水矣。李晟勢勇，汝等可並力戰之。晟若一走，便可追擊之。」言未畢，左右四員賊將、四般軍器來戰李晟。晟略戰數合，撥回馬望本陣便走。希烈領軍一齊衝突而來，唐兵望垍水逃遁。趕不數里，兩下伏兵齊起，左邊陶元亮，右邊高明曜，兩軍殺入，賊兵大亂。後李晟趕到均水，大呼曰：「事危矣！諸將可奮力向前。」眾將一發，大殺賊兵。元亮、明曜把賊兵圍在垓心，晟力殺入賊軍中，左右衝突，無人敢當。賊兵大亂，竄入珀水，死者無數，斬首二萬餘級，疊屍如山，流血成河。希烈衝圍，引了敗兵，迳奔蔡州，閉住城門，再不出戰，只是堅守。不知後事如何？
　　總批：顏魯公三朝舊臣，忠直剛決，名重海內，人所信服。然以耄耋之年，猶不能豫為退身之策，卒至陷於逆賊之手，良足悲矣。
　　 
　　


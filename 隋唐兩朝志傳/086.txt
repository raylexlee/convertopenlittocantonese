

    
	
		
			第八十六回　　薛仁貴五箭取榆林
			　　帝急問曰：「左右軍卒，此是何人？」敬德曰：「臣亦不識。」帝曰：「世之虎將也。若是朕將，何愁遼國不服。」正議間，張士貴手持一顆首級前來獻捷。帝笑曰：「殺此一陣，非汝之能，乃借人之力也。朕在高處，眼見是一白袍少年將家，與汝大不相侔。今來獻者，莫非冒請功勞邪？」士貴曰：「臣獻首級，便是臣的功勞，何預他人之事？臣親出陣，殺敗遼兵，眾所皆見，安敢虛誑。」帝曰：「雖然功勞簿上亦寫汝之名字，居於二等。」士貴自知惶愧，拜謝而退。
　　是夜，帝坐臥不安，乃步行出中軍，仰觀乾象，忽見南方一星，其大如斗，墜下於地。帝大疑，使李淳風卜之。淳風回奏：「主折一大將，三日內必有警報。」帝疑未定，次日催兵前進，人報約有一隊人馬千餘騎，盡打白旗，穿白袍，騎白馬，猝然而至。帝自出營觀之，小將軍下馬伏地面哭，視之，乃秦懷玉也。其言：「父於二月十四日死了！臣已葬訖。太后懿旨，恐陛下有失，特差臣領五千精兵隨來接應，聽知陛下受阻，故已殺〔入〕重圍。陣中正遇遼將烏伊人馬攔路，已被臣殺了。」帝哀慟之甚，遂謂懷玉曰：「汝與段志賢引軍前進。」懷玉曰：「臣今為國，萬死不辭！」車駕遂離了鳳凰城，行至榆林。
　　卻說榆林城乃遼國高昌太子鎮守，高昌升廳，人報唐兵來取城池，高昌急喚軍官商議。一個軍官姓白名文龍，及弟白文虎，兄弟二人皆有萬夫不當之勇，都在榆林管軍。二人對高昌曰：「唐兵跨海而來，雖是利害，其勢不久。若來時，可與他相持，某二人為前部。」高昌曰：「只恐兵少，難以迎敵。」
　　文虎曰：「太子放心，他雖有百萬之眾，何足懼哉。」遂與兄文龍引兵二萬，離城五十里依靠山水下寨。哨馬探得唐兵先到，兩邊陣圓，白文虎出馬，橫槍大斧厲聲高叫：「唐國逆賊！焉敢侵吾遼境？」唐陣中張士貴出馬，責文虎曰：「汝這狗輩，不奉正朔，敢反大唐，今天兵到此，殺敗蓋蘇文，從小路遠逃，汝何不早降？」文虎笑曰：「汝主李世民亦反隋國，反謂別人反邪？」士貴回顧軍人薛仁貴曰：「汝敢擊此賊否？」仁貴聽言大怒，即挺戟直取文虎。文虎挺槍驟馬來迎。兩馬相交，鬥到數合，文虎勒馬便走，仁貴趕去。文虎回顧仁貴馬來較近，用槍擲來，彼仁貴一手綽住，回擲文虎。文虎急躲過，仁貴馬到，活捉文虎而回，擲於馬下，餘軍皆走。
　　仁貴歸至帳下，便叫張士貴用計，只要如此如此，便能取勝。士貴親自擁文虎至營見帝，帝喝令將文虎斬之。士貴奏言：「且教留人。」遂將計對帝說了一遍，帝從之。士貴問文虎曰：「汝若捉了高昌，吾保奏聖上，封汝官職。」文虎願往，帝問如何捉得，文虎曰：「陛下若肯放臣回去，某自巧言說過，今晚陛下調兵劫寨，某為內應。若捉高昌獻於陛下，吾兄文龍雖勇，自然降矣。」帝不肯，敬德曰：「此人誠實，不謬人也。可放之。」文虎得放入城，盡實告訴高昌，高昌曰：「如之奈何？」文虎曰：「將計就計，今夜將兵伏於寨外，寨中虛立旌旗，待唐兵來劫寨時，就而擒之。」高昌依計。
　　當夜三更，果有一軍到寨口，每人各用草把，一齊點著，火燄燒空。高昌與文龍、文虎三路殺到於火邊，軍人便退，三軍乘勢追趕。趕了十餘里，軍皆不到，高昌叫文龍兄弟急回，火光未滅，寨中突出一少年，薛仁貴也。高昌叫文虎不可入寨，卻去劫唐寨便了。迎軍走不十里，段志賢一軍出，一槍刺死文龍於馬下，文虎退時，被仁貴活捉歸陣。張士貴捆來見帝，帝怒，喝令斬之。時高昌見二將已死，退入城中，堅閉不出。帝笑曰：「量榆林小小城池，便滿屯軍馬，安能拒朕哉？」傳下令：「休等高麗救軍到，可速攻之。」
　　於是，軍中裝起雲梯六十乘，每梯上可容數十人，周圍用板遮護，下以輪推之。每門各用雲梯十五乘，梯上軍以箭射之，下者眾軍各抱短梯軟索，只看城上擂鼓，乘勢便上。此時帝令十萬軍士圍城，城中高昌見唐兵裝起雲梯，四面而來。高昌喚軍士千人，分門把守，各持弓箭，待雲梯近城，一齊射之。唐兵大擁雲梯，四面競進，將近壕邊，城上一齊放箭，箭如雨點，唐兵不能得上。薛仁貴怒曰：「偏汝有箭，吾無箭邪！」遂突出陣前，拽滿雕弓，連放五箭，射上城去。只見城上五將應弦墜下城來，餘卒驚慌，漸自逃散。仁貴持戟向前大呼，軍人忙上雲梯，奔入城中，大殺遼兵，開了四門，唐兵一齊湧進，遂擒了高昌，請帝入城。
　　時帝正在高阜，望見又是白袍少將連射五箭，應弦墜落，親冒矢石，一擁上城。帝驚曰：「此真神人也！不然何有如此神箭？雖養由基百步穿楊之能，無逾斯人。近來朕亦感夢，遇一少將保駕，暗想其形狀，略有相似，莫非應在斯人否？」敬德曰：「夢寐之事，陛下不可深信。」帝曰：「然。」是日車駕入城，帝將高昌斬訖，於是排筵犒賞士卒。
　　卻說薛仁貴退歸騎下，自向僻處暗思：「吾負大才，不能大用，只充得一小卒而已。攻城破敵，累建奇功，又不得重賞，凡百皆被總管冒請去了。負此冤屈，無由伸訴，何命薄如此。」深自嗟歎，不覺潸然下淚，乃自作一歌以歎云：
　　怒氣沖天兮空建功，未逢時運兮枉英雄。
　　磋跎歲月兮常如暗，何日見明兮拜九重。
　　仁貴歌罷，復又吁歎不已。正值是夜月色昏朦，尉遲敬德在營外潛行，緝探軍事。忽聽歌歎之聲，遂停步問曰：「何人敢在此誇口？」仁貴曰：「汝亦何人，敢來問我？」敬德曰：「識吾鄂公否？」仁貴聽言，納頭便拜曰：「小人肉眼不識泰山，冒犯尊顏，望乞恕罪。」敬德曰：「汝何人氏，有甚事故，靜夜於此歌歎？」仁貴曰：「某絳州龍門人也，姓薛名仁貴。自幼習學武藝，好著白衣，人每呼為白袍子即某也。」敬德曰：「現居何所？」仁貴曰：「應募來遲，只在總管張士貴騎下充一火卒。每隨出陣建功，累被總管請去，是某無申訴之處，故於此嗟怨耳。」敬德曰：「汝功有何為驗？」仁貴國：「昔進《平遼論》，鳳凰城殺九龍，榆林誅文虎，運箭傷五將，又布雲梯，擒獲高昌，只此數事，便是仁貴之功。」敬德駭然曰：「此乃極大功跡也，近來聖上感夢，言及白袍，吾實不信，今日果有此事，吾為汝轉奏天庭，必殺此賊，保汝為將耳。」仁貴拜謝而退。
　　次日，敬德引仁貴面君，具前事奏之。帝遂召張士貴入見，責以欺君冒功之罪。士貴曰：「臣自竭力，安敢冒請他人功績，誰曾見來？」敬德曰：「吾為證見，仁貴尚自在此，何敢妄言？」帝曰：「汝為上將，敢來冒請軍人功績，朕今斬汝示眾。」
　　士貴抵賴不過，大叫曰：「非乾某事，劉君昂曾教吾來。」帝曰：「亦叫擒來，一同處決。」不移時，擁君昂至。帝鞫問其狀，君昂低首無言，悔之無及，遂斬了二人，呈獻首級，眾軍悚然。敬德曰：「此去遼國尚遠，城池甚多，非此人誰能征服，望陛下重封官職，使其領兵前行，萬無一失。」帝喜，遂封仁貴為游擊大將軍，掛先鋒印。未知後事如何？
　　總評：士貴持頭來冒請軍功，豈帝在高處，已望見其人，而難以虛誑乎？及車駕行至榆林，帝令十萬軍士圍城，雲梯競進，縱有文龍、文虎不奉正朔，而白袍五箭不能不應弦而墜矣。如此大功，非敬德為之轉奏，重加封職，不幾終為冒請者所欺邪！
　　 
　　


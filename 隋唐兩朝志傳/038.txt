

    
	
		
			第三十八回　　秦王十計羞李密
			　　當日，李密即領原跟隨將士二十餘人離了長安，望北而行，直至豳州。哨馬報說秦王人馬至近，李密慌問祖君彥曰：「秦王有問教，吾如何對答？」君彥曰：「不問則已，若有問時，只推聖上教臣遠接。秦王雖懷舊意，亦不敢加害於大王矣。」
　　密曰：「此言甚善。」
　　二人正在商議，忽見一彪人馬奔來，密慌與眾將近前迎之。
　　但見：金鼓喧天，炮聲振地，錦衣隊隊，花帽簇簇。左右總管十八，兩邊劍戟排勻。前面數行高聲喝導，正中坐下世子還朝。
　　密與眾將分班而立，令樂官壩篪迭奏，鼓瑟承迎。馬上之將大呼曰：「吾非秦王，乃是長孫無忌、劉弘基也。秦王尚在後面未來，汝是甚人？可立待之。」李密聞言，心中氣恨懊惱：秦王待我何薄！以此二人裝作王子，與我來接，特地如此羞我。
　　欲待不接，又恐主上見怪；若接則羞臉難藏。
　　與眾將正在懊惱，又見一隊人馬排列而來，蠻輿耀目，劍戟森嚴，旗分五色，鳳起蛟騰，喝聲漸逼向前，兩面迴避金牌。
　　李密暗思必是秦王，遂拱手而立，呼接千秋。馬上二人笑曰：「吾二人殷開山、白顯道也，大王欲接秦王，後面保駕帷幔高坐是也，大王可向前迎之。」李密聽言，捶胸跌腳，滿面羞慚，仰天歎曰：「大丈夫不能自立，屈於人下，受此恥辱，何面目立於天地間乎！」即欲拔劍自刎，王伯當向前急奪之曰：「大王何如此自尋死耶？昔戰國之時，越王勾踐為吳王夫差所敗，棲於會稽山，身請為奴，妻請為妾。夫差赦其死罪。勾踐歸國，乃苦身焦思，臥薪嚐膽，志在復仇。越後十年生聚，十年教訓，一旦興兵，滅了吳國。大王不可因小以失大也。」密曰：「吾亦人傑也，安受此腌臢惡氣？」伯當日：「時勢如此，請大王思之。」
　　此時李密怒氣略息，忽人報曰：「前面風捲出一面黃旗，大書『秦王』二字。今次來者，必是秦王。」密無柰，只得侍於路側。驟然一隊人馬到來，飛旗彩耀，寶駕相連，將跨銀鬃之馬，渾如璧玉麒麟。力士前引，掌扇後隨，史岳、陶武欽依隊有進，王常、丘士尹按轡徐行。四將認得是李密，各在馬上口稱：「大王休怪失禮！」密與數將默然無語，不覺眼淚流下，連聲叫苦。伯當三回五次，只以忍言慰之。
　　原來秦王聽知李密投唐，欲報前仇，帝令李密來接，特地交十將妝作秦王車駕，與密接見，不是秦王，十次羞恥。時馬三保、洛陽史二人排列左右護衛，猶如天王之狀。李密見是秦王，向前告曰：「老拙有失遠迎，殿下勿責。」言未絕，只見秦王認是李密，即咬牙嚼齒，怒髮衝冠，手持寶雕弓，兜滿弓弦，搭上一箭，嚇得密將祖君彥、周臣、王伯當三人俯伏在地，面如土色。密跪在後面，兩手捧住其臉，彷惶戰慄不已。秦王見三人在地下打作一團兒，猶如宿犬之狀，即收其箭，以弓梢指定李密，罵曰：「汝這匹夫逆賊，誰教汝來？本待射汝一箭，報卻縲紲之仇，恐連累了這三人的性命，說我不能容物。暫饒汝的性命，權寄汝這一顆狗頭在頸，想亦只在早晚。」大喝一聲，李密唯唯惶恐而退。秦玉駕入長安。次日，面奏唐帝：「托父王洪福，今擒得薛仁杲、羅宗睺囚在監車，專候聖旨發落。」帝大喜，即令武士擁出，斬於市曹。當日，帝賜秦王金一千兩，銀二千五百兩，蜀錦一千匹，其餘將土皆論功升賞。
　　卻說李密含羞退歸邢府，旦夕坐臥不安，憂形於色，私謂王伯當日：「汝教吾歸唐，深言神堯大德。今見秦王，身若芒刺，令吾坐不安席，如之奈何？」伯當日：「屈身守分，以待天時，不可與命爭也。」當日散去，李密心中轉悶，無計可施。
　　是夜月明，密思昔日如此英雄，獨霸金墉，今日如此受人之制，放聲而哭。忽見一人自外而入，大笑曰：「主上何故如此？有何不決之事，何不與我商議，而自苦也？」視之，乃祖君彥也。
　　密請問之曰：「吾所苦者，受人之制也。」君彥曰：「何不往山東收撫士卒，取王世充如拾芥耳。實取大業於人之下，非大丈夫之志也。」正商議間，一人倏然而入曰：「公等所謀，吾已知之。吾亦隨往，暫助一馬之力。」密大喜，請坐而問之，乃賈閏甫也。三人共議，閏甫曰：「只恐唐帝不肯大王前去。」密曰：「吾有金銀、珠玉、眷屬、士卒在彼以為質，當必不疑。」次日，密入見帝，拜於闕下。帝問其故，答曰：「自投唐後，累荷重恩，未有寸功補報。今山東之眾，皆臣故時麾下素所訓練之人，臣請往其地收而撫之，以助國威，惟陛下察焉。」帝大喜曰：「卿所言極當，既是要去，必須得一將士輔助，以防不測。」密曰：「只消臣之手將王伯當足以獲矣。」帝乃遣伯當與李密同行。
　　當日李密得旨歸府，便收拾鞍馬，乃裹餱糧，以為行計。
　　獨孤公主向前謂密曰：「大王何如此之慌速？似有驚懼之色。」密曰：「吾有一事，非汝所知。」獨孤公主曰：「請問其詳。」密曰：「吾欲背唐而去，只慮汝在此，故吾有憂懼之意。」
　　獨孤曰：「是何言乎？吾兄待汝不簿，極其富貴，有何不足之處，欲往何所？」密曰：「主上恩寵雖厚，汝姪羞我何多？今勢不兩立，特往山東，收集士卒，隨時應變而舉事矣。」獨孤曰：「吾以汝為好人，盡心報國，今日何為此不忠不義之事乎？
　　此等之人，狗彘不食其肉，何可言乎？」即口唾其面，大罵不已。此時李密性如火燄，即拔佩劍對面劈去，獨孤首隨劍落，七竊進出，鮮血淋漓，遍於地下。王伯當日：「大王何故殺死公主？禍即至矣！」密驚曰：「我一時躁暴，事至如此，汝作何計較？與吾謀之。」伯當日：「此事千萬不可漏泄，大王急將左右之人封閉一室，不與往來，作急收拾鞍馬，平明速行。」李密依言。次早天尚未明，密跨銀鬃馬，持點鋼刀，同王伯當隨行六十餘人逕出北門，飛奔而走。
　　北門飛報李密奪門而去，輕騎六十餘人皆望北行。至申時左側，又邢府中人來告知秦王，說李密將獨孤公主殺了。眾臣愕然，一將挺身出曰：「李密殺了公主，背唐而去，必反於山東，是縱虎傷人也。某願將三千鐵騎生擒李密與殿下。」眾視之，乃幽州總管盛彥師也。秦王曰：「此賊背義忘恩，殺姑之仇，如何不報。今去已遠，作急趕去。」於是率領精兵，盡數皆起，並力追趕。三日至馬回川，看看趕上，見李密、伯當在前，相隔不遠，彥師大喝：「李密休走！秦王在此。」李密回頭，果見塵頭起處，一彪人馬來到。上面風吹動秦王軍馬旗號。
　　彥師大喝曰：「汝殺獨孤公主，卻走這裡，吾奉秦王鈞命，特來捉汝。」密曰：「與汝本來無仇，何如此之迫邪？」秦王隨後繼至，罵曰：「匹夫逆賊，尚敢多言！」即在馬上高聲大呼：「王伯當！吾欲射死李密，汝可前來輔吾，免汝一死。」伯當曰：「生為魏公臣，死為魏公鬼，忠臣豈怕死哉！」遂持刀欲戰秦王。秦王大喝一聲，眾軍士弓弩齊發，箭如雨下。伯當急不能戰，捨命抱住李密之身，更不抬頭，百般遮護。可憐李密、伯當並六十餘人，不移時皆死於馬回川行宮山下。密死年六十二歲，武德元年冬十一月也。史官有詩云：
　　李密為君笑霸王，誰知今日疊屍亡。
　　古今多少英雄將，那個忠臣似伯當？
　　麗泉單贊伯當一絕云：
　　世子運機籌，伯當一旦休。
　　心懷安國恨，眉鎖廟堂愁。
　　英氣連霄漢，忠心貫鬥牛。
　　至今魂與魄，猶繞鳳凰樓。
　　李密被盛彥師梟下首級，送入長安。帝大喜，即將李密首級號令四門，將邢府所積金銀絹彩盡賜秦王、彥師二人。密死之後，其將徐世績據守黎陽，未有所屬。帝遣魏徵說之，世績即籍郡縣戶口士馬之數，奉表來降。帝大喜，遂賜姓李，加為左衛大將軍。
　　是年四月，帝大宴群臣，正飲酒間，忽報谷州刺史何如璧表稱報：洛陽王世充累犯邊界，打天谷州附邑，十分危急，作急引兵救援。帝即命秦王率人馬十萬前去抵敵。秦王領命，即調人馬望洛陽進發。正在起行，又哨馬來報：劉武周興兵侵犯邊界，動擾並州，鋒勢甚銳。帝曰：「且教齊王元吉緊守城池，待世民征服王世充，移兵並州，以拒周武。」畢竟還是如何？
　　總批：或稱密似項羽，非也。項興五年霸天下，密連兵數千百戰，不能取東都。始玄感之亂，密首勸取關中；及自立，亦不能一鼓而西，宜其亡也。然禮賢得士，乃田橫之徒歟？賢於陳涉遠矣。意使密不為叛，其雄才亦不能容於世云。
　　 
　　


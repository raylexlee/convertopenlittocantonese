

    
	
		
			第一○三回　　安祿山范陽作反
			　　安祿山本營州柳城胡種，姓康氏。其母阿史德為丕居突厥，禱子於軋犖山。及產，有光照穹廬，鳥獸皆鳴。母以神人所命，遂家於軋葷山。其後父死，隨母改嫁虜將安延偃，故更名安祿山。幼性蹇驕，習俗暴黠，志存攻伐，日事射獵。能臆度人，通六國番語。身體肥大，腹垂過膝，能為胡旋之舞，步走如飛。
　　自開元中從張守圭討奚契丹敗績，守圭奏請斬之，祿山臨刑，呼曰：「大夫欲滅奚契丹，奈何便殺祿山？」乃更執送京師，宰相張九齡批曰：「昔穰苴誅莊賈、孫武斬宮嬪，守圭軍令若行，祿山不宜免死。」帝惜其才，意欲赦之，九齡固爭曰：「失律喪師，不可不誅；且其貌有反相，不殺必為後患。」史官有詩云：
　　知己知人真杰士，先明預曉得心丹。
　　九齡相輔爭天下，曾向長安識祿山。
　　帝曰：「卿勿以晉王夷甫識石勒枉害忠良，若斬此人，非安唐之計也。」帝再三以言論之，九齡指祿山曰：「汝可盡忠報主，勿生異心，若有異心，隨早晚必取汝頭！」祿山喏喏連聲而退。
　　卻說祿山自能巧言令色，阿附人意，人多譽之，由是帝益以為賢，累遷節度之職，輒建大功。至是又入朝面君，帝賜黃金百斤，蜀錦千匹，自後寵待尤厚，謁見無時。忽一日，祿山奏言：「去秋營州蟲食田苗，臣焚香祝天，稱言『臣若操心不正，事君不忠，願使蟲食臣心；若不負神祗，願使蟲散無影。
　　』祝罷不過二日，即有群鳥從北飛來，食蟲立盡。」帝聞奏，深信其忠，遂得出入宮掖。帝指其腹問曰：「此胡腹中何所有？」祿山答曰：「有赤心耳。」一日，宣召入禁，帝與貴妃並坐，祿山先拜貴妃，帝怪而問之，祿山曰：「胡人先母而後父，安敢失禮？」帝不知祿山有顧慕貴妃之意，被其瞞過，益加寵愛。
　　貴妃在後宮，見祿山之來，亦以目送情，乞祿山為養子，因是出入無禁。時帝春秋鼎盛，色慾浸衰，而祿山年富力強，肢體充實，貴妃遂與之私通，情好日密，嘗與貴妃對食，或通宵不出，頗有丑聲著聞於外，帝亦不疑也。或時帝與貴妃共坐，祿山侍側，帝戲指貴妃乳曰：「軟溫新剝雞頭肉。」祿山對曰：「滑膩初凝塞上酥。」貴妃笑曰：「堪笑胡兒只是酥。」帝亦為之大笑。祿山當自稱三百斤，貴妃以錦繡為大襁褓，裹祿山於內，使宮人以彩輿異之。帝聞後宮喧笑，問其故，左右以「貴妃三朝洗祿山兒」對，帝自往觀之，大悅，賜貴妃「洗兒金錢」，時有詩以誚之云：
　　禁宮花發豔陽天，碧眼胡奴日醉眠。
　　不識青巾為世玷，臨朝慨賜洗兒錢。
　　是時，貴妃之兄楊國忠為相，碌碌無所建明，素與祿山不合，仇怨愈深，數言祿山欲反。帝不聽；反擢祿山為平盧、范陽、河東三道節度使，錫爵郡王，兼河北採訪處置使。祿山既兼領三鎮，日益驕恣，自以曩時不拜太子，見帝春秋高邁，頗有內懼；又見武備墮弛，有輕中國之心，以帝待之甚厚，欲俟帝晏駕，然後作亂。正值楊國忠屢言祿山且反，帝又不聽，國忠遂以事激之，欲其速反，以取信於帝，至是祿山決意遂反。
　　其部下驍勇戰士八千餘人，一可當百，周尚莊、孫孝哲為腹心，史思明、安守忠、李歸仁、蔡希德、牛延玠、向潤容、李廷望、崔乾祐、尹子奇、何千年、武令珣、能元浩、田承嗣、田□真、阿史、那承慶為爪牙。
　　時值奏事官自京師還，祿山囗詐為敕書，出示諸將曰：「朝廷今有密旨，令祿山將兵入朝討楊國忠，汝諸將士宜協力相助，如不從者，斬首示眾。」眾士聽聞，愕然相顧，莫敢異言，皆曰：「唯命是從。」於是發所部兵及奚契丹計十五萬反於范陽。遂命賈循守范陽，呂知誨守平盧，高秀岩守大同，閱兵練將，歃血誓眾，引兵而南。但見步騎精銳，煙塵千里。時承平日久，百姓不識兵革，河北州郡望風瓦解。
　　早有人報入長安，帝召宰相謀之，楊國忠曰：「今日反者獨祿山一人而已，將士皆不欲也。不過旬日，必傳首詣行在。」帝以為然，正值安西節度使封常清入朝，帝問以討賊之策，常清對曰：「祿山烏合之眾，其勢不久，請得一人詣東京開府庫、募驍勇之土，挑馬棰渡河，計日取逆胡之首，以獻闕下。」帝聞奏大悅，遂使常清為范陽平盧節度使，直詣東京募兵，旬日之間，得六萬餘人，乃斷河橋，以為守禦之備。
　　卻說祿山軍馬日行五十里，於路劫掠，將來逕取藁城。當山太守顏杲卿慌急召長史袁履謙商議曰：「今日祿山軍到，當復如何？」履謙曰：「祿山遠來，其勢疲敝，宜深溝高壘，不與之戰，以老其師，然後遣人從間道至平原，連六郡之兵，斷祿山歸路，以緩其西入之謀。須得一驍勇之將，從而擊之，此以逸待勞、可全勝矣。」杲卿曰：「誠如是，國家之福也。君可竭力相輔，勿生異志，它日富貴與君共之。」履謙曰：「謹受教，願施一臂之力。」言未絕，翟萬德出而言曰：「大人勿慮，吾觀祿山之兵如弱草耳。親提一旅之師，盡斬其首，懸於軍門，某之願也。」杲卿大喜曰：「吾得君來相助，高枕無憂矣。」杲卿素知萬德勇猛過人，即命為先鋒，結連馮虔、賈深、崔安石、張通幽等共起兵八萬，前來抵敵。
　　卻說祿山兵過雲亭，正逢太守顏杲卿軍馬，兩下擺開陣勢，唐將翟萬德出馬，使開山大斧，賊將何千年出迎。戰不數合，千年敗走，安守忠出馬接戰，又敗，萬德驅兵掩殺，賊兵敗，退去三十餘里，杲卿收兵下寨。
　　卻說安祿山與史思明日：「翟萬德何等人也？」報曰：「只藁城一勇夫耳。」祿山曰：「用何計可擒之？」思明日：「可來日再退二三十里，卻以伏兵勝之。」祿山曰：「顏杲卿乃平原太守真卿之兄也，曾習用兵之要，見此山勢險惡，怎肯追趕？唐兵欲斷吾糧道，吾今有奇計可斬萬德。」遂喚何千年：「可如此而行……」又喚安守忠領計去了。祿山、思明自領前兵一路下鐵蒺藜，外多設鹿角，以為久住之計。未知勝負如何？
　　總評：玄宗不能誅祿山，而反收為養子，污辱宮禁，為天下笑，已不足齒。至楊國忠激之為亂，以取信於上，罪亦浮於叛逆矣。
　　 
　　


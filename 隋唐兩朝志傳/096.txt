

    
	
		
			第九十六回　　李敬業起兵匡復
			　　李敬業，李世績之孫也。當日在柳州，聽知武后廢帝自立，怡然大喜曰：「吾事濟矣。有此機會，不可錯過，何不以恢復為名，舉兵討賊，於中取事，在此一舉，但無助力之人。」暗思中郎將魏思溫，此人素抱大才，亦曾舉謀，今失職在家，怨望已久，以書達之，必來相助，大事定矣。遂修下密書一封，令人星夜齎來見魏思溫。思溫得書開讀，其書曰：武后欺天廢主，人不忍言；立廟追祖，神亦不祐。公今見貶失職已久，如不聽聞，豈丈夫之志哉！敬業今集兵練馬，欲圖掃清王室，未敢輕舉。公先朝舊臣，當乘間圖之，如有驅使，即當奉命。書不盡言，請乞照察。
　　思溫看罷，尋思無計，將書放於幾上，正在沉吟，未及收下，忽駱賓王猝至。賓王素與思溫極厚，逕入裡面坐定，見幾上書封宛然，賓王遂取視之，大駭曰：「汝通賊為亂，吾當出首！」思溫泣拜曰：「君若如此，吾等休矣！」賓王曰：「吾食唐祿，今雖失職，爭敢負之。吾欲助兄一臂之力，共殺武族。」思溫曰：「兄有此心，國之大幸。」賓王曰：「侍中唐之奇、都尉杜求仁是我心腹之人，失職已久，怨望日深，吾令同力討賊，必能順我。」思溫曰：「兄有此心，若得如此，國之大幸也。」正商議間，家童入報，唐之奇、杜求仁相探。思溫曰：「此天助也。」叫賓王室後權避，思溫出接。入坐定，之奇曰：「武氏用事，唐室將危，君懷恨否？」思溫曰：「雖有沖天之志，無翼難飛，空懷怨恨。」杜求仁曰：「可惜無權，若有人舉事，吾必助力，誓殺國賊。」之奇曰：「與國家除邪歸正，死亦無怨。」駱賓王從室後出曰：「汝等欲殺武氏，作滅門事邪？」之奇怒曰：「是何言歟？吾非怕死之人，寧為李氏鬼，不作武氏臣，不似汝賊之無志也。」思溫慌告曰：「吾等正為此事，欲見二公，今天所賜，願必酬矣。」遂出敬業之書令觀之。二公下淚，即取白絹一幅，四人書名押字，歃血為盟，死生不負所約。唐之奇曰：「事不宜遲，可速為之。」眾皆散去。
　　次日，思溫改裝，與四人迳投柳州，來見李敬業。
　　卻說敬業在柳州，朝夕懸望，是日與弟敬猷共議舉兵，遺書思溫已久，不見回報，此事未知下落。敬猷曰：「武氏滋蔓極廣，安能盡誅？倘機不密，必有絕族之禍，兄細詳之。」敬業曰：「汝安知朝廷之大事？」正議間，魏思溫等至。相見已畢，敬業告曰：「今唐帝被廢，武后專權，武諸子弟，佈滿朝廷，為惡害民，天下切齒，志欲匡復，恨力不足耳。知公等朝廷大臣，失職怨望，故奉書來哀告耳。」思溫曰：「吾有心久矣，思無效力之人。既司馬有大志，吾等各施一臂之力。」敬業大喜，置酒張筵。駱賓王曰：「楊州頗有錢糧軍馬，宜先據之，以為霸基。」敬業曰：「汝言正合吾意。」商議已定，遂發矯詔，馳報楊州，先將長史殺之，開其府庫，赦出囚徒，然後召集義兵，豎立白旗一面，上書「忠義」二字。旬日之間，得勝兵十餘萬，復稱嗣聖元年，敬業自稱匡復上將。
　　卻說故太子名賢者，初為太后所廢，徙於巴州，後被將軍丘神績逼賢自殺。時死未久，敬業乃遍求貌似太子者，置於軍中，云太子不死，逃命至此，令敬業等起兵。駱賓王乃作檄文，以達諸郡，檄文曰：李敬業等謹以大義佈告天下：偽臨朝武氏者，人非溫順，地實寒微。昔充太宗下陳，嘗以更衣入侍。洎乎晚節，穢亂春宮。密隱先帝之私，陰圖後廷之嬖。踐元後於翬翟，陷吾君於聚鹿。殺姊屠兄，弒君鴆母，人神所同嫉，天地之所不容。包藏禍心，竊窺神器。君之愛子，幽之於別宮；賊之宗室，委之以重任。一杯之土未乾，六尺之孤何托。試觀今日之域中，竟是誰家之天下？今敬業奉太子賢□□□□兵，誓欲迎立中宗，剿戳諸武，夙興勤王之師，直抵長安闕下，匡復帝室，拯救生靈。檄文到日，各宜知悉。
　　檄文去後，商議進兵之策，李敬猷曰：「今舉大義，必立盟主，眾聽約束，然後進兵。」互相推讓，駱賓王曰：「思溫足智多謀，可為盟主。」思溫再三推讓，眾皆曰：「非公不可為也。」思溫方應允。
　　是日，行至揚州郊外，建白旌黃旗，對天立誓，思溫焚香再拜而言曰：「唐室不幸，武氏專權，廢主自立，淫亂宮闈，天下不平，神人共憤。今思溫等舉興大義，來討武賊，凡在同盟，齊心戮力，以盡臣子之節；倘有背盟違誓者，天人共誅。唐祖有靈，同照肺腑。」
　　誓畢，眾皆歃血為盟。思溫升帳而坐，各施禮罷，兩行列坐。敬業行酒數杯，言曰：「今日既立盟主，各聽調遣，同扶天下，勿以強弱計較。」思溫曰：「汝等推我為盟主，有功必賞，有罪必罰，各宜遵守法度，勿得違犯。」眾皆曰：「惟命是聽。」敬業曰：「吾弟敬猷總督糧草，應付諸營，勿使有缺。」敬猷曰：「謹從兄命。」
　　當日敬業請計，思溫曰：「司馬今以匡復為辭，宜率大眾鼓行而進，宜抵洛陽，則天下知公志在勤王，四面響應矣。」
　　薛仲璋曰：「吾觀金陵乃興王之地，有長江之險，足以為固。
　　不如先取常、潤二州，為定霸之基，然後北向，以圖中原，進無不利，退有所歸，此萬全之策也。」思溫曰：「不然，今山東豪傑以武氏專制，憤惋不平，聞公舉事，皆蒸麥為糧，伸鋤為兵，以俟南軍之至。不乘此勢，以立大功，乃更蓄縮，欲先自謀立巢穴，以為安身之計，則遠近聞之，其誰不解體乎？」
　　敬業聽言，乃領兵先來攻潤州。
　　卻說武后升殿，近臣奏曰：「柳州司馬李敬業謀反，結連朋黨舉兵，意欲犯闕，潤州告急。」太后宣大將軍李孝逸至而問曰：「探馬報來司馬李敬業作亂，起兵欲入長安，今如之何？」孝逸奏曰：「臣盡心竭力，剿除賊寇，以報陛下。若不獲勝，即當萬死。」太后大喜，設宴待之。次日，人報敬業之兵甚急，太后排鸞駕送李孝逸出師。孝逸集諸將聽令，定議先鋒之職。
　　且看舉著誰人？
　　總批：中宗被廢，武后擅權，凡當時陰蓄不臣之志者，咸得以匡復借口。彼魏思溫等皆先朝舊臣，失職已久，見司馬之書，孰不願效一臂之力。作檄文以佈達諸郡，此駱賓王之所為也。太后見之，亦以為大才。如此，而豈可使之流落不偶，蓋其明哉。
　　 
　　


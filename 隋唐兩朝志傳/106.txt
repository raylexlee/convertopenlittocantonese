

    
	
		
			第一○六回　　張巡縛草計取箭
			　　令狐潮遙望中央一簇紅旗，料是張巡，只望紅旗而趕。抹過山腳，紅旗扎住，忽地分開，中央忽見青驄馬一員將，挺槍躍馬，直取令狐潮。大呼曰：「吾乃魏州南霽雲，賊將休走！」令狐潮舉大斧來迎。戰不數合，氣力不加，撥馬回走。霽雲從後趕來，喊聲大舉，兩下兵複合。潮衝出前面，一將截住去路，乃雷萬春也。潮縱橫不得脫，仰天歎曰：「吾今死於此地矣！」忽聽得東南角上喊聲大震，唐兵紛紛亂竄。潮看時，一彪軍殺到，為首賊將紅袍鎧甲，持點鋼槍，乃李歸仁也。歸仁引生力軍大殺一陣，敵住唐兵，令狐潮得脫，收住眾兵，與歸仁遠退五十餘里。巡把軍馬屯在雍丘城中，其城上立起了木柵，分門堅守，防賊人攀緣入城。
　　卻說令狐潮雖敗一陣，人馬眾多，退去三日，復與賊將李懷仙、牛延玠、向潤容領四萬餘眾奄至城下。唐兵大懼，巡曰：「賊兵精銳，彼眾我寡，有輕我之心。今出其不意擊之，彼必驚潰，賊勢小折，然後城可守也。」乃使千人登城，自率千人分為數隊，開門突出。巡全裝披掛，持槍上馬，身先士卒，直衝賊陣。人馬大潰，懷仙等領眾逃回，正值有土人告懷仙曰：「此孤城也，兵不滿百，其勢不久，何以退為？」
　　懷仙聞言大喜。次日，復令人馬洶湧而至，蟻附攻城。巡令軍士將草把灌油點火，投下城去，賊不得上。相持月餘，雷萬春進曰：「城中箭已射盡，如今賊在城下，各門攻打，如之奈何？」巡曰：「汝等勿驚，速與我縛草人數百，盡把黑衣穿在草人身上，黃昏左側，墜下城去。賊人只疑官軍下城，必來攻射，哄彼箭來回射賊眾，此釣龍設餌之計也。」萬春曰：「此計甚妙，可速行之。」巡縛草人三百，並用青布為衣，各執器械，裝束宛然活態，安於城上。是夜一更以後，城上擂鼓吶喊，火炬齊明，一帶人馬擺開。賈賁驚曰：「倘或賊兵扳緣入城，如之奈何？」巡曰：「吾料賊人雖眾，有勇無謀，深夜必不敢入。吾等酌酒取樂，萬無一失。」
　　卻說賊人聽得城上擂鼓吶喊，懷仙盡發弓弩手亂箭射之，箭如雨發。巡叫收拾草人，遍身似釘排草，以數計之，可得三萬餘雙支。比及報知懷仙眾賊，時已天明，不見動靜。眾賊懊悔自責，嗟呀不已。史官有詩贊云：
　　知報君恩不顧身，張巡收箭妙通神。
　　只憑三尺龍泉劍，掃盡強胡萬里程。
　　巡得箭三萬餘只，時賊折箭四五萬。霽雲等稱賀，巡曰：「此乃小術，不足為奇。」霽雲曰：「雖古之孫、吳，不能及也。」卻說張巡在雍丘與賊兵相持六十餘日，大小三百餘戰，帶甲而食，裹瘡復戰。賊將李歸仁謂懷仙曰：「雷萬春在城上，被我等射六箭，都中在他面上，身也不動。初然只說是個草人，後來仔細視之，卻是雷萬春。觀於此人，則主帥令嚴可知。此城用何計破之？」懷仙曰：「吾等只說自己高強，每每欺敵，近見城中把蓬蒿當箭射來，只疑他箭已盡，不曾提防，卻被使計哄了，射傷左眼。看此城實是難取，莫若收拾殘兵東向，與楊潮宗合兵，一齊攻伐如何？」歸仁曰：「此言正合吾意。」
　　遂與令狐潮、向潤容、牛延玠領了人馬潛夜逃去。次日巡知，遣南霽雲領兵追之，獲胡兵二千人而還，軍聲大振，保守雍丘，不在話下。
　　且說郭子儀、李光弼二人還守常山，賊將史思明收拾散卒數萬，隨後繼至。子儀聽知，與眾將商議破敵之策。光弼曰：「逆賊有勇無謀，且按兵勿動，深溝高壘以待之。賊來則守，去則追之；晝則耀兵，夜砍其營，此為上策。」子儀用其計，如此數日，果然賊兵不得休息。子儀曰：「吾觀賊人，今已倦矣，可以出戰。」次日，子儀親自披掛，綽槍上馬，領精兵二萬，與賊戰於嘉山，大破之，斬首四萬級，捕虜千餘人。思明墜馬奔走博陵，李光弼引兵圍之，軍聲大振，於是河北十餘郡，皆殺賊守將而降。
　　卻說安祿山在洛陽，人報郭子儀、李光弼復了十餘郡，心中大懼，乃召高尚、嚴莊責之曰：「汝二人教我反，以為萬全之計，今守潼關數月，不能前進，北路已絕，諸軍四面雲集，萬全何在？」尚、莊聞之大驚，默然無語。田乾真進曰：「大王之言謬矣。自古帝王經營大業，必有勝負，豈能一舉而成、如此之易乎？且尚、莊等皆佐命元勛，一旦絕之，諸將聞知，皆懷驚疑，誰共大王爭取天下邪？」祿山聞言，回嗔喜曰：「非汝斯言，幾陷忠良，以誤大事也。」即置酒酣宴，待之如初，遂議棄洛陽走歸范陽之計。正在猶豫，忽報尹子奇、武令珣、孫孝哲、李延望數人攻陷數郡，又皆來報捷，祿山遂止。
　　卻說玄宗升殿，近臣奏曰：「今有賊將崔乾祐在陝，兵不滿四千，皆老弱之士，不設提備，何不遣一驍將領兵襲之？破賊易矣。」帝從其奏，即遣使催節度使哥舒翰提兵以復陝洛之地。翰入朝見帝曰：「祿山久習用兵，豈肯無備，是必羸師誘敵之計；臣若往戰，正墜其計中耳。且賊遠來，利在速戰；官軍據險，利在堅守。況賊勢日蹙，將有內變，因而乘之，可不戰而擒也。要在成功，何必務速？今諸道徵兵，尚多未集，且請待之。」帝曰：「汝有畏縮之心，故此巧語。果實，何時可破賊邪？」翰曰：「時勢不同，臣盡忠報國，萬死不辭，何敢推托？是時，帝聽楊國忠讒言，以賊方今無備，而翰逗留不進，將失機會，仍遣中使促之。翰不得已。撫膺慟哭，乃引精兵二萬，出關迎敵。未知勝負如何。
　　總評：兵識將意，將識士情，役之而往，如手使指。兵將相習，人自為戰。器械甲仗，皆取於敵，是巡當日之言也。而縛草收箭，特其一斑耳。
　　 
　　


<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　　　奏為密陳大臣信崇邪術，誤國殃民，請旨嚴懲禍首，以遏亂源而救危局，仰祈聖鑒事：竊自拳匪肇亂，甫經月餘，神京震動，四海響應，兵連禍結，牽掣全球，為千古未有之奇事，必釀成千古未有之奇災。昔咸豐年間之發匪捻匪，負嵎十餘年，蹂躪十數省，上溯嘉慶年間之川陝教匪，淪陷三四省，竊據三四載，當時興師振旅，竭中原全力，僅乃克之。至今視之，則前數者為手足之疾，未若拳匪為腹心之疾也。蓋發匪捻匪教匪之亂，上自朝廷，下自閭閻，莫不知其為匪。而今之拳匪，竟有身為大員，謬視為義民，不肯以匪目之者。亦有知其為匪，不敢以匪加之者。無識至此，不特為各國所仇，且為各國所笑。查拳匪揭竿之始，非槍炮之堅利，戰陣之訓練，徒以「扶清滅洋」四字，號召群不逞之徒，烏合肇事，若得一牧令將弁之能者，蕩平之而有餘。前山東撫臣毓賢，養癰於先，直隸總督裕祿，禮迎於後，給以戰具，傅虎以翼。夫「扶清滅洋」四字，試問何從解說？謂我國家二百餘年深恩厚澤，浹於人心，食毛踐土者，思效力馳驅，以答覆載之德，斯可矣。若謂際茲國家多事，時局艱難，草野之民，具有大力，能扶危而為安，扶者傾之對，能扶之即能傾之，其心不可問，其言尤可誅。臣等雖不肖，亦知洋人窟穴內地，誠非中國之利，然必修明內政，慎重邦交，觀釁而動，擇各國中之易與者，一震威稜，用雪積憤。設當外寇入犯時，有能奮發忠義，為滅此朝食之謀，臣等無論其力量何如，要不敢不服其氣概。今朝廷方與各國講信修睦，忽創滅洋之說，是謂橫挑邊釁，以天下為兒戲。且所滅之洋，指在中國之洋人而言，抑括五洲之洋人而言？僅滅在中國之洋人，不能禁其續至。若盡滅五洲各國之洋人，則洋人之多於華人，奚啻十倍？其能盡滅與否，不待智者知之。不料毓賢、裕祿，為封疆大吏，識不及此。裕祿且招攬拳匪頭目，待如上賓，鄉里無賴棍徒，聚千百人，持義和團三字名帖，即可身入衙署，與該督分庭抗禮，不亦輕朝廷羞當世士耶？靜海縣之拳匪張德成、曹福田、韓以禮、文霸之、王德成等，皆平日武斷鄉曲，蔑視官長，聚眾滋事之棍徒，為地方巨害，其名久著，土人莫不知之，即京師之人，亦莫不知之。該督公然入諸奏報，加以考語，為錄用地步，欺君罔上，莫此為甚。又裕祿奏稱：「五月二十夜戌刻，洋人索取大沽炮臺屯兵，提督羅榮光，堅卻不允，相持至丑刻，洋人竟先開炮攻取，該提督竭力抵禦，擊壞洋人停泊輪船二艘。二十二日，紫竹林洋兵分路出戰，我軍隨處截堵，義和團分起助戰，合力痛擊，焚毀租界洋房不少。」臣詢由津來京避難之人，僉謂擊沉洋船，焚毀洋房，實屬並無其事。而我軍及拳匪，被洋兵擊斃者，不下數萬人，異口同聲，決非謠傳之訛。甚有謂：「二十日洋人攻擊大沽炮臺，係裕祿令拳匪攻紫竹林先行挑釁」等語。此說或者眾怨攸歸，未可盡信，而誑報軍情，竟與提督董福祥，詐稱使館洋人，焚殺淨盡，如出一轍。董福祥本係甘肅土匪，窮迫投誠，隨營戰力，積有微勞，蒙朝廷不次之擢，得有今職，應如何束身自愛，仰答高厚鴻慈？乃比匪為奸，形同寇賊，跡其狂悖之狀，不但辜負天恩，益恐狼子野心，或生他患。裕祿屢任兼圻，非董福祥武員可比，而竟昏憒乃爾，令人不可思議。要皆希合在廷諸臣謬見，誤為我皇太后皇上聖意所在，遂各倒行逆施，肆無忌憚，是皆在廷諸臣欺飾錮蔽，有以召之也。大學士徐桐，索性糊塗，罔識利害；軍機大臣恊辦大學士剛毅，比奸阿匪，頑固性成；軍機大臣禮部尚書啟秀，膠執己見，愚而自用；軍機大臣刑部尚書趙舒翹，居心狡獪，工於逢迎。當拳匪甫入京師之時，仰蒙召見王公以下，內外臣工，垂詢剿撫之策。臣等有以團民非義民，不可恃以禦敵，無故不可輕與各國開釁之說進者。徐桐、剛毅等，竟敢於皇太后皇上之前，面斥為逆說。夫使十萬橫磨劍，果足制敵，臣等凡有血氣，何嘗不欲聚彼族而殲旃。否則自誤以誤國，其逆恐不在臣等也。五月間，剛毅、趙舒翹奉旨前往涿州，解散拳匪，該匪勒令跪香，語多誣妄。趙舒翹明知其妄，語其隨員人等，則太息痛恨，終以剛毅信有邪術，不敢立異，僅出告示數百紙，含糊了事，以業經解散覆命。既解散矣，何以群匪如毛，不勝獮薙？似此任意妄奏，朝廷盍一詰責之乎？近日天津被陷，洋兵節節進逼，曾無拳匪能以邪術阻令前進，誠恐旬日之間，勢將直撲京師。萬一九廟震驚，兆民塗炭，爾等作何景象？臣等設想及之，悲來填膺，而徐桐、剛毅等，談笑漏舟之中，晏然自得，一若仍以拳匪可作長城之恃，盈廷惘惘，如醉如癡。親而天潢貴冑，尊而師保樞密，大半尊奉拳匪，神而明之。甚至王公府第，聞亦設有拳壇，拳匪愚矣，更以愚徐桐、剛毅等。徐桐、剛毅等愚矣，更以愚王公。是徐桐、剛毅等，實為釀禍之樞紐，若非皇太后皇上，立將首先袒護拳匪之大臣，明正其罪，上伸國法，恐廷臣僉為拳匪所惑，疆臣之希合者，接踵而起，又不止毓賢、裕祿數人。國朝數百年宗社，將任謬妄諸臣，輕信拳匪，為孤注之一擲，何以仰答列祖列宗在天之靈？臣等愚謂時止今日，間不容髮，非痛剿拳匪，無詞以止洋兵。非誅袒護拳匪之大臣，不足以剿拳匪。方匪初起時，何嘗敢抗旨辱官，毀壞官物？亦何敢持械焚劫，殺戮平民？自徐桐、剛毅等稱為義民，拳匪之勢益張，愚民之惑滋甚，無賴之聚愈眾。使去歲毓賢能力剿該匪，斷不至為蔓延直隸，使今春裕祿能認真防堵，該匪亦不至闌入京師。使徐桐、剛毅等，不加以義民之稱，該匪尚不敢大肆焚掠殺戮之慘。推原禍首，罪有攸歸，應請旨將徐桐、剛毅、趙舒翹、啟秀、裕祿、董福祥、毓賢，先治以重典，其餘袒護拳匪，與徐桐、剛毅等謬妄相若者，一律治以應得之罪。不得援議親議貴，為之末減，庶各國恍然於從前縱匪肇釁，皆謬妄諸臣所為，並非朝廷本意。棄仇尋好，宗社無恙，然後誅臣等以謝徐桐、剛毅諸臣。臣等雖死，當含笑入地。無任流涕具陳，不勝痛憤惶迫之至，伏乞皇太后皇上聖鑒！
    </voice>
</speak>

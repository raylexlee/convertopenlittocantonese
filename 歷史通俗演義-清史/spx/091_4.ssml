<speak version="1.0" xmlns="http://www.w3.org/2001/10/synthesis" xml:lang="zh-HK">
    
    <voice name="zh-HK-WanLungNeural">
        <break time="100ms" />　　中外議和，訂約十二款，不必一一推究利弊，即此四百五十兆之賠款，已足亡中國而有餘。原約賠款計四百五十兆兩，分三十九年償清，息四釐，子母並計，不啻千兆。此千兆巨款，盡由中國人負擔，以二三權貴之頑固昏謬，釀成莫大巨禍，以致四萬萬人民，俱凋瘵捐瘠，千載以後，不能不歎息痛恨於若輩也。載漪以下，黜戮有差，其實萬死不足蔽辜。閹豎李蓮英，且安然無恙。孔子言婦人為難養，況可使之屢次臨朝，庇護此肉不足食之狐鼠耶？迨回鑾以後，不能悔過圖強，且反欲援五餌三表之計，駕馭洋人。當時賈長沙猶徒托空言，無當實用，況如近今之外洋各國，其智識遠出匈奴上乎？至如裕家二女之入園，本屬無關得失，但就微論著，可見慈禧后之心，無非為便嬖使令起見。國已危矣，臥薪嚐膽且不暇，尚愛他人之希旨承顏，自圖快活耶？德菱姊妹，尚有學問，非李蓮英妹比，故未聞有濁亂宮禁之弊，否則不入嬖幸傳者幾希。
    </voice>
</speak>


			　　卻說唐高祖升殿，文武百官朝罷，使臣奏上秦王平復高墌，收降仁杲表章。高祖得秦王捷音大悅，與群臣會議，使刑國公李密往迎世民。敕下李密府中，密即領命，與王伯當等離了京師，逕至涇州地界。前面人報：「秦王大軍已到。」密即停驂道旁，遣人將高祖敕書齎與秦王。使人去不多時，只見金鼓齊鳴，旌旗展揚。密遙見人馬隊伍嚴整，繩然不亂。秦王自坐車中，左右親隨將佐不計其數。密往昔自恃其智略功名，見唐主猶有傲色，及見世民，不覺驚服，私謂王伯當曰：「真英主也！不如是，何以定禍亂乎！」秦王車駕已近，密下車迎候。人報知秦王，秦王亦出車相見驛道。二人握手極歡，世民曰：「有勞叔父車駕至此，姪之過也。」密曰：「君命召，有不俟駕！英姪有如此威風，寧以候迎為勞哉！」世民請密登車。大小三軍依次望京師回。眾軍屯紮城外。

　　次日，秦王入朝見高祖，具上獻俘之表，高祖大喜，慰勞曰：「往者罪討仁杲，新軍挫衄。孤以遠方悍逆，難即克復。卿言務使奏凱而還。寡人以此言難合。未度今已獻俘，叛黨膽落。有志者事竟成也。」秦王拜賀曰：「仁杲播亂，乘天厭人怒之時，干戈一出，逆黨計窮。使臣獲建奇功，皆仗陛下之洪福也。」高祖召仁杲來見。仁杲拜伏階下。高祖曰：「聞卿嘗磔人於火，割以啖之，又取人倒懸，以酢注鼻。此何等刑也？」仁杲曰：「逆叛不服，有違號令者，以此刑處之。」高祖怒曰：「爾拒違君命，暴師經年，豈不是逆叛者耶？」下旨：以仁杲及酋黨皆棄市。不移時，金瓜武士將仁杲推出午門，監斬官俱戮之於長安市，取首級回報。

　　綱目斷云：光武待劉盆子以不死，蓋以既受其降，則不可得而殺之也。薛仁杲以盜賊竊據土宇，罪固當誅，然上書仁杲出降，下書斬仁杲於市，則唐人未免為殺降，而仁杲之罪否，則有所未暇問也。

　　卻說高祖已斬了薛仁杲，將首級號令示眾。復劉文靜爵邑，授民部尚書、陝東道行台左僕射。又復殷開山官爵，設筵宴，重享勞將士，謂群臣曰：「諸公共相翊載，以成帝業。若天下承平，可共保富貴。使王世充得志，公輩豈有種乎？如仁杲君臣，豈不可以為鑒乎！」眾皆曰：「誠如聖諭。」高祖又曰：「天下諸侯，有鯁王命未服者，諸君宜條陳開奏。」李密曰：「臣舊將徐世勣，據臣舊境，未有所屬。陛下宜遣使召之。」高祖曰：「孤聞世勣為公守領舊地。未得公命，恐其不來也。」密曰：「與臣同歸關中者魏徵，此人如往，世勣必承命。縱自不至，亦有書致陛下。」高祖大悅，即封魏徵為秘書丞，往召世勣，仍令安集山東諸路。

　　魏徵受了官職，領敕書，離長安，逕從山東路來，安撫諸州皆下之。乘傳至黎陽，遣人報入城中。世勣聞知，即出城迎接魏徵。入府中坐定，魏徵因言：「久違足下，一向入關，與舊主歸命唐主。那時，公為守臣，徵為降臣。一守一降，公論難滅。然而唐主、秦王平昔豁達大量，終為太平天子也。吾等所依，亦不失人。今唐主特遣徵來召足下，共扶唐室。公肯從命乎？」世勣曰：「舊主既歸，吾將何往？亦當詣降矣。」遂款留魏徵於府中。次日，世勣與長史郭孝恪議曰：「此民眾、土地，皆魏公有也。今魏徵承詔來召，吾若獻之，是利主之敗，自為功以邀富貴也。吾實恥之。今宜籍郡縣戶口士馬之數，以啟魏公，使自獻於唐主。」孝恪然之。因曰：「誰可以往？」世勣曰：「此行非公不可。」孝恪慨然許諾。世勣乃取庫中圖籍付與孝恪。孝恪離了黎陽，逕詣長安，來見唐主。唐主設朝，使臣奏知郭孝恪為徐世勣來覆命。唐主怪世勣無表，問於孝恪。孝恪曰：「舊主李密已歸陛下。守臣徐世勣不敢自專。付臣以圖籍、戶口、士馬，獻與舊主，以呈陛下。」唐主既而聞之，歎曰：「世勣不背德，不邀功，真純臣也！」賜姓李氏，復使孝恪齎詔，封黎州總管，授孝恪為宋州刺史，仍與世勣經營虎牢。孝恪領詔，回至黎陽，見世勣，具說唐主盛德及授封之事。世勣大喜，遂與孝恪等決計西向。

　　卻說李密將世勣獻來黎陽等處戶口、士馬之數。獻與唐主。遇京師當大朝、會集天下官員。唐主以李密為諸侯最，命其典同進食，居光祿職。密甚不悅。及進見百僚，密深恥之。朝罷，密退以告王伯當曰：「往在洛口，嘗欲以崔君賢為光祿，不意身今為此。且自與翟讓起兵以來，部領精騎四十萬，橫行天下，誰不畏威。未度少屈，歸命關中，意欲得國土榮封，顯著諸侯，今又不然。焉得以卑職辱我於朝廷！此恨實難忘也。」伯當曰：「天下事，在公度內耳。倘有所為，伯當唯命是從。」密曰：「若在京師，事終難成。須求出外，方可以遠圖。」眾皆然之。次日，李密奏於唐主曰：「臣蒙榮寵，曾無報效。山東之眾，皆臣故時麾下。請往收之。憑藉國威，取世充如拾草芥耳。」唐主允其奏。裴寂曰：「李密為人反覆無常，自歸陛下，朝會嘗有不足意。只宜拘留京師，授以散職則可。陛下若遣之將兵於外，正如縱虎歸山，放鳥入林，悔之莫能及矣。」唐主曰：「孤以誠心待人，密寧背我哉？」不聽。密又請賈閏甫偕行，唐主許之。又引升御榻，飲勞甚厚。以王伯當為副而遣之。李密辭唐主，與王伯當、賈閏甫等出離長安，往山東去訖。秦王聽得李密離了京師，入見唐主曰：「陛下遣李密收撫山東，正中其計矣。密狡猾好反，若縱之去，必生後患。陛下可急遣人召回。」唐主曰：「詔令已下，復遣追返，何以示信於天下？」不允其請，仍令諸臣進隋守職者以聞，備例旌表。近臣奏：「河東守將堯君素，拒城不下。」唐主聞奏，即以秦王為陝東大行台，蒲州及河北兵馬，並受節制，前往招撫堯君素。臨行，唐主手敕曰：「若軍到日，不許乘人之厄而失其義。候從容待之。」秦王得旨，離了京師，引兵直趨河東。

　　卻說堯君素守河東，又聽的唐軍來到。一邊遣人求救鄰郡，一邊率眾上城拒守。秦王遣獨孤懷恩領兵攻之，不下。使人招之，又不肯降。相持日久。秦王領大兵到，圍其城，猶似冰山鐵壁，內外音信不通。君素於軍中造木鵝，係上表文，於鵝頷內封固堅漆，外面妝點宛然與鵝無異，放在黃河，順水浮流，至河陽，有守卒得之，奏達東都。時東都事迫，不得遣兵來救。君素屢望不報，城中危殆。秦王度君素勢力已窮，令人取其妻李氏招之。李氏領命，於城下語其夫曰：「秦王遣妾來諭夫主：今隋國祚已絕，天命屬唐，四海歸心。夫君何自苦如此？若實秉忠誠，不肯納降，妾死於夫主之前足矣。」君素曰：「天下名義，非爾婦人所知。」言畢，哽咽流涕，引蒲雕弓，只一箭，李氏應弦而倒。後人有詩贊曰：

　　拒守孤城志節堅，每觀遺史淚潸然。堯君未畫麒麟閣，李氏花顏委九泉。

　　人報知秦王，秦王嗟呀不已。因下令軍中，用緩攻之。君素志在守死，每言及國家，未嘗不歔欷，謂將士曰：「吾大義不得不死。必若隋祚永終，天命有屬，自當斷頭以付諸君，持取富貴。今城池甚固，倉儲豐備，大事猶未可知。爾眾不可有生異心也。」王行本曰：「將軍守職堅固，我等願共死王事，以成將軍志耳。豈有橫生心耶？」秦王圍困日久，既而城中食盡。左右密謀殺君素以降。別將王行本知之，即誅作亂者，復乘城拒守。懷恩以君素已死報知秦王。秦王謂將佐曰：「君素之忠義，與河海以爭流，共竹鬆而俱茂。實可欽也。眾將亦可稱羨。」秦王遣使奏上唐主。高祖頒詔旌之，曰：「桀犬吠堯，有乖倒戈之志；疾風勁草，實表歲寒之心。」仍敕秦王班師，徇撫幽州等郡，獨孤懷恩守圍蒲坂。秦王得旨，下令大小三軍拔寨，離了河東，迤邐從幽州路回。將近幽州地界，屯紮大營。秦王遣人持招安詔書，進入幽州城來。

　　守鎮幽州者，乃隋臣羅藝。初，宇文化及弒帝篡位，知其雄略，差使命召羅藝。羅藝怒曰：「我為隋臣，寧有從賊而為叛逆乎？」乃斬其使，為煬帝發喪，哭臨三日。時夏主竇建德、北主高開道，各遣使招之。羅藝與部下司馬溫彥博、薛萬徹、其弟萬均議曰：「二子皆劇賊耳，不足與共功名。爾眾人有何高見？」彥博曰：「吾聞唐主李淵，其子秦王世民，有堯舜之仁，禹、湯之德，溫恭而履度，寬裕而養衝。如玉韞石，虹霓憑乎山川，及雲昇天，龍澤沛乎宇宙。神民悅豫，內外服寧。誠治世撥亂之主也。依我等所度，莫若歸唐，可保善後計矣。」羅藝大悅曰：「唐之秦王，真吾主也。」遂與漁陽、上谷諸郡，皆納款於秦王。人報知秦王：「羅藝遣人獻降書。」秦王甚喜，即具表上奏高祖。高祖聞奏，龍顏大悅，遣使命齎璽書、印綬，詣秦王軍中，拜封羅藝為本州總管，封溫彥博為中書侍郎，其兄溫大雅為黃門侍郎。其將薛萬徹、萬均皆授以官爵。秦王領高祖詔書，報入幽州，授封羅藝。羅藝引吏民出郭迎接秦王，入進府中。羅藝等拜伏階下。世民以溫言撫慰，宣佈高祖授封之意。羅藝眾人受了官職。秦王招安已畢，次日帥大軍離幽州，逕回長安，不在話下。




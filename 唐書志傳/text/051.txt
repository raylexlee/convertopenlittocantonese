
			　　張瑾見胡兵勢大，急揮軍殺回，迎頭正遇虜將吟麻裡，手執銅刀，跨黃鬃馬，大叫：「唐將下馬投降！」張瑾更不打話，與麻裡交鋒。戰殺數合，頡利人馬兩下夾攻，唐兵大敗，死者不計其數。張瑾勒馬，刺斜殺出。遇溫彥博一支軍馬到，彥博曰：「虜賊甚眾，可往朔州奔走。」張瑾即引殘兵，與彥博往朔州而走。未十里，忽前面征塵競起，殺氣沖天，唐兵大驚，乃胡將塔察兒也，當頭攔住。張瑾奮激，衝開血路走出。彥博人馬困乏，被察兒只一合，捉歸本陣。餘眾盡被殺之。

　　是時司馬雄守豳州，聞知唐師戰沒，亦墜城而死。突厥攻入豳州，部落執彥博請功。頡利以彥博職在內府，因問之曰：「唐主置都關中，糧草虛實何如？」彥博曰：「關中兵糧有十年之陳腐，兵甲侍衛，內外龍盤虎踞，非爾國所知。」頡利曰：「今若肯降，重封汝之官也。」彥博曰：「吾堂堂天朝之臣，豈肯降汝夷狄哉！若殺即殺，決不降也。」頡利怒，欲殺之。塔察兒曰：「大王留之勿遣則可。如即殺之，結仇於中國必深，誠非利矣。」頡利依其說，將彥博遷於陰山，使人監禁之。此時頡利將豳州糧食、庫藏積聚，並民間女子，掠之一空而去。

　　消息傳入長安，高祖知的大驚，謂侍臣曰：「突厥貪婪無厭，朕若不親征之，是示弱於中國矣。」眾臣皆奏，以為：「夷狄之地水草不生，大駕若啟行，軍民困弊，非所以重國體也。陛下正（止）須遣大將討之足矣，何勞聖躬自冒鋒鏑？」秦王亦奏曰：「突厥無信義，臣必為陛下擒之。」高祖曰：「外患經年不止，非惟一突厥哉。今洛陽形勝之地，朕將擇日令汝鎮守，以御外夷。」秦王謝辭而退。建成聞此消息，遣人召元吉至，相議曰：「上欲以洛陽封秦王。若使得此地，是唐有二天子也。不如先謀之，以絕後患。」元吉曰：「吾有一計，使秦王死於頃刻之間。」建成曰：「弟有何策？願聞之。」元吉曰：「太子可密差人遞書與秦王，只說一向思想手足之情，欲在府中一敘。秦王見召，決然赴席。酒內下鴆，因而藥死。卻奏知皇上，只說秦王因飲酒中症薨逝。可以瞞過內外。除此一害，卻說（一收）僚屬，掌秦府軍，則權勢自重，太子之位難動搖矣。」建成曰：「此計甚妙。」隨召親信吏張學，將書去請秦王。

　　卻說秦王正在府與眾謀士議國計，忽報：「太子令人遞書至。」秦王召入，張學呈進太子請書。秦王看畢大喜，即欲與來人赴席。忽一人進曰：「大王此去必有大災。」眾視之，乃行台郎中房玄齡也，進前曰：「昨聞大王有封洛陽之命，太子、齊王必懷不平。今請赴席，必有奸謀。」故使勿往。世民曰：「骨肉至親，豈有陷害之事？汝不必多疑。」尉遲敬德曰：「仁智宮之謀，非大王預防，其有骨肉之親乎？筵無好筵，不可遽往。」秦王曰：「不然。太子與吾乃手足弟兄。況今上是吾之父也，豈有謀害之意。如若不往，愈見疏矣。」遂不聽眾人之諫，逕隨張學赴席。秦王去後，其部屬相議曰：「主人有難，各人齊心保之。」秦叔寶曰：「吾以精壯隨侍。如有反意，即誅太子，以除禍根。」玄齡曰：「公先往體虛實。吾又有人接應。」叔寶引壯軍二百去訖。著程知節於太子府後潛伏，候有動靜，從內抄出。秦府官屬，各準備迎候，不在話下。

　　卻說太子建成、齊王元吉，吩咐甲士埋伏兩廊，下令護軍宇文寶行酒，以防秦王隨侍。府中擺列筵席十分齊整，專候秦王來到。建成此謀，無人知之，惟元吉記室參軍榮九思知的，為詩刺之曰：「冊旨飾成慶，玉帛雲禮諸。」元吉見之不悟。又有典簽裴宣儼亦知此謀，力勸元吉莫行，元吉不聽。恐宣儼事泄，鴆殺之。自是人莫敢言，任從齊王裝下此計較矣。靜軒周先生有詩斷云：骨肉相殘何太惡，君臣恩義總乖張。奸謀徒矣成禍阱，蹀（喋）血宮庭最可傷！忽報：「秦王已到。」太子降階迎接，笑容可掬，乃曰：「吾弟膺兵戎之寄，經年在外，未嘗敘手足一日之歡。今幸四方平定，正是兄弟團圞之時。今得即來，實慰渴想也。」秦王喜而稱謝，進後堂與齊王一同相見畢，左右即抬進筵席，各依次序坐定。酒至數巡，齊王以目送情，令心腹近侍斟酒。先斟一杯進太子，次斟一杯與秦王。

　　秦王接過酒，杯中穢氣衝逼，甚疑怪之，知酒中有毒，遂佯暴疾，咯血數升，曰：「弟不勝酒力，乞告歸。」齊王擊盞為號，令宇文寶近前殺之。時文寶亦醉，正待攬衣而進，忽府外秦叔寶帶劍擁盾徑入。把門軍意要阻攔。怎當秦瓊力大，將把門軍士都撞倒，直進到後堂，披帷而入。見秦王顏容不常，即挾之而出。齊王等皆失色，呼甲士追捉，宇文寶乘醉持劍後襲，將及府門外，叔寶大喝一聲，斬下首級，擲入府中。伏兵各面面相覷，不敢近前。比及元吉自出追之，程知節從後巷門跳出，劈開鎖鑰，與叔寶一齊保回秦府去了。建成見謀不就，懊悔無及。且看後來如何。
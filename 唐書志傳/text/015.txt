
			　　卻說宇文化及與其黨商議去就之計，德戡曰：「江都從駕軍民思歸久矣，丞相正宜復還京師，以從人望。」化及然之，即擁兵一十餘萬，西還關中。軍民大悅。次日，宇文化及與眾臣兵起，前後擺列盡用煬帝車輦儀仗。以少主浩付尚書省，令衛士守之。遣使取其蓋，敕百官不復朝參。將六宮采女、各庫珍寶貨物，盡數起行。化及大軍離了江都，望長安進發。在路途間，則令軍士搶人家車牛。遇濟川河，令奪客商船隻。及見後宮嬪妃數多，庫藏寶物沉重，又奪手下將士驢馬車牛，裝載宮娥采女、珍珠寶貝、金銀緞帛。軍士戈甲行裝，使其自負。道路﹪遠，軍士疲劇，皆起怨心。至顯福宮，虎賁郎將麥孟才等與折衝郎將沈光謀曰：「吾儕受先帝厚恩，今俯首事仇，何面目視息世間哉！吾必欲殺之，死無所恨！」光泣曰：「是所望於將軍也。」乃與孟才糾合恩舊，帥所將數千人，將以晨襲化及。二人準備停當，人報知化及。化及怒曰：「此死不盡人耳。」鄧令張汝和率五千軍圍了孟才、沈光宅。孟才知謀泄，率眾從內殺出，被汝和迎頭一刀斬之。沈光被眾軍亂殺死。麾下皆鬥死，無一降者。時義寧二年四月也。

　　雪航先生讀史至此，有詩贊云：隋主荒亡酒色迷，公卿緘口欠支持。堪憐效職雙忠士，顯福宮前血染衣。

　　宇文化及殺了麥孟才、沈光，遂發大軍前到彭城。司馬德戡謂趙行樞曰：「我等今日皆被足下所誤，明日身家必致慘夷。」行樞曰：「君為何發此言？」德戡曰：「當時煬帝不仁，天下離亂，英雄並起，故為下民誅其無道，欲求撥亂之主，必得英賢而立之。今所推宇文化及者，乃愚暗平常人耳，而立之為主，今臨邊上，盡用小人，六軍扼怨。他日諸侯舉兵討叛，其人必敗。眾軍身何所歸乎？」行樞曰：「諸公勿憂。此事盡在我等。來日聚集眾人定議，廢之何難？」德戡遂與諸將密謀殺化及。人報知化及。化及大驚曰：「賊黨敢自為亂！」即命心腹驍果數百人，伏兵於軍前，候德戡等入，就而擒之。化及準備停當。次日趙行樞等方入轅門，未及進見，被伏兵一齊向前，將德戡、趙行樞俱執了，押至化及帳下。化及問曰：「我與你輩共誅無道，以圖天下。如其事成，使若等子孫俱受富貴。今日大位未正，諸軍未及封爵，且在途間，何得起此意欲害我耶？」德戡曰：「本殺昏主蓋因淫亂無度，苦虐下民，故為眾而殺之，乃選明主與眾人造福。今推足下，殘暴尤甚，群下皆怨，並起廢立之議。我等不得已而從之也。」化及大怒殺之，並其黨趙行樞、元禮、裴虔通、令狐行達一十餘人。靜軒讀史至此，有詩歎云：

　　謀弒當時志已同，宮中冤苦逐西風。休言上帝無昭執，血濺彭城滿地紅。

　　時李密據鞏洛，以拒西路。化及知將士離怨，皆無鬥志，不敢望西行。引兵入東郡。通守王軌以城降之。化及大兵到於魏縣屯紮，與諸將陳智略、張章仁、王鐵佛、劉汝和、張敬、黃安等議，欲殺少帝浩而自立。張敬曰：「主上被弒未及數月，少主仁愛且無過惡，主公欲又行殘忍，恐難以服天下也。」化及曰：「古人云：『千日為臣，不如一日為君。』今時勢如此，更何惜其名乎？」遂用藥酒與少帝飲。少帝仰天大哭數聲，守備者無不流涕。少帝不得已，接過藥酒飲下。須臾，七孔中迸流鮮血而死。化及毒死少帝，即皇帝位於魏縣，國號許。是日百官朝賀。化及各加封贈畢，令御史臣作冊文，陳其美政，掩其惡跡，移檄於諸郡。

　　且說隋恭帝聽的宇文化及毒死少帝於魏縣，自立為帝，建國稱號，與群臣商議，欲禪位於唐王，恐唐王再辭。御史程理奏曰：「禪位實天下大事，人民社稷所繫。昔堯、舜推位，叮嚀告戒，各有訓辭。今陛下欲讓國於唐王，可在南郊築一台，名曰『受禪台』。躬領公卿百僚，明白推讓，略仿唐虞之法，則陛下子孫世世必蒙唐恩矣。唐王見陛下致實意，不容不行耳。」恭帝從其議，遣太史卜地築台於長安城南郊，上列五方旗幟，按九宮星曜，鋪張華麗之物，極其齊備。五月某日，恭帝以台成，自親率百官，文臣、武將各前後擺列，出城至台前伺候。遣使命來詔唐王。唐王與眾將議曰：「天下未定而先受禪位，何以服群下？」裴寂曰：「昔日三皇五帝互相推讓。無德讓有德，古今盛典。主公勿固辭。」唐王曰：「若竟行之，恐天下不能逃纂逆之名。」劉文靜曰：「國家興廢，自古有之。今隋失德，子孫懦弱，故禪位與主公，以安海宇。主公正宜順天應人。」恭帝復遣使命來催。以下將佐皆以言勸之。

　　唐王難阻眾意，只得隨命出長安城，至南郊拜見恭帝。恭帝用溫言撫諭，具以讓國之意。唐王曰：「臣在長安，本御外侮，用盡臣節，非敢有他志。今欲以位推臣，臣置陛下於何地？」恭帝曰：「吾隋氣運止此。值群雄搖攘之秋，卿秉政以來，民心已快。今日寡人禪位與公，為天下故也，非一人所私。卿勿固辭。」恭帝即令眾官扶唐王登台。恭帝親捧玉璽，以與唐王。唐王既受命，台下眾臣跪聽讀詔。唐王記室溫大雅揚聲讀云：

　　維有隋義寧二年五月乙已朔二十日甲子，皇帝臣某，敢昭告於昊天上帝：伏以生人以來，樹之司牧，眷命所矚，謂之大寶。曆數弗在，罔或偷安。故舜、禹至公揖讓，而興虞、夏；湯、武兼濟干戈，以定殷、周。事乃殊途，功成一致。後人創業，咸取則焉。臣恭承家慶，世祿降及，曰祖曰考，累功累德，賜履參墟，建候唐社，地居戚里，門號公宮，丕緒隆基，足為榮矣。但有隋爽德，屬饜大業，飢饉、師旅，民怨咨咨，謫見咎徵，昭於玄鑒，備聞卑聽所不忍言。臣恭守晉陽，馳心魏闕，被首濡足，拯溺救焚，大舉義兵，式寧區宇，徵要荒之辮發，輯兆庶之離心，誓以捐軀，救茲人命。指陳喪亂，期之久安，有功繼世，無希九五。惟身與子竭誠盡力，率先鋒鏑，誓以無貳；載蒙弘誘，克濟艱難，電掃風驅，廓清天邑。傳檄而定岷、峨，拱手而平關、隴，西戎即敘，東夷底定。非啟非替，孰能茲速？尊位世嫡，翊奉宗隋，戮力輔政，無虧臣節。值鼎祚雲革，天祿告移，謳歌獄訟，聿來唐邸，人符神瑞，輻湊微躬，遠近宅心華夷請命，少帝知期運已去，大命有適，遜位而禪若隋之初，讓德不嗣群臣逼請。今六宗乏祀，七政未齊，罪有所歸，恐當天譴，請因吉日，設壇告類，祗畏上帝，惠茲下民，翼子謀孫，罔敢愆德，則小則大，無惑無違。對越鴻休，伏深慚懼。謹遣太尉某，用薦告之禮。瑞冊蒼璧，香萁明來，嘉疏禋祀於皇皇后帝，明靈降享。

　　溫大雅讀詔已畢，受八般大禮。劉文靜率公卿行大禮罷，仍改義寧為武德元年，大赦天下，國號大唐，推五運為士德，色尚黃。程理曰：「天無二日，民無二王。陛下可封隋帝為公，以示厚德。」唐王遽不忍，群臣皆以為宜。唐主始從之，廢隋帝侑為酅國公，而選用其宗室。詔曰：

　　近世以來，時運遷革，前代親族，莫不誅夷。興亡之效，豈伊人力！其隋蔡王智積等，子孫並付所司，量才選用。

　　范氏曰：商之孫子侯服於周，誅其罪人之身，而立其子，天下公義也。況宗族乎？高祖始即位而錄隋子孫。由漢以來，最為忠厚。其享國長世，宜哉。

　　是年五月，隋趙王侗聞煬帝凶問，即稱皇帝於東都，號元曰皇泰元年。六月，高祖追尊皇高祖熙曰宣簡公；皇曾祖天賜曰懿王；皇祖虔曰景皇帝，廟號太祖；皇考昺曰元皇帝，廟號世祖，妣皆為後；諡妃竇氏曰穆皇后。每歲祀昊天上帝、皇地祗、神州地祗。以景帝配祀上帝，明堂以元帝配。立世子建成為皇太子；世民為秦王，仍兼尚書令；元吉為齊王；裴寂為右僕射、知政事；劉文靜為納言；竇威、蕭瑀為內史令。其餘不能盡示。

　　綱目斷云：觀高祖之得天下，大抵出於秦王也。使無秦王，高祖且不得安其祿位，保其身家，況有天下之大哉？高祖有言：「今日破家滅軀亦由汝，化家為國亦由汝。」是則唐三百年之基業，肇於秦王。其當有天下，無疑也。高祖於是時，盍召建成，明諭以其基業所由興之敵，非世民無以有今日，俾其明白推讓，則建成有讓國之美，世民無推刃之慚。萬一建成不從，則斷以大義，封之遐阻之地，世民苦遜，則質以至誠，察其內衷之言，至再至三，表裡面背，始終無間，然後定儲貳之位，必至於兩全而後已，則父子之道得，兄弟之好終，君臣之分定，而國家安於磐石矣。惜乎計不出此，厥後骨肉相殘，為古今之大惡，悲夫！

　　唐主待裴寂特厚，群臣莫及，日賜御膳，所言無不從，稱為「裴監」而不名，因命與劉文靜等修律令行之。置國子太學四所，門生三百餘員；郡縣學亦置生員。委蕭瑀以庶政，事無大小，莫不關掌。瑀亦孜孜盡力，繩違舉過。人皆憚而毀之。瑀終不自安。唐主知之，用手詔曰：「得公言，社稷所賴。朕既寶之，故賜黃金一函，公其勿辭。」會秦王為雍州牧，唐主以瑀為都督。詔嘗下中書省，瑀未即行，唐主責其稽緩。瑀對曰：「大業之世，內史宣敕或前後相違，有司不知所從。今王業經始，事係安危，故臣每受一敕，必勘審使與前敕不違，始敢宣行。稽緩之愆，實由於此。」唐主曰：「卿用心如此，吾復何憂！」唐主每視事，自稱名引貴臣同榻而坐，劉文靜諫曰：「貴賤失位，非常久之道。」唐主曰：「諸公皆名德舊齒，平生親友。宿昔之歡，何可忘也？」自是，唐主略近狎慢，召百戲，散樂萃於宮中。每詔擬五月五日於玄武門遊戲。萬年縣法曹孫伏伽上表曰：

　　隋以惡聞其過亡天下，故陛下得之。然陛下徒知得之之易，而未知隋失之之不難也。謂宜易其覆轍，務盡下情。凡人君言動不可不慎。陛下今日即位，而明日有獻鷂雛者，此乃少年之事，豈聖主所須哉！又百戲、散樂，亡國淫聲，近太常於民間借婦女裙襦，以充妓衣，擬五月五日玄武門遊戲。此亦非所以為子孫法也。夫善惡之習，漸染易移。太子諸王，參僚左右，宜謹擇其人。有門風不睦，素無行義，專好奢靡，以聲色遊獵為事者，皆不可近。自古骨肉乖離，以至敗亡，未有不因左右離間而然也。

　　唐主覽表大悅，下詔褒稱，擢為治書侍御史，賜帛三百匹，仍頒示遠近。遣使體探宇文化及消息，且聽下節分解。

　　范氏曰：天下之勢，如人一身，必氣血周流無壅，而後能存。諫者使下情上通，上意下達，如血氣之周流於一身也。故言路開則治，言路塞則亂。高祖鑒隋之所以亡，首辟言路，可謂知先務矣。是以民知上之憂，已而疾痛將有所赴訴也。唐室之興，不亦宜乎！

			　　卻說楊太僕、劉黑闥、凌敬、范願來到樂壽城，留楊太僕在館驛中停止。次日，凌敬、劉黑闥、引范願入朝拜見夏主。凌敬等備奏：「臣仗主公廟（妙）算，已收復飛虎大王范願，得精兵三千，隨臣同歸主公。」夏主大悅，重加賞勞。因問：「徵聘楊太僕何如？」凌敬曰：「已隨恩命，止在城外館驛中。臣度楊太僕昔曾與我主鋒刃相接，多有不讓，今主公若不親自迎候，加重厚禮，推布誠心，恐不自安，而不能盡其才也。」夏主從其議，命備法駕，率領百官出城，於館驛中迎候楊太僕。人報楊義臣：「夏主親來迎謁。」義臣出驛遠迓。夏主進入館驛中，夏主入見義臣，以故舊之禮，各相慰問。語及隋君往事，義臣起而泣曰：「區區亡國之臣，失職冒罪，無容天下。今聞明公素秉赤心，故臣特來假國君一旅之師，雪吾君、少主之恥。就使身膏草莽，首喪沙場，亦無憾也。」言罷淚下。夏主君臣亦為慘然。夏主曰：「太僕放心。吾當起兵，與足下同行。特請太僕入朝，寡人願安（受）承教。」義臣曰：「吾今老矣，不堪預理國政。只在故人凌敬安止，庶不有勞明公盛禮。」夏主曰：「敬從足下之命。今日專請太僕同往祭酒家，少敘款曲。」義臣許諾。是日夏主大駕起行，眾臣班列隨從。夏主已到凌敬宅外，即下龍車。凌敬接入府中，設宴相待。夏主升敬義臣之禮，極竭其誠，義臣起謝曰：「吾當盡一眶（腔）之血，與王平許，以報今日厚德。近聞大唐秦王帥兵會各郡諸侯，明公正宜繕戢軍具，聚眾屯糧，以伺剋日出師。若功成獻俘之後，容臣歸養田裡，庶不有負初言。」夏主曰：「若得平了魏縣，自當遣人送足下回，以成所志。必不相負。」宴罷，夏主辭別回朝。以劉黑闥為大將軍，掛元帥印，范願為副將，高雅賢為前軍，曹旦為後軍，凌敬為參軍，納言裴矩趲運糧儲，納言宋正本（為）監軍，僕射齊善行等留守樂壽城，曹後監國。選定精兵十萬，御駕親征。前太僕楊義臣隨從幃幄，畫策定謀。預遣使命，齎表入京師，奏於唐主，合會秦王軍馬。次日，夏主大兵起發，正值初雷發電之時，蟄啟啟戶之節，看他十萬雄兵，逕出武關，使臣已入京師。

　　話分兩頭。卻說唐高祖以秦王招撫諸侯，俱來請降，邊臣奏：「羅藝已殺敗竇建德。建德走歸樂壽，恭謙下士，廣納賢良，欲起傾國兵，徵討宇文化及。因遣使臣，齎表來會。請聖意定奪。」表曰：

　　樂壽諸侯竇，謹言：伏以王師無適，式昭秋殺之威；逆臣有叛，當加莫赦之誅。內寇不除，何以攘外；近郊多壘，焉能服遠。比年宇文化及弒奪君位，竊攝大政，四海抱切齒之恨，天下積碎首之仇。彼尚昏迷不恭，肆侮大邦，誘逋逃之臣，率烏合之眾，搔擾疆場，處劉境界。值神人怒憤之時，仗陛下威行之會，我亦振厲士氣，共宣六月兵戎。奮張軍容，敢惜三年師旅。使戰必勝，攻必取，日百里以辟國；兵則利，甲則堅，月三捷以奏功。肅清許國，掃蕩奸黨。流沙、瀚海，復歸輿地之版圖；元惡、大憝，以正稿街之剪戮。用攄宿憤，大震天聲，庶使後來為人臣而有所懲；垂法當代作之（人）君以存其典。今荒遐命臣，謹奉表以聞，整鞭佇立，恭候王旨。皇泰二年，某月，某日表。

　　高祖聞表奏，與群臣議曰：「建德雖經暴亂，其亦有志忠於隋。寡人可遣將助之。」裴寂曰：「陛下正宜乘此機會誅除叛逆，使天下諸侯知陛下為隋君報仇，無不悅服者矣。」高祖意決。忽並州文書報入：「今有定楊可汗劉武周，擊唐並州，襲破榆次。梁王蕭銑，侵峽州。聲息甚緊。」高祖即遣秦王部十萬大軍，前往救應諸路。淮安王李神通領軍五萬，會建德，平宇文化及，李靖副之。仍令劉文靜齎詔，各道知會，遞相馳報。秦王等領旨，各引兵離京師出關外，得專節制。

　　高祖以外郡多故，仍下敕，遣使命宣召李密回京師受節度，不報。高祖轉疑，問於群下，長史張寶德曰：「李密言弗掩行，常懷不矩。今出外而違聖旨，其必有叛陛下。宜早圖之。」高祖猶豫，復遣使催召。使者領詔，逕出關中，來見李密，宣讀高祖詔敕，催密回京師。密又得詔，與賈閏甫議曰：「上無故急遣使召還，恐無生理。不若與諸君破桃林縣，收兵渡河。苟得至黎陽，會集舊知，大事必成。」閏甫曰：「明公既委質為臣，唐主待公不薄，妻之以表妹，榮之以爵祿。今才出關，未與唐主立得些須功績，復生異圖，雖破桃林，兵豈暇集？一稱叛逆，誰復容入？為明公計，不若且應朝命，以明公初無異心。」密怒曰：「唐使吾與絳灌同列，吾得以堪之！」閏甫曰：「自翟讓受戮之後，人皆謂明公棄恩忘本，今日誰肯復以兵委公者？勢去難振，大福不再。願熟思之。」密大怒，揮刃欲擊之。王伯當急止之。閏甫得免，乘夜間奔投熊州去了。李密決意欲叛，伯當徐勸之，不從。乃曰：「明公初起，豪傑響應見公霸業隳墜，因各亡散。吾嘗以為，士之立義，不以存亡易慮。公顧伯當實厚，願畢命以報。今可同往死生。如復背公他去，竟無益也。」密遂斬高祖使者，簡驍勇數十人，盡穿婦人衣服，所戴幕帷，藏利刃於裙下，作為富家婢妾者，入桃林縣，傳舍其中，須臾變其衣服，各掣出短刀，殺死官吏，據其城，掠畜產，驅徒眾直趨山南，乘險而東。使人馳告故將伊州刺史張善相，令以兵應接。而下令聲言大兵向洛。

　　宜陽史萬寶聞李密出山南，大懼，謂行軍總管盛彥師曰：「密驍賊也，以王伯當輔之，挾思叛歸之士，非計出萬全，必不為也。今來殆不可當。」彥師笑曰：「請以數千兵為公梟其首，使密數千之眾盡死於山南。」萬寶問計，彥師曰：「兵詭道，難以預言。」即引眾逾洛水，入熊耳山，令軍士持蒲，夾道埋伏短兵於溪谷間，下令曰：「候密軍半渡，信炮起，乃許殺出。」所部皆笑曰：「賊眾趨洛口，何為埋伏備此？」彥師曰：「密聲言入洛，其實走襄城，就其舊將張善相。我以兵據其要，必擒之。」眾人領計去了。密果引兵至，山路隘僻，密初不知地利，行未二里間，近黃昏左側，忽山坡後一聲炮響，金鼓齊鳴。密大驚，令眾軍速退。溪谷中五千驍果殺出，密撥回馬便走。王伯當、徐任大等叫：「主公不可往僻路，速宜往原處走。我當抵住後軍。」盛彥師眾軍從後追來，箭如雨落。徐任大殺出山谷，一將當頭阻住，乃盛彥師，罵曰：「死賊！尚不納降，更欲走於何地！」徐任大奮（憤）怒挺槍，直刺彥師。彥師舞刀來迎。二將交鋒，戰未三合，任大力怯，刺斜望溪谷奔走。彥師不捨，一直趕至谷中。任大弗省地勢，連人帶馬陷在溪澤，被彥師眾軍一齊捉住，擒出熊耳山。李密首尾不能相救，路狹馬遲，被彥師追及，斬於熊耳山前。可憐王伯當與眾軍俱著亂箭射死，無一得脫者。後人有詩歎云：

　　社稷歸真主，關中入致臣。惑謀難達變，失智竟亡身。補報有平昔，艱危見偽真。堪憐隨義客，捨死盡人倫。

　　卻說盛彥師斬了李密，即將密與伯當首級盛貯，遣使馳詣京師。京師高祖已知李密叛唐，遣使於各處通會邀擊。使者去後，回奏高祖：「李密提兵趨南山，以進黎陽。眾至熊耳山，遇行軍總管盛彥師，橫出擊之，大破其眾，斬密首，遣使傳詣京師。」高祖聞奏，半悲半喜，自傷李密不安其位，妄意圖舉，以致喪首刀下；復想昔日獨霸一方，兵刃所向無敵，豈料至於今日。感悼不已。密無子，下詔收養表妹獨孤氏於宮中。以盛彥師誅李密功，封葛國公，授武衛將軍，領熊州。仍遣使將李密首級前詣黎陽，招諭徐世勣。使臣領命，離京師，趕詣黎陽，以密首級進示徐世勣。世勣見之，抱而號痛，謂其下曰：「魏公與吾起自雍丘，經營天下十有二年。今歸關中，未成所志，而身首隨隕，深可傷也。」左右聞之亦哭，情盛者多至毆血。世勣即復表，對使者言：「回奏唐主，請收舊主屍歸葬，然後舉所部朝見。」使命就領奏牘，逕回京師，以世勣請收密屍歸葬情狀呈上。高祖見表，盛加褒獎，即下詔令，歸密屍，遣人送至黎陽。世勣既得密屍首，與三軍乃發喪。具威儀縞素，以君禮葬於黎陽山西南五里，墳高七仞。後人經此，有詩云：

　　將軍智略重乾坤，戮力封疆欲併吞。百戰功勳涂草莽，半生豪邁只風塵。圖居關外終淹志，罔意桃林竟殺身。七仞高墳誰是主，寒鴉古木幾黃昏。

　　按《唐史》：李密，字玄邃，其先遼東襄平人，曾祖弼，魏司徒，賜姓徒何氏。入周為太師、魏國公。祖曜，邢國公；父寬，隋上柱國、蒲山郡公，遂家長安。密趣解雄遠，多策略。散家貲養客禮賢，不愛藉以蔭。為左親衛府大都督、東宮千牛，備身額銳角方，瞳子黑白明徹。煬帝見之，謂宇文述曰：「左杖下黑色小兒為誰？」曰：「蒲山公李寬子密。」帝曰：「此兒顧盼不常，無入衛。」他日述諭密曰：「君世素貴，當以才學顯。何事三衛間哉！」密大喜，謝病去。感厲讀書。聞包愷在緱山，往從之。以蒲韉乘牛，掛《漢書》一帙角上，行且讀。越國公楊素適見於道，按轡躡其後曰：「何書？生勤如此！」密識素，下拜。問所讀，曰：「項羽傳。」因與語，奇之。歸謂子玄感曰：「吾觀密識度非若等輩。」玄感遂傾心結納，嘗私密曰：「上多忌，隋歷且不長。中原有一日警，公與我孰後先？」密曰：「決兩陣之勝，噫嗚咄嗟，足以襲敵，我不如公；攬天下英雄馭之，使遠近歸屬，公不如我。」大業九年，玄感舉兵黎陽，密乃起應之。經略四方十有二載，亡年三十七歲。

　　伊州刺史張善相聞密已死，亦請降於唐。高祖以為伊州總管。高祖下詔，令司衡職者筌定人材以官之。時李素立素秉忠直，為監察御史，有犯法不至死者，唐主特命殺之，素立諫曰：「三尺法，王者所與天下共也。法一動搖，人無所措手足。陛下甫創鴻業，奈何棄法！臣不敢奉詔。」唐主從之，命所司授以七品清要官。秉衡者擬雍州司戶，唐主曰：「此職要而不清。」又擬秘書郎，唐主曰：「斯任清而不要。」遂擢授侍御史。又以舞胡安叱奴為散騎侍郎。禮部尚書李綱諫曰：「古者樂工不與士齒。今天下新定，建義功臣行賞未遍，高才碩學猶滯草萊，而先擢舞胡為五品，使鳴玉曳組，趨翻廊廟，非所以規模後世也。」唐主曰：「吾業已授之，不可追也。」弗允其諫。會涼王李軌已稱帝，高祖因遣鴻臚少卿張俟德問之。俟德領命出朝，逕從河右來。且聽下節分解。




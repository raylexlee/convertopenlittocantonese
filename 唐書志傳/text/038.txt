
			　　卻說北突厥處羅可汗，自郭孝恪借兵以破宋金剛後，每日與部下康鞘利、撻嘿忽等議論軍政。忽報：「大唐遣使來。」處羅可汗宣入。劉世讓進見突厥主。可汗賜坐，問曰：「大使來此，有何見議？」世讓曰：「秦王殿下蒙北主借軍，已破劉武周。無可報謝，特遣臣來具上金寶、女子，以表往日通好之意。」突厥聞的大悅，曰：「人言秦王善撫遠夷，果不虛矣。」即令收起來物，重待世讓。世讓復說曰：「秦王多拜覆北主：今劉武周勢窮力竭，投奔西突厥，恐後為北主禍患，令臣會知，可絕其根跡，庶不失與唐永遠之好。」突厥笑曰：「此何難哉。吾來日令人召來，席上執而殺之。」次日，突厥修書，著人往西突厥請劉武周來相會。西突厥遂遣武周赴約。武周無疑，徑至北突厥。處羅可汗令世讓避於帳中。與劉武周分賓主坐定。武周曰：「窮敗之臣，何勞敬賞？」可汗曰：「聞足下久到遐荒，特請一會。」眾番將各執利刃，列於兩邊。武周自意：「北方殺伐之地，常性如此。」亦不顧忌，只開懷暢飲。酒至半酣，可汗令劉世讓出，武周大驚，莫知所措。正欲抽身走出，被帳前甲士攔住，一刀梟下首級，進入帳中。處羅可汗即將首級付與世讓曰：「將此以答金寶、美女之賜。」世讓大喜，即拜突厥，逕離其地，跑馬回轉並州。

　　且說武周從人走回，報知宋金剛。金剛恐禍及己，引眾走離突厥。處羅可汗知之，遣康鞘利率五千驍騎追殺。康鞘利引軍飛馬趕宋金剛。金剛欲走山谷，見後面征塵蔽天，喊聲不絕，知有追兵來，勒馬待之。康鞘利一馬迎頭，大叫：「金剛休走！」金剛大怒，挺槍直刺。康鞘利舞刀交戰，只數合，鞘利英勇，手起刀落，將金剛攔腰斬於馬下，擒其餘眾而回，不在話下。

　　卻說劉世讓帶得劉武周首級回見秦王。秦王見之，與將佐曰：「武周不知天命，妄意圖霸。今日身首異處，足為後來鑒也。」眾將然之。即復遣唐儉，以首級送入介休，與敬德看視。唐儉仍將首級盛貯，送至城中，來見敬德。敬德聞知，即出帳迎接入座，開視，見鼻上有三竅，腦後有肉雞冠，的是其主。放聲大哭，欲拔刀自刎。唐儉向前抱住曰：「將軍武藝超群，秦王秉性仁慈，如若歸之，匡扶唐室，樹立功勳，此不失信於人也。何徒欲自殘其軀，以成匹夫之勇，上負祖宗，下辱乎主，安得為忠義哉！」敬德低頭不語。見主人已死，乃仰天歎曰：「非臣不忠，乃主自取敗矣。」敬德寫降書與唐儉：「先回覆秦王，我明日出降。」唐儉接過降書，回見秦王，備言敬德投降之事。秦王與李世勣議曰：「此事的否？」世勣曰：「此子計窮來降，誠非詐矣。王當單馬輕袍，親往受其降，庶無疑心。」秦王然之。

　　卻說敬德領五千騎，盔甲鮮明，槍刀耀目，出城納降。秦王軍馬去迎，屈突通諫曰：「彼則嚴妝軍伍而出，主公未可輕進。臣聞受降如受敵，亦宜整兵以往，恐防不測。」世民曰：「非爾等所知。」即策馬近前。敬德見秦王全不披掛，又無從軍，遂滾鞍下馬，立於陣前。秦王馬上問曰：「將軍既已降唐，何以嚴整軍伍。其意何在？」敬德曰：「臣與殿下將士，多有戰鬥之仇，恐傷吾命，不得不持兵也。」秦王使叔寶曉諭眾將：「今欲敬德來降。為社稷故矣，如有復舊恨而傷之者，按軍法處斬！」秦王又恐敬德反覆，下馬執其手，對天作《誓書》云。書曰：

　　隋王失政，社稷分崩，四海鼎沸，煙塵並起，致生靈有塗炭之憂，軍士冒鋒鏑之苦。世民代天行事，救黎元於艱危，致神明於享祭。今敬德被諂，困守小邑。其主已死，猶存堅節之誠；土宇雖亡，尚有嬰城之志。今知天命所歸，始肯投降。據其忠義，實可獎欽。故書誓文以告天地，願得君臣永保天祿，襲蔭子孫。稍有虧損，神明照鑒！

　　世民囑罷，折箭為誓。敬德見秦王意誠，去其兵甲，跪於馬前曰：「臣當必死以報殿下。」世民大喜，攜起與之並轡入城。後人有詩贊曰：烽火連營幾出兵，天教於此得奇英。唐朝已有山河固，因賴將軍兩手擎。

　　卻說秦王已入介休，檢點倉庫，回至並州。李世勣謂秦王曰：「西河之地已平，可將太原庫內金銀給賞諸將。」世民依其議，聚集各部將士，照功關賞。敬德甲士重加賞勞，使其舊眾八千與諸營相參。時屈突通慮其為變，驟以為言，世民不聽。次日，下令班師還京師。大小三軍得令，各拔寨離了並州。果然鞭敲金凳響，人唱凱歌聲回。到長安，秦王具上平西河之心。高祖大悅，設平戎筵宴，重賞三軍。以敬德為領軍總管，隸秦王府；唐儉為並州道安撫大使；劉世讓為並州總管。其餘將士，皆依資次升賞。

　　卻說鄭主王世充聞秦王克復西河，天下聞風而順，與蘇威、段達等議曰：「李子通稱吳帝於江都，每有窺江表之心。近日我軍徇地至河台，已取唐汴、亳二州。倘唐主知之，一旦兵到，東都前阻唐軍，後有吳師，何以當之？爾眾人有何良策，可敵唐、吳二處軍馬？」蘇威曰：「英雄屹起，得地者昌。我鄭奄有東都，民殷國富，沃野千里，進可與群雄爭敵，退可以嬰城而守。主公何不差使陳說利害，令夏主建德起兵，躡唐軍之後。許割淮左之地，以封建德，彼必起傾國之眾而出。我主堅其城郭，利其甲兵，以待彼來，何足懼哉。」鄭主然其計，即遣使往樂壽去訖。

　　時唐主遣大理寺卿即楚之安撫山東，以秘書監夏侯端安撫淮左諸路。夏侯端自澶淵濟河，傳檄州縣，東至於海，南至於淮，二十餘州，皆遣使來降。端行至譙州，聞世充已取汴、亳二州。欲復還京師，道路阻絕，所從二千人，遇糧食盡，不忍棄去。端謂之曰：「君等鄉里皆已從賊矣。爾眾人可斬吾首級歸賊，必得富貴。」眾皆曰：「公於唐室非有親屬，直以忠義，志不圖存。某等雖賊，心亦人也。寧肯害公以求利乎？」乃復與相隨。夜裡潛行密出。將五日，至戚田。眾人餓死及遇賊奔潰者殆盡。唯存五十二人。餒甚，不能復起。有客曰：「此去杞州不遠。刺史李公逸為唐堅守，公可以書知之，必見濟矣。」端即扯衣瀝血修書，令人送至杞州。刺史李公逸得夏侯端之書，拆開看畢，問來人曰：「端秘書近日無恙乎？」來人曰：「端公顛沛已甚，幾不能出門戶矣。」公逸即遣兵往迎端，館給飲食。因是，端與從人始得濟。時淮南之地已屬世充。及聞端路阻，不得歸，欲召之為臣。遣使至杞州，召端為淮南郡公。解衣賜之。使者徑至，見夏侯端。端正在館驛中駐節，忽報鄭主遣使來見秘書。端召入，使者呈上鄭主所賜緋衣，及除端為淮南郡公書。端拆書觀之，大怒，對使者焚其書，扯裂緋衣，揚聲曰：「夏侯端天子大使，豈受王世充官乎！汝欲吾往，惟取吾首耳！」使者見端不可屈，自回報知鄭主。端恐世充復來，必見害，自念曰：「吾為天子之使，未返節而死，豈不有辱君命哉。」因解節旄，致納懷中，置刃於竿上，與眾從人自山中西走，盡是僻徑，冒踐荊棘，晝夜兼行，才得達宜陽。從者墜崖溺水，為虎狼所食，人喪其半。端已詣京師，入見唐主，但謝無功，初不自言艱苦，惟奏曰：「為陛下保守社稷，不肯降賊者，唯杞州刺史李公逸一人而已。」唐主曰：「卿之功勳，朕自知之。」復以端為秘書監。即楚之至山東，亦為竇建德所執。楚之不屈，竟得還。唐主仍以為大理卿。

　　話分兩頭。卻說鄭主世充，因夏侯端焚書毀衣，即遣大將羅士信、副將楊振興、鄭昊部領一萬精兵，來攻雍丘。羅士信得命，引軍至雍丘，睏了城廓。李公逸與其屬李善行議曰：「鄭兵勢大，宜遣使星夜往京師求取救兵來，方可與他交鋒。」善行然之，即將文書遣使馳往京師，一邊點閘人馬，上城防護。鄭兵知的李公逸遣人往長安取救，日夜攻擊。城中軍民糧食已盡，都有歸附之心。公逸求救文字雖連發前去，唐主以隔賊境，不能救，故無兵來。城中緊急，公逸曰：「今賊勢猖獗，吾輩去天萬里之遙。此非有親詣行在，難解雍丘圍也。」善行曰：「今道路阻於劇賊。城中才智韜略者，皆無出於足下右者。如若取，非足下不可也。」公逸慨然應命，乃留善行等守雍丘，單身率輕騎入朝。且看下節如何分解。

			　　卻說黃琮、蘇有年押帶軍糧出洛口，正行之間，忽見一彪唐軍來到，為首一員大將，紫髯朱顏，眉目清朗，乃右武衛將軍王君廓也，大叫：「賊眾留下糧草，免爾誅戮！」蘇有年拍馬挺槍，直取君廓。君廓舞刀還戰，只一合，斬有年於馬下，押糧軍士皆走。君廓著令眾軍糧草盡搬出谷口。後面金鼓大作，夏兵卷地追來。君廓來與夏兵交鋒。黃琮揮動步軍，四下箭如猥集，唐兵中箭者正在危急中，馬三寶、程咬金三軍驟出，合君廓殺退夏兵。黃琮正慌忙間，被段志賢伏兵抄出，又殺一陣，死者不可勝計。唐軍奪得糧草，緩緩而回。秦王聽知君廓得勝，不勝歡喜，重賞將校。黃琮漏夜回成臯見夏主，說：「糧草被唐軍奪去一半，殺死大將蘇有年。」建德拍案罵曰：「豎子誤吾大事也！」叱令將黃琮推出斬之，即起大軍，前來與唐軍決戰。祭酒凌敬曰：「大王息怒，臣有一計，使鄭國之圍自解。吾軍穩坐無憂矣。」建德曰：「計將安在？」凌敬曰：「大王宜將大隊人馬渡河，攻取懷州、河陽。若得此二處，然後使眾將守之，遂建旗鼓，逾太行，入上黨，徇汾、晉，趨蒲津，直入無人之境，拓地收兵，則關中一面調各營進發，震懼秦王，自當遠遁，鄭圍必解矣。」建德從之，先令人密會知世充。

　　卻說差人徑至洛陽，見世充，俱言：「建德出兵取懷州等處，乞大王出兵相應。」世充驚曰：「目下吾眾有燒眉之急，夏兵乃渡河而襲他郡，非來救鄭也。」遂與眾人商議，段達曰：「建德諸將，皆欲請夏主東向。今此謀實出凌敬所導。大王可重將金寶賄賂其部下，眾人得其利，必諂夏主復兵救鄭矣。」世充從其計，即差大夫李榮帶書一封，齎金帛，從小路徑投成臯，先將金玉結好建德諸將。次日，李榮入見夏主，具曰：「世充遣臣報知大王，目今唐兵勢大，乞引兵東向，與定破敵之計。有書在此。」建德將書拆開觀之：

　　古言：「救兵如救火，止水在未流。」今秦王兵馬徵鉦之聲，徹於晝夜，吾鋒屢挫其刃。是洛陽附邑有泰山壓卵之危。若持精兵出魏，以舒吾難，部曲聞之，引領望旗旄屢日矣，再報君以兵渡河，未審計將安出？使唐得志，吾唯足下未見其利也。謹此以達。次不宣。

　　建德看了書，與凌敬議之。敬曰：「兵會世充，一時之計；渡河攻唐之無備，萬全策也。」王琬、長孫安世等皆曰：「大王水陸並出，正在與鄭合兵破敵，今我眾屢挫其鋒，即欲渡河西接旁郡，非必勝之道。豈料唐軍太多，糧草不敷，若合洛陽之眾，決難支持。兵法有云：『兵多將累』，況無糧乎？今乘彼之軍無糧，而往戰之，蔑不勝矣。」凌敬固爭曰：「大王新敗於成臯，世民兵迫於虎牢，累日不得進。今若引烏合之眾當之，必無勝理。不如西征自保。待唐兵無糧自亂，然後出兵。此萬全之計也。」諸將復曰：「凌敬書生輩，安知戰事？」建德聞諸將之言，決意東向。凌敬又欲諫之，建德怒，令人扶出帳外。凌敬見建德不用其謀，遂披髮佯狂，詐作風魔，逃躲於他鄉去了。

　　胡氏曰：凌敬之策，誠善策也。然長安、並州將帥，自足以當建德，而汾、晉、莆津豈不戰所能下？延引日月，適足以孤洛陽之心。而秦王攻圍亦爭，世充其能不破哉。既破世充，北取建德，不過遲時月間耳。

　　卻說建德將大隊人馬分作前後而進。有曹後入軍中，見建德戎服在身，因問曰：「連日聞唐兵將近，大王欲待何往？」建德將凌敬之言訴說一遍，曹後曰：「祭酒之言極為有理。如大王從其謀，社稷可保無事。不然，恐難取勝，夏國亦不可守。」建德曰：「諸將欲圖成功者，爭請孤東向洛陽。然孤恐唐眾延蔓，久則難進。是以從眾議也。」後曰：「諸將激一時之勇，未見全利。大王當熟思之。」建德曰：「此非女子所知。且鄭國朝暮待吾來。既許之，豈可見難而退。且示天下不信也。」亦不用曹後諫矣。是時，細作來報秦王：「建德不聽凌敬之計，三軍已趨洛陽。」世民謂玄齡曰：「建德之眾東向，其計安出？」玄齡曰：「使凌敬之言若聽，則吾軍必受其弊。今鄭（夏）兵出洛陽，將會世充為合從之勢，伺吾大眾怠倦，牧馬於河北。建德必襲虎牢。大王即便進兵，北濟河南，東向攻洛陽，取積穀，招納豪傑，南臨廣武，傳檄四郡，建德策轡可破矣。」世民善之。於是將三軍分作四隊，多帶旌旗、風火、鑼鼓之類，日伏夜行，望洛陽進發。故留駿馬千餘，著老弱軍牧於河渚間，以疑其兵。

　　卻說建德大軍正行之際，時五月天氣，侵晨紅日正升，忽流星馬報：「唐軍知得夏兵出洛陽，彼亦撤虎牢之圍，引眾東向，遺下空營，止留老弱軍人牧馬於河渚。」建德驚曰：「世民委善用兵！早知防吾後也。」李光儀曰：「今世民部兵已出，吾有一計：待他立定寨柵，便可擊之。」建德從其言，乃遣劉黑闥部兵二萬，西應虎牢；范願、王伏寶迎敵唐軍；郭士衡為游兵接應；自悉眾出牛口，列陣二十里，旌旗蔽日，鼓噪而前。當日中，兩軍齊出。

　　世民部下見建德人馬勢大，皆有懼色。世民擺開陣勢，令眾軍射住陣腳，自升高埠望之，只見夏兵漫山塞野而來，略無節次，顧謂世勣曰：「夏兵雖甚，不知世律，吾破之易矣。」遙指前面白水漫漫，乃禹山峽，召過殷開山曰：「爾可引兵五千，於前面峽口上流埋伏，此處水勢頗急，人不堪渡。待夏兵戰倦取水飲，即出兵襲之，夏兵必敗。」殷開山領計去了。又喚宇文士及曰：「與爾輕騎三百，徑由建德營後抄出，候陣動之際，乘勢殺入，奪其積聚。」宇文士及領兵去了。世民分撥已定，乃約諸將曰：「建德初起山東，未嘗見大敵。今越險而來，令不肅也，逼城而陣，有輕我心。我按兵不出，彼勇氣自衰。陣久卒飢，勢將自退，然後縱騎破之，無不克矣。」忽游兵報：「建德大眾將逼營壘。」世民入中軍，下令堅壁勿出。眾將皆摩拳擦掌，截發請戰。秦王見眾志銳，乃曰：「可以擊矣。」急召史大奈、程知節、秦叔寶、尉遲恭各選輕騎二千人，人持一唐幟，從汜南水道潛在屬鵲山，遙望建德營寨以觀動靜，因密誡曰：「候我大軍與夏兵對陣小卻，彼必空壁而追，爾等疾入夏壘，盡去其旗號，立唐之幟，堅壁拒守，不必與戰。宇文士及兵出，乘勢掩擊，夏兵自亂也。」諸將聽令，各引軍去訖。又下令各營：「今日破夏兵，且不必會食。暫令諸軍傳餐，待破建德，然後會食也。」諸將皆未信，佯應曰：「諾。」先遣王君廓迎敵初陣。

　　是時建德在軍中，令眾臣行朝參之禮，聽的唐軍已至，遂列出戰。王君廓揮動三軍殺入。夏陣中王伏寶一騎跑出，與君廓戰上二十合。范願拍馬舞刀，夾攻君廓。君廓虛手一招，眾軍望後便退。夏兵見唐軍力怯，喊聲大震，一齊掩殺過來。秦王高處望見建德督兵追趕，用紅旗摩動，段志賢從中軍放起連珠炮，如天崩地裂之勢，夏兵驚嚇。楊振興一馬迎前曰：「此唐兵誘敵之計，大王速退！」建德正待下令回馬之際，唐兵四下迸集，箭如雨點。王伏寶、范願見勢不利，保定建德殺出。有史大奈等所出奇兵二千騎，遙見建德拔寨追襲，壁壘空虛，鼓噪馳入夏營，盡拔去其旗號，立唐之旌幟。及夏兵望見營中皆立起秦王旗號，已知唐軍襲其後，遂大亂，四散奔潰。尉遲敬德揮鞭拍馬，衝擊前來。夏將石瓚迎頭阻住交鋒，只一合，被敬德打死馬下，復殺入中軍，來尋竇建德。王伏寶與范願衝圍正走間，前面又一軍到，乃秦叔寶也。范願、王伏寶雙出戰之，三將殺在一處。史大奈一彪軍從中陣截出，將建德人馬分作兩路。范願、王伏寶捨死殺出重圍，來尋建德保駕。且看下回分解。
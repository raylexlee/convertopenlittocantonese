
			　　卻說夏主竇建德既取深、冀、易、定等州，每日作樂，犒勞功臣，自謂天下英雄皆不及也，以書回報妻曹氏。曹氏見書，知建德矜誇自伐，乃仰天歎曰：「吾聞老子有言：『我有三寶：一曰慈；二曰儉；三曰不敢為天下先。』慈，故能勇；儉，故能廣；不敢為天下先，故成器長。今建德舍慈且勇；舍儉且廣；用兵初勝而矜伐自大，舍後為天下先，其敗在於目下矣。」復書令人回見建德不題。

　　時建德正在軍中議事，人報：「羅藝從溫彥博之請，已順唐朝。」建德大怒，即起十萬大兵，來攻幽州。游兵飛報入幽州來：「有夏主竇建德，領雄兵十萬，來寇幽州。」羅藝曰：「軍來將對，水來土掩。何懼哉！」便欲領兵迎戰。其將薛萬均曰：「夏兵有一十餘萬，吾眾不滿三千。彼盛我寡，出戰必敗。吾觀建德新取深、冀、易、定等州，終日與群臣作樂，欲誇兵勢，故此一來，其鋒不可當。何不因彼驕志而示弱形以誘之，建德一戰可擒也。」羅藝曰：「將軍有何高策，能退建德？」萬均曰：「先使羸兵阻水為陣，彼必渡水擊我。萬均請以百騎伏於城旁，俟其半渡而擊之，蔑不勝矣。」藝大喜，即分撥已定。次日，以老弱眾阻水迎戰。夏主擺開陣勢，眾長槍畫戟，齊齊布列。遙見羅藝對陣中旌旗不整，盡是羸弱之兵，建德喜，謂其眾曰：「羅藝不足為念。但當奮力爭先，逕取其城。」眾軍恃銳氣正盛，爭先殺過河來。羅藝見夏兵爭馳渡河，全無節制，心中暗喜，令眾軍望後退走。

　　建德兵見羅藝陣腳一動，奔逐過河，將近半渡，正值黃昏左側。忽見羅藝中軍一條煙起，迸上九霄，兩下數聲炮響，左岸邊閃出一隊人馬，好似離山虎豹，出水蛟龍，乃幽州挺（健）將薛萬徹，挺槍躍馬，從岸旁殺來。建德正慌，右岸中金鼓齊鳴，一將截住，乃萬徹之弟薛萬均也。夏兵渡河隊伍不整，三軍未齊，被兩下兵衝出，殺得夏兵屍首遍野，驢馬填河。夏王勒馬奔回本陣。薛萬均二支兵從後趕來。建德部將鄧遷抵住萬均。二將交鋒，只兩合，被萬均一槍刺落馬下。弟鄧建見殺了其兄，躍馬持刀，出曰：「兄弟之仇，不可不報！」舞刀直奔萬均。萬均賣個破綻，鄧建不捨搶進。萬均見來得近，按下金槍，持起竹節鋼鞭，望鄧建腦後，一聲震響，鄧建血髓迸流，已死於馬下。夏兵大敗，建德單馬繞河而走。背後羅藝坐跨駿騎，手持長槊，引驍果追至。

　　正在危急之間，忽見岸旁一馬來到，大叫：「勿傷吾主！」眾見其將，征袍日照，扶疏綠抹額，風飄瑣碎紅，身材雄壯，鐵面圓睛，使一柄大斧入陣，有萬夫不當之勇，乃是夏主部下大將劉黑闥也。黑闥獨戰羅藝，抵住追兵，由是夏主得脫，從屍堆上爬過河去。夏兵力鬥間，只見正北又一彪軍來，乃薛萬徹、萬均之兵，將黑闥圍在中軍。黑闥不敢戀戰，乘力殺出重圍。羅藝亦不追趕，合兵一處，鼓噪入城。

　　且說夏主得脫，來到河南，收集敗兵，折了大半。又不知劉黑闥交戰如何。正在悶間，忽見劉黑闥引得敗兵五千而回，入見建德。建德曰：「今日非君之力，孤性命亦難保也。」黑闥曰：「是皆陛下輕敵故也。後當以此為鑒，慎勿自恃其強。」建德深然之，解所繫玉帶賜黑闥。兩下相持日久，幽州不能下。建德因眾無鬥志，下令引兵還樂壽城。是時竇建德大兵被羅藝所敗，引兵回還長洛，眾臣俱各候問起居華，建德入宮見後曹氏。曹氏已知其戰敗，因謂之曰：「主人平日用兵，皆能以弱為強，人皆稱之豪傑。因稍得一勝，便生矜驕之志，故致三軍損折，暴屍原野。今若復不以此為戒，妾等實無所托矣。」夏主謝曰：「賢後之言是也。」曹氏復請曰：「主人速宜下詔自責，去尊號，減御膳，素袍白馬，與死者發喪，出錢周濟其家屬；遇有功者，重加升賞，激勸三軍。誠如是，然後用兵，無有不勝矣。」夏主從其請，即下詔，將出征之家死難之人，令有司給錢周濟，仍收葬之。夏主乘間復問之曰：「吾今欲削平群黨，西向以爭天下，不知計從何出。賢後為我籌之。」曹氏曰：「妾聞：欲定天下，必先以得人為急。蓋以一人之耳目，難以遍天下事也。昔漢之高祖，不事詩書，於蕭何、韓信、張良，自言：『是三人乃人中之杰。吾能用之而得天下。』周武王曰：『予有亂〔賢〕臣十人而天下治。』由此觀之，則人君不可一日而無賢臣也。妾常歎人只知為君之難，不知用人為尤難也。故項羽自恃有拔山之力，得一范增亦不能用，天下國家竟被他人有。此不用人之明驗。況今四海鼎沸，八表紛然，而不廣搜山谷之英才，共理大計，妄欲與人爭天下，其可得乎？」夏主聽曹氏之言，切中時務，大悅。

　　次日，出朝告諭群臣曰：「孤本無才，為眾所推，以至今日。卿等務要竭心為國拔用賢能，各舉所知。」宣喻未畢，祭酒凌敬出奏曰：「今有一賢人，若伊尹之才、王佐之杰，用之而霸必成矣。」夏主曰：「其賢何人？」凌敬曰：「隋太僕楊義臣也。此人因奸臣所諂，棄官隱歸。與臣平日相識。實有將相略也。」夏主喜，謂凌敬曰：「既有此人，卿當持節齎金幣、車馬，自往聘之。」凌敬曰：「受君之命，臣安敢辭。」即領金幣、安車，出離樂壽，前往濮州，來聘楊義臣。且看如何？

　　卻說楊義臣自歸鄉里後，每觀分野，見旺氣現於西北，已知秦王當有天下，隋祚將絕。遂改姓名，隱居雷夏澤，垂釣自適，不與外接。時博採古今，敦慕前人。因看《春秋》楚昭王一節，昔者楚昭王與吳國交兵，楚王戰敗，失去』屨。已行三十步矣，昭王復回，尋所失之屨。其隨王左右謂之曰：「後有追兵，王何故獨回？」昭王曰：「因失一屨，故復回尋之。」左右曰：「此屨微物也，既失，何必深惜之？」昭王曰：「楚國雖貧，豈無一屨。只念與我同在患難，今已失之，吾不忍也。」義臣看畢，嗟歎不已，因曰：「我與宇文士及有生死之交，況士及與化及本非一母所生。今其兄自行弒逆，僭稱帝號，實非士及為之。且化及天姿庸暗，豈定太平主哉？如天下諸侯連兵討之，其亡無日矣。禍及吾友而不之救，正猶楚昭王棄屨再尋，吾不及也。」即掩卷，終夜水寢，思救士及之策。楊義臣觸目半晌，計上心來。次日，遣人送一瓦罐，親筆封記，著人往魏縣，尋見士及。士及接過，認得筆跡，乃故友楊義臣所送。士及喜曰：「自別其兄。常懷肺腑。今得見來物，猶如面會也。」即引來人於書齋，屏去左右，問之曰：「楊太僕今在何處？」來人對曰：「今在濮州雷夏澤中，漁耕為業。」又問曰：「更有書否？」答曰：「無書。止有此物為信。」士及即揭開內封，中有二棗，並糖印龜子一個。士及沉吟轉思，不解其意。安頓來人出外，自只在齋內細玩來物。正籌度之間，忽廳前轉過一佳人：

　　雲水輕挑，蟬鬢蛾眉，淡掃春山；朱唇掇一顆櫻桃，皓齒排兩行辟玉；緩緩移蓮步，盈盈點絳唇；動衣香滿袖，展履襪生塵。

　　生的十分美麗。這女子是誰？乃士及同母親妹宇文淑姬也，生來聰明穎秀，略通書史，年方一十七歲，猶未適人。向前問曰：「此物何人所送？」士及曰：「吾故友前太僕楊義臣令人送來。吾拆封觀取內物，止有棗二枚，糖印龜一隻。吾審其情不為送果，必寓他意。我今正在猶豫。」淑姬曰：「此眼前事耳，有何難省乎？來物無別意，只勸兄早早歸唐，庶脫弒逆之禍也。」士及大喜曰：「吾意決矣。你即宜與嫂收拾衣資，俱作男子妝束。晚間先出城外等候，不可令人知覺。」士及復書與來人，漏夜回覆：「楊兄拜達，謹當受教。」來人去訖。次日早朝，士及奏曰：「今聞唐主命其子秦王領兵會各處人馬，來徵我國。未審諸侯從其計否。臣欲帶一二從人，裝作避兵之民，前去打探虛實。數日便回。」許帝允其請，下命令其機密從事。士及辭帝出朝，與妻、妹帶領三四從人，出離魏國，西奔長安。於路上飢餐渴飲，夜住曉行，二十日已到長安。士及不敢遂達唐主，與妻、妹人等寓居民間，以待時進。

			　　貞觀二年三月，海內旱飢，民多賣子者。近臣奏知，太宗下詔，將御府金帛贖所賣子，以還其人。大赦天下。因謂侍臣曰：「古語有云：『赦者小人之幸，君子之不幸。』一歲再赦，善人喑啞，無所訴，猶田之養根秀者，害嘉谷；赦有罪者，害良民。故朕即位以來，不欲數赦。正恐小人恃之，輕犯憲法故也。」群臣齊曰：「陛下再赦，無非愛民之盛德也。其如小人之所輕，誠如聖諭。」上曰：「使年豐穀熟，天下太平，猶移災朕身，是所願也。」史評云：太宗是時，君德清明，勤恤民隱，每有飢旱，輒書於冊。去夏嘗詔山東賑恤蠲租，今又特降赦令。其愛民之心，可謂切矣。靜軒先生讀史至此，感太宗飢人賣子將金贖之事，有詩云：飢人賣子將金贖，一點仁台惻隱生。中外黎民無失所，邦家安得不隆興！是年夏四月，因謂侍臣曰：「朕幼在戎馬之間，甚知戰士之苦。遇王命出征，冒鋒鏑，犯矢石而死者，吾甚不忍。隋煬帝自恃國富，毒武萬民，兵革連年不息，致死者枕藉道路。朕將下詔，令所在官司給衣帛與附近邊民，將暴露骸骨，悉收葬之，庶體朕之念也。」魏徵等謝曰：「陛下恩及枯骨，天下無有弗悅。由是國家何患不安。」

　　靜軒先生有詩云：亡卒遺骸散帛收，洪恩奚用復他求。綿延國祚無為治，應是當年一念投。

　　卻說太宗恩赦屢下，祥瑞疊見，群臣各上表稱賀。上曰：「近日爾群臣屢賀瑞祥，朕甚不悅。夫使百姓富給而無瑞，不失為堯舜；百姓愁怨而多瑞，不失為桀紂。後魏之世，吏焚連理木，煮白雉而食之，豈足為至治乎？」乃詔：「自今大瑞聽表聞，其小事，止申所司而已。」時有白鵲巢於寢殿槐樹上，兩巢相連如腰鼓樣。左右稱賀，太宗曰：「我常笑隋煬帝好祥瑞，至於滅國。朕好瑞在得賢，此何足賀？」因命毀其巢。由是禎祥雖見，群臣莫敢上聞矣。是歲京師無雨，中書舍人李百藥進奏曰：「往年陛下雖放出宮人，今宮中無用者尚多，陰氣鬱積，亦足致旱。乞再出之，必應天意也。太宗依其奏，下詔再簡出之。前後凡三千餘人。

　　靜軒先生有詩云：怨女三千放出宮，歷代民主少奇逢。推將已欲同天下，唐德巍巍世已隆。

　　近臣奏知：「今有交址，因與日本不和，連年動兵革，禍延藩鎮，邊延聲勢甚緊。」報入長安，太宗聚群臣商議。魏徵奏曰：「陛下仍遣大臣鎖撫之，則交址之亂自息矣。」上以盧祖尚廉平公直，可充此任，乃遣之。祖尚領命而出，歸至府中，復悔曰：「交址夷狄之性，其人險惡，且又地方遼遠，吾何以鎮守？」次日，遣人上表，以疾辭。太宗覽表乃曰：「祖尚既謝恩而去，今日輒以疾辭。寡人復遣他臣，非所以示信也。」乃命杜如晦等至祖尚府中諭旨。如晦領命，至見祖尚曰：「君上有交址之命，足下何以固辭？今遣吾等諭旨回奏。公意若何？」祖尚曰：「君之命，敢有違逆！吾今昏亂有餘，恐不足以當此任。望公等善為我辭焉。」如晦以祖尚之言覆命。上大怒曰：「我使人不行，何以為政？」命召之斬於朝堂。不移時，金瓜武士梟了首級回報。太宗既斬了祖尚，卻有悔心。只是不肯正言。他日與侍臣論齊文宣帝之為人，魏徵對曰：「文宣狂暴。然人與之爭，事理屈則亦從之。曾有青州長史魏愷，為使梁國而還。文宣除之為光州長史，不肯行。文宣怒而責之，愷曰：『臣先任大州，有功勞而無過失。今得小州，所以不行。』文宣赦之。此文宣所長也。」上曰：「向者盧祖尚雖失人臣之義，朕殺之，亦為太暴。由此言之，不如文宣矣。」因命復其官蔭。

　　魏徵，容貌不逾中人，而有膽略，善回人主意。每犯顏苦諫，或上怒甚，亦為之止。上嘗得佳鷂，自臂之。望見徵來，即藏匿於懷中。徵奏事故久，鷂竟死懷中。嘗謁告上塚，徵還言於上曰：「人言陛下欲幸南山，嚴裝已畢，而竟不行，何也？」上笑曰：「初實有此心。畏卿嗔，故不敢行耳。」十一月，太宗以國事分任其政。大事則令中書舍人，各執所見，雜署其名，謂之「五花判事」。更使中書侍郎、中書令省審之，給事中、黃門侍郎駁正之。至是，上謂侍臣王珪曰：「國家本置中書、門下，以相檢察，正以人心所見，互有不同。苟論難往來，務求至當，捨己從人，亦復何傷。近來有或護己短者，遂成怨隙，或避私怨，是以知人之不是處，亦不肯正言，順一人之顏情，為兆民之深患。此乃亡國之政。隋煬帝之世如此也。當時群臣如此，必皆自謂：『我有智識，禍患不及我身。』及天下大亂，家國兩亡，其幸有脫免者，亦為時論所貶，終古不磨。卿等各當依公忘私，勿雷同也。」又謂房玄齡曰：「中書、門下，機要之司，詔敕有不便者，皆應論執。比來惟賭順從，不聞有違異。若但行文書，則誰不能為，何必擇才也？」王珪、房玄齡等皆頓首稱謝。

　　次日，朝臣已退，太宗見王珪猶在侍，乃問曰：「卿欲奏事否？」珪對曰：「皇風清穆，無事可奏也。」上笑曰：「天下至廣，民間疾苦有不勝言者。卿謂無事可奏，斯言過矣。」因引入宮中，議論治道，問珪曰：「近世治不及古，何也？」珪曰：「漢世尚經術，宰相多用儒士，故風俗淳厚。近世重文輕儒，參以法律，此治化之所以益衰也。」上然之。時有美人侍太宗之側，上指謂珪曰：「此廬江王瑗之姬也。瑗殺其夫而納為姬。」珪避席曰：「陛下以廬江王納此姬為是耶？非耶？」太宗曰：「殺人而取其妻，卿何問是非哉？」對曰：「昔齊桓公知郭公之所以亡，何也？蓋由其有善人而不用。管仲，齊桓公之臣，見桓公亦棄善人之言，以為無異於郭公。今此美人，尚在左右。臣以為聖心是之也。」太宗悅，即出之。王珪亦退。

　　初，上皇命祖孝孫定雅樂。孝孫以為梁陳之音，多於吳、楚、周、齊之音，多於胡、夷。乃考古聲，作唐雅樂，凡八十四調，三十一曲，十二和。至是，上奏於太宗。太宗曰：「禮樂者，聖人緣物以設教。治之興衰，豈由於此？」御史大夫奏曰：「齊之將亡，作《伴侶曲》；陳之將亡，作《玉樹後庭花》。其聲哀思，聞者悲泣，豈可謂治不在樂乎？」上曰：「悲喜在心，非由樂也。將亡之政，民必愁苦，政聞樂而悲耳。今三曲俱存，為卿等奏之，卿豈悲乎？」魏徵曰：「樂在人和，不在聲音也。」他日太宗使祖孝孫教宮人樂，不稱旨，怒責之。王珪與溫彥博諫曰：「孝孫敦雅之士，今乃使之教宮人，又從而譴之。臣竊以為不可。」上怒曰：「卿等當竭忠直以事我，乃為孝孫游說耶？」彥博懼旨拜謝，珪不拜，復奏曰：「陛下責臣以忠直，今臣所言豈私曲耶？」上為改容而罷。明日謂房玄齡曰：「自古帝王納諫誠難，朕昨責二公，至今悔之。公等勿為此不盡言也。」玄齡拜謝。

　　貞觀三年正月，裴寂卒。太宗以房玄齡、杜如晦為僕射，魏徵守秘書監，參預朝政。謂玄齡、如晦曰：「公為僕射，當廣求賢人，隨才任用。近聞卿因聽訟，日不暇給，安能助朕求賢乎？」因敕尚書細務屬左、右丞，惟大事當奏者乃關僕射。他日，上謂玄齡等曰：「為政莫若至公。昔蜀主之臣，諸葛亮竄廖立、李嚴於南夷，及亮卒而二人哭泣有死者。非至公能如是乎？近有高熲相隋，熲為人公平，識治體。熲存則隋興，熲沒隋亦亡。朕慕前世之明君。卿等不可不學前世之賢臣也。」玄齡頓首拜謝。玄齡明達吏事，輔以文學，夙夜盡心，唯恐一物失所。用法寬平。聞人有善，若己有之。不以求備取人，不以己長格物。與如晦引拔士類常如不及。上每與玄齡謀事，必曰：「非如晦不能決。」及如晦至論之，竟用玄齡之策。蓋玄齡善謀，如晦善斷也。二人同心徇國，故唐世稱賢相推房、杜焉。
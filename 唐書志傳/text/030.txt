
			　　卻說秦王回軍升帳，與世勣議：「叔寶今來歸唐，當何以處之？」世勣曰：「叔寶英雄出眾，大王當效漢高祖拜韓元帥之禮待之，則此人必竭忠盡命，以報主公。」秦王曰：「吾驟待叔寶如此，恐難伏其眾也。」世勣曰：「當今戎馬橫行，賊盜未息。若用叔寶廓清天下，而以眾人禮待之，恐彼不留心矣。主公位居王列，如黃帝之拜風後，武王之拜呂望，惟王處置，其下安有不伏者哉。」世民曰：「謹受教。」即與世勣出接叔寶入帳中。諸將佐各依次序而立。世民推叔寶坐上位。叔寶堅辭曰：「臣乃不忠之人，匹夫之勇，如何敢受大王重禮？」秦王曰：「世民今得見將軍，如槁苗而得甘雨也。」遂令左右捧過印綬，秦王親拜叔寶為總管。叔寶見秦王意厚，只得受之。秦王對（封）叔寶已畢，叔寶下階拜曰：「臣幼學武藝，經歷四方，未遇賢主，以致失節於他人。今日得睹明公，願罄平生，以圖補報也。」秦王大喜，仍以程知節為統軍，其餘來降將校，各有賞贈。令軍中大設筵席，以待諸將。秦王舉盞，持與叔寶曰：「將軍年有幾何？」叔寶起而對曰：「不才新年三十有七。」秦王曰：「然則長我二歲。」以目屬懋公謂：「我欲拜叔寶為兄，可乎？」世勣曰：「古者有君臣之義而盡兄弟之愛，劉先主與關、張是也。主公今日行之，有何不可？」秦王持酒離席，度叔寶。叔寶驚曰：「臣無寸箭之功，適勞大王屈駕，拜為大將。今又欲結為兄弟。緣臣起自貧賤，遐荒武夫，甚非其偶，何敢受此？」秦王曰：「吾拜兄為社稷故也，豈以門戶相上下乎？」世勣納叔寶於坐，秦王下拜了四拜。叔寶不得已受之，即下階叩首謝罪。眾人看見無不悚然。忽報：「轅門外有二將軍，帶數輛車來到，未知甚人。」秦王喚入，卻是李君實、田留安，載得叔寶家小至。秦王甚喜。叔寶曰：「陸德明家小如何亦至此？」程知節備述其事，叔寶亦歡悅。

　　正議論間，陸德明引數騎跑馬來到，進見世民。世民看見其人衣冠濟楚，才貌出眾，正欲問之，叔寶曰：「此世充次子玄恕師陸德明也。」秦王即下拜曰：「素聞盛名，如雷灌耳。今日得睹，實稱平生也。」德明曰：「某孤陋寡聞之士，何錯重於明公？」秦王就請為秦府長史之職，與李世勣定破世充之策。候騎回報：「王世充見叔寶、知節投唐以後，每日與眾將欲來雪恨。近有江都李子通聲息甚緊，諸將各勸班師退保東都。昨日大兵分作前後三隊退去，止留一個空營在九曲之北。」秦王聽知，欲分兵追之，世勣曰：「不可。窮寇勿追，歸師莫遏。世充此去，必命大將斷後。追之無益也。」秦王從其言，令人通會濟州刺史周望，自班師復回關中，惟留總管鄭善果領兵三萬，以御世充。秦王拔寨離了濟州，直趨長安。大軍屯紮霸陵橋。

　　次日，秦王親自朝見，具上退王世充、解濟州圍之表。唐主龍顏大悅，重加宣慰，因謂之曰：「天下雄盜，惟建德、世充二人，爾當努力平之。」秦王曰：「陛下不必重慮。臣籌度胸中久矣。即日令鄭善果以遏世充之後。竇建德合朱粲侵擾徐、兗、河南邊境，止用遣一二大將討之足矣。臣仍以重兵屯紮關外，前後救應。不出一年，管取此賊之首致於金階下也。」唐主曰：「卿有如此制度，朕復何憂。」即下詔，命秦王部領精兵十萬，出鎮關外，所有部下皆由節度。秦王領旨，辭唐主回至秦府。諸將佐齊齊擺列，秦王下令整飭人馬起行。殷開山進曰：「大王勞眾恰才回轉京師，即欲徵進，恐非養威蓄銳之計。」秦王曰：「主上重宵旰之憂，豈臣子安逸之時乎？爾等勿多言，以惑軍心。」於是再不敢有說之者。次日，秦王部領大小三軍離長安。

　　是時唐主以世民出師屢捷，欲施恩於同族，詔諸宗姓居官者，在同死（列）之上，未仕者免徭役。每州置宗師一人，以攝總，別為團伍。隋東海、北海、東平、須昌、淮南諸郡，皆降於唐。西突厥、高昌亦遣使入貢。會朱粲寇谷州，建德寇徐、兗，李子通窺江表，守臣不能拒敵，皆至陷沒。高祖嘗以為守者未得其人，詔下複選才官，以任外藩。李綱奏曰：「外藩之任，非智略過人者不足以當之。陛下至親，並州總管齊王，近日守臣具奏，言其不務軍政，惟好畋獵，嘗載綱罟三十餘車，與殿內監竇誕蹂踐人禾稼，縱左右掠奪民物；當衢射人，觀其避箭。此等事，非聖朝所宜有。陛下可令人助之，前後規諫，以止其暴。」高祖驚曰：「如此，誰可以往？」李綱曰：「右衛將軍宇文歆，為人正直，雄略有識，可往輔助齊王。」高祖即手敕，令宇文歆前往並州，復以詔命：「得專制齊王。」宇文歆領命，徑至並州城，入見了齊王，具知以上命，出令嚴禁其下，條陳有道。因是，齊王少止出遊，日與宇文歆等議論政事，不在話下。

　　卻說劉武周自取樓煩、定襄、雁門諸郡以後，與定楊將宋金剛招募山東、河北豪傑，部下有尉遲敬德、羅孔陽、陳煥章等將，精兵一十五萬，所向其鋒莫敵。金剛說武周曰：「唐主既定關中，齊王元吉鎮領並州，未經戰陣。明公可乘養銳之眾，先襲並州，擒捉齊王，然後就席捲之勢，西向以爭天下，大事可圖也。」武周深然之，即以精兵五萬，令金剛寇並州。金剛領兵望並州進發。候騎報入並州來。齊王元吉大驚，與眾人商議。宇文歆曰：「並州吏民未諳軍旅，宋金剛此來，皆是山東、河北精壯之眾，其鋒難以抵當。我王可遣人往京師求救。我輩只宜深渠高壘，堅守城郭。以待救兵來。」齊王依其議，即修報急文書，令人漏夜徑奔長安來。齊王一面點集軍民上城守護。金剛大眾將並州圍困水洩不通，日夕督令軍士攻擊。

　　卻說使人至京師，將表文奏入朝中。高祖聽的，聚集眾臣議曰：「今劉武周寇打並州，任（甚）緊，誰人可往救之？」裴寂出班奏曰：「臣蒙陛下採錄，未有寸功。今日臣願領兵以解並州之圍。」高祖悅，即下詔，令裴寂部大軍一十萬，前往並州，許以使（便）宜從事。裴寂辭唐主出朝。次日，點集大小三軍，離京師徑往並州進發。後人有《從戎曲》一章，單道軍人出塞立功之事：

　　少年苦志講孫吳，長大從戎學丈夫。塞草已經來去路，城邊那問骨髏枯。旌旗舒捲驊騮急，霜雪飛飄堠火迷。君不見：關中時，控弦盡用陰山兒。何如一戰平胡虜，吾人早寄仲宣詩。

　　卻說裴寂領了大軍，出離長安，迤邐望並州而進。至介休地界度索原屯紮。與右武衛大將軍姜寶誼謀曰：「宋金剛甲士驍果，近知救兵至，必度我遠來疲竭，有乘我虛之意。可將眾分為二壁，以防攻擊。」姜寶誼從其計，將眾軍作前後壁屯紮。

　　卻說宋金剛聽的長安兵來救並州，羅孔陽曰：「唐軍遠來，利在速戰。今夜乘其虛而攻之，無不克也。」金剛將從之，尉遲敬德曰：「不可。主帥裴寂善知兵者，姜寶誼勇冠諸軍。彼知我欲乘其虛，首尾連營。此去正墜其計矣。且彼眾我寡，不宜平地置陣。此東十里上流，可先據以待之。」金剛大喜，留尉遲敬德圍並州，自引兵三萬進至上流，背水為陣。羅孔陽為左拒，陳煥章為右拒。命將士皆偃戈於葭蘆中。裴寂軍中已知賊在上流。寂引眾將出平原，欲與金剛對敵。姜寶誼曰：「賊將以眾寡不敵，欲依水為陣，以拒我師。莫若分兵，前後擊其首尾，則賊可破也。」寂以為不然，悉眾而出。裴寂軍望見賊兵稀少，一齊奔進，左軍亂不成列。羅孔陽鳴金為號，葭蘆中伏兵並起。錢九隴挺槍躍馬，直進上流。宋金剛一騎飛出，兩下相交二十合，不分勝負。右拒陳煥章率鐵騎從橫擊之，絕其軍於二隊，唐兵大敗。裴寂前後不能相顧，勒馬望本陣而走。陳煥章一匹馬從後追來。鐵九隴因勢失利，不敢戀戰，率眾殺回本陣。看見煥章追及裴寂，九隴拈弓搭箭，指定煥章面門矢來，煥章應弦而倒。裴寂得脫，棄了度索原，望晉州奔走。姜寶誼率眾為後殿，不知路徑，被金剛兩岸伏兵用長鉤套竿一齊截出，把寶誼坐下馬絆倒，已被金剛眾所獲。殺死唐軍於上流，水為之紅。

　　卻說裴寂走至晉州，前後敗兵陸續走到，報：「姜寶誼被金剛伏兵所捉。折傷軍士無算。」裴寂聽得失卻姜寶誼，不勝悲惶。即遣使齎表，詣京師謝罪。表至，唐主聞寶誼被擒，泣下曰：「彼烈士，必不肯屈。定遭賊死矣。」賜其家物千段，米三百斛；下詔慰諭裴寂，復使鎮撫河東。時劉武周破唐軍十萬於上流，乘勝進逼並州。元吉窮迫，眾將心慌，竇誕進言：「今日之危，非力可敵。莫若棄城，走歸關中。復起大兵來與金剛定奪。」齊王從其言，便欲帶眾人殺出並州。一人聞之，忙諫曰：「不可。」乃宇文歆。齊王曰：「城已將破，焉能久守乎？」宇文歆曰：「賊眾雖勝，城中糧食充足，壕塹深固。點集精壯拒守，豈能遽陷哉。關中若知裴寂新敗，必有救應兵來，賊亦不敢輕進，單慮唐軍襲其後也。今若棄此，晉州以北非復國家有也。願大王嚴守，為國家之保障。」劉政會亦勸請從宇文歆計。齊王無決斷人隨時許之。次日，紿其參佐，乘夜攜其妻妾，開西門奔還長安。眾人知覺無主，各乘勢殺出。劉武周遂取並州，擒少卿留守劉政會。自晉州以北，城鎮俱沒於賊。

　　卻說元吉走入長安，來見唐主，具說：「劉武周勢不可當，臣只得棄城走歸。願再乞兵，前去取復並州。如仍有疏失，情受軍法。」唐主大怒，謂李綱曰：「元吉未習時事，故遣竇誕、宇文歆輔之。晉陽強兵數萬，糧食可支十年。興王之基，一旦棄之。宇文歆不為嚴守，我當斬之。」綱曰：「王年少驕逸，誕曾無規諫，又為之掩覆。今日之敗，誕之罪也。歆曾諫王，王自不改。每具表奏聞，乃忠臣也，豈可殺哉。」唐主始悟，引綱升御坐，曰：「我得公前後規諫，遂無濫刑。元吉自為不善，非二人所能禁也。」遂赦竇誕、宇文歆，以元吉有失藩鎮，坐免官職。既而諷諸憲官，下詔復其原職。八月，唐酅公薨，諡曰隋恭帝。

　　《綱目》斷云：書薨何廢帝也？自晉書陳留王曹奐卒，是後代興之際廢主皆弒，無有以卒書者。於是復見。若唐者，可謂近厚矣。其永世也宜哉。
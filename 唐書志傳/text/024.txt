
			　　卻說李軌僭稱帝號，建元安樂，以其子伯玉為太子，長史曹珍為尚書左僕射。值唐主遣張俟德至，軌召其下議之曰：「李氏有天下，歷運所屬，已宅享邑。一姓不可二王，今欲去帝號，東向受制，可乎？」曹珍曰：「隋失其鹿，天下共逐之。今英雄焱起，號帝王者瓜分鼎峙。唐自保關、雍、大涼，奄有河右，固不相妨。已為天子，奈何受人官？必欲以小事大，請行蕭察故事，稱梁帝而臣於周。」軌從之，仍遣偽尚書左丞鄧曉隨張俟德來朝，奉表覆命，請稱從弟大梁皇帝。奏上，高祖怒曰：「軌謂朕為兄，既有此請，是欲不臣也。」因囚鄧曉不遣，使吐谷渾出兵討之。消息傳入河右來，李軌聽的，大懼，弗知所為。唯取龜筮自卜休咎而已。有胡巫妄謂軌曰：「上帝將遣玉女從天來，以輔將軍。須用極高處不沾俗塵所在，方可相見。」李軌大悅，自念曰：「此上天以我姓字已符圖讖，當為天子，特令仙女來助吾也。」即發民兵於城東潔淨之地築起高台，剋日要成。就令有司督責其工。因是軍民勞費甚廣。河右飢荒，人亦相食，軌傾家財賑之，不足給。議發倉粟，曹珍亦勸之。謝統師等皆隋舊官，心不欲附軌，每引結群胡，排其用事，欲離沮其眾，乃廷詰珍曰：「百姓餓死，皆羸弱無所用者，壯勇之士終不肯自困耳。且儲廩以備不虞，豈可散之以飼羸弱。僕射苟附其議，下非國計，主公幸自度焉。」軌然之，乃閉粟不發。下益怨恨，多致叛去者。軌聞知將士怨離，唐主見伐，愈至憂慼，謀於安修仁。修仁曰：「親兄興貴本在長安，臣修書一封，令人送去，體問唐主出兵虛實，又作計議。」軌因恐彼各為其主，豈有實來告。修仁曰：「兄弟之義，安得不盡誠意？主公勿慮。」軌即令修仁已修下書，遣的當人逕入京師，送與安興貴。差人領書去訖。

　　卻說安興貴在長安接得弟修仁書，拆觀其意，書曰：

　　弟修仁奉書於兄某座右：弟以朝廷之事，事無大小，一切言之，言之輒從，從乃中變。故君子言有進退之心，誤矣。昔伊尹負鼎俎，五說於湯，其道乃行，天為之時也，商鞅以強國三說孝公，其功乃立。人為之時也。今弟忝事於軌，既而無言，言亦不從，致彼有竊僭之非，實貽天下大患也。兄涼州人矣，班列於諫議之下，何不以軌所志言於高祖，使軌明禍福而順唐，獲安於位，此亦兄天為、人為之時也。非專體兄唐兵出境之虛實也哉。弟再拜。

　　興貴看書已畢，著令來人先回。自意：「李軌妄圖大位，未度奇禍。隨至久之，吾弟亦不免也。」次日，表請唐主，往諭李軌。唐主曰：「軌阻兵恃險，豈口舌所能下？」興貴曰：「軌果實強盛，若曉以逆順禍福，宜聽，如憑固不受，臣世家涼州豪望，多識其士民，而修仁為軌信任，主事機者數十人，若候隙圖之，無不濟矣。」唐主乃遣之。興貴即辭了唐主，逕至涼州，來見李軌。軌喜其來，授以左右衛大將軍，興貴辭不就職。軌曰：「卿吾地人也，何專於唐仕乎？」興貴曰：「蒙唐主厚恩，臣安敢背之？」軌默然。因閒訪以自安之策，貴對曰：「涼地不過千里，土薄民貧。今唐起太原，逕取函秦，宰制中原。以戰則勝，以攻必取。此殆天啟，非人力也。明公若往歸之，非惟可保無患，則竇融之功復見於今日矣。」軌曰：「吾據山河之固，彼若何我哉？汝自唐來，而為唐作說客耶？」遂拂衣而起。興貴退出，與修仁議曰：「唐主寬仁大德，納諫如流，實帝王器。弟何不棄暗投明，以圖善後計。」修仁曰：「既事其主，而又棄之，大不義也。吾當思之。」興貴曰：「良禽擇木而棲，賢者擇主而事。弟從吾同歸唐主，創立功業，顯親榮宗，此正大義也，尚復何疑！」修仁意許之，因與謝統師等陰結諸胡，起兵擊軌。軌知之，即率吏民嬰城自守。興貴徇諭軌眾曰：「大唐遣我來誅李軌，敢助之者夷三族。」城中吏民爭出納降。李軌大懼，計無所出。興貴率諸胡兵連困之，城陷，入執李軌，關謹、梁碩死之，降其將李贇、黃有武等，及眾二萬餘人。興貴按視府庫，安撫軍民，下令班師，監囚李軌回長安，河西悉平。鄧曉時被囚長安，聞已擒李軌，克復河西，舞蹈稱慶。唐主曰：「汝為人使臣，聞國亡而不戚，既不忠於李軌，其肯為朕用乎？」遂廢之終身。李軌既至長安，伏誅。唐主以興貴、修仁之功，封興貴為左武侯大將軍，封修仁為右武侯大將軍。

　　唐武德二年二月，高祖下敕，令群臣議定「租庸調法」，以頒民間。有田則有租，有身則有庸，有戶則有調：每丁租二石、絹二匹，綿三兩。自茲以外，不得橫斂。天下便之。由是黎元安業，近夷封界之民，爭來歸附。高祖因謂諸臣曰：「孤承大寶以來，戰兢其業，凡以惠恤計安乎斯民者，未嘗須臾少懈，何則諸侯不靖，治化未孚，豈寡人誠意有未盡者？諸君自關中相隨其亦久矣，當詳究以聞。孤將擇焉。」長孫無忌曰：「帝王之致治也，有敬畏之誠，有當務之智。今政令未孚，民有未盡歸命者。蓋因隋祚未竟，舊主尚在東都故耳。陛下酌民之宜，務在遣使詣東都，不時詢問隋主起居消息，積於誠意。待彼天祿允終，運數已革，諸侯志無他適，天下引領而歸王者，猶水之就下，孰能御之！昔者明王興滅國，繼絕世，此五帝之事功。陛下宜以為法。」唐主聞奏大悅，曰：「卿言正合孤意。」即遣使命逕達東都，具問安之表。使者辭於唐主，領命離京師去了。

　　卻說東都隋帝侗升殿，百官咸集。閣門大使奏：「長安唐主遣使命齎表至東都，未得旨，停於午門。」隋帝聞奏，即令宣入。張俟德朝見，拜伏殿前，呈上唐主表章，表曰：

　　皇泰二年某月某日，大唐李，伏以乾旋坤轉，共知天意之回，雷動風行，頓覺皇威之暢。御六龍以於邁，屯萬乘於要區。伏自皇帝嗣位以來，動遵去年內禪手語，既推讓乎南郊，實兢惕於東都。百司共守四海，咸知一旦變更，群疑紛起，諸侯持貳。臣聞天無二日，國無二王。治生於一，亂生於二。治則宗廟、社稷安存；亂則宗廟、社稷危亡。故定帝王之一，以尊臨四海者，非私己也，所以尊宗廟而重社稷；使天下而不正夫一，非帝王所以為治也。大臣之義，以道事君，苟利宗社，死生以之，而況人君，可不謹夫！家人之情，則有母子之私恩，朝廷之法，必有君臣之大義。以義制恩，則恩義可全；以恩廢義，則恩義更失。是以，先王為國，必以禮也，惡可以忽！臣自南面稱孤，長安登寶，於舊主每盡其誠，安神器敢有差移！況臣昔備近司，最蒙殊獎，守藩條於外服，莫陪羈鞫之餘，望日御乎所臨，徒深葵藿之志。臣無任瞻天望帝，激切屏營之至。謹遣鴻臚少卿張俟德，請詣行在，所奉表起居，以聞。

　　隋帝看表大悅，重禮來使，仍以表示太尉王世充。世充曰：「此唐主鎖諸侯計也。君上亦宜奉表以慰其情。」隋主允其奏，即復表，遣使送呈唐主。使者領詔去訖。時東都之政悉歸於王世充，隋主有所為，必先頒示世充，遇世充許，然後行之。世充遂矯隋帝詔，假黃鉞，相國總百揆，封鄭王，授九錫，冕十有二旒，建天子旌旗，置設宮、縣出入警蹕。術士桓法嗣，自言能決圖讖，乃上孔子《閉房記》書：「男子持一干驅羊狀。」因說世充曰：「隋楊姓也，今文有『於一』，是乾，字加一畫為『王』字，言王處在羊後，兆大王代隋之符也。」又陳說莊周《人間世》、《德充符》二篇曰：「上下篇，此亦與大王名協，正應大王明受，符命，德被人間，為天子也。」世充喜曰：「天命也。」即封法嗣為諫議大夫，又令人羅取飛鳥，書寫符命於帛，係鳥頸放之。有彈捕得其鳥而獻者，世充亦詐而受之官。遂召集文武至府中，定議受禪。李世英深以為不可，因曰：「四方所以歸附東都者，以公能中興隋室故也。今九州之地未清其一，而遽正位號，恐遠人皆思叛去矣。」戴冒亦曰：「君臣猶父子也，休戚同之。明公若能竭忠徇國，則與家國俱世矣。」世充見眾情未協，乃詭辭曰：「諸公所見甚善。」即遣歸之。

　　世充欲圖禪位意切，又諷百官勸進，仍令長史韋節等預造禪代禮儀。時納言蘇威養老在第，世充以威乃隋大臣，素有名望，每表進隋帝，必署威名，使段達等言於侗曰：「天命不常，惟德是歸。今鄭王功德甚盛，請陛下揖讓，用堯舜故事，以安隋室。」帝怒曰：「天下者，高祖天下。若隋祚未亡，此言不可發。必天命遂改，何煩禪讓？況鄭公近乎李密，已拜太尉。自是以來，未有殊績。俟天下稍平，議之未晚。」達曰：「陛下所言極然。奈太尉欲之，臣等無詞以復。」帝曰：「公等或祖禰舊臣，或台鼎高位，尚有斯言，朕復何賴！」達等流涕，既而復議曰：「天下未定，須錯以長君，待天下安寧，則復明禪其位。」隋主熟視曰：「任公主意。我今無能為矣。」達等遂稱詔，矯稱隋主命禪位於鄭。幽置隋主於含涼殿，遣使詔世充。世充猶奉表三讓。達等復齎帝符命，請授世充。乃遣諸將以兵衛至清宮，用戎服法駕，導鼓樂入宮。世充欲以炫耀士民，每歷一門，從者必呼。至東上閣，更易袞冕，即正殿南面坐，受之僭位。建元開明元年，國號鄭。乃封兄世衡為秦王，世偉為楚王，世惲為齊王。諸族屬以次封拜。以子玄應為皇太子，玄恕為漢王。奉隋主為潞國公，封蘇威為太師，徐文遠為國師。以陸德明為漢王師，令玄恕就其家行束脩禮。德明恥之，故服巴豆散，對之遺利（痢），竟不與語。




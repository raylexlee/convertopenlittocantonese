
			　　卻說李靖軍中，聽的頡利自來決戰，亦整點人馬，排開陣勢。俄城南金鼓大作，殺氣連天，頡利一騎先出，立於門旗下，左有撒禮黑，右有塔察兒，隨後騎兵漫坡塞野而來。李靖出馬，與頡利答話。頡利曰：「吾以唐主君臨天下，亦自有失信約。今我無罪，何以見伐？」靖揚言曰：「汝夷狄之人，往往負盟，來寇吾境，又不能制薛延陀等，使亂邊郡。尚說無罪！」言罷，顧諸將曰：「誰出戰？先擒頡利為首功。」一人飛馬而出，眾視之，乃帳前牙將程名振也，拍馬舞刀，直奔頡利。頡利背後撒禮黑接住交鋒。二人戰上數十合，不分勝敗。忽東南角上喊聲大振，張公瑾引兵衝突而來。頡利欲分騎迎之，李靖抖擻英雄，拍馬夾攻。唐兵努力奔前，各要爭功。頡利不能擋抵，大敗而走。程名振單要捉頡利，衝入胡陣。正遇虜將擴廓在那攔截，名振搶近前，一刀砍落馬下。頡利見勢不支，繞城而走。四下皆是唐兵，已絕了歸路，不能復入城中，與撒禮黑奪圍走奔鐵山。李靖三軍趕二十里方回，殺得胡騎屍首蔽野，血流成河。程名振等各上其功。靖曰：「胡賊尚眾，且彼城郭堅固，一時難以攻打。今頡利敗窮，走入鐵山屯守，必不出戰。鐵山路徑險絕，人馬不堪行。近聞嚮導者說，內通遼東大路，若逼他緊急無他計，必將奔投高麗，為患尤猛。如今且將人馬退去鳳凰坡屯紮，差人約李世勣人馬，出其背而襲之。伺其力竭，自成擒矣。」眾人然之。即將人馬退屯鳳凰坡。

　　卻說李世勣領兵徑出雲中，打探軍回報：「唐兵屢勝，頡利見敗走鐵山，堅守不出。」世勣曰：「吾與李靖共承王命出征，彼已建此大功。今我人馬尚延在此，他日何以見唐天子？」即催動諸軍，趨鐵山來。是時頡利與撒禮黑等敗聚鐵山，多設鹿角，為守禦之計。近日遊騎報說：「李靖軍已退在鳳凰坡，正要來與大王交鋒。因山勢險惡，人馬難進，按兵不出。」頡利曰：「此個去處，他如何進兵？吾只管固守不戰，彼眾自當退也。」因是頡利諸將不甚持防。忽哨馬報：「唐兵分作數路而來：一路出白道，襲吾石城；又一路出雲中，攻北原上道，二道甚是緊急。」頡利驚曰：「石城乃吾老小在彼。」急遣撒禮黑救之，塔察兒引騎出北原迎敵。兩人皆去。不半日，速報將來：「唐將薛萬徹打破石城，花赤哩棄城而走。塔察兒被圍，不能得出。」頡利要起，又怕唐兵後襲。驍將蘇阿力曰：「吾與大王作前後而出。吾引步騎去救塔察兒，大王引兵在後，以防唐兵。」

　　頡利依其計，整兵出鐵山。蘇阿力引步騎五千先行。約有數里，望見前面金鼓震天，阿力知是交兵。揮騎殺入，正遇塔察兒，血映袍鎧，引敗騎走來到。阿力曰：「君速行！待吾抵住一陣。」背後李世勣乘勢趕到，與蘇阿力兩馬相交，戰上數合。唐兵精銳，胡騎只顧得奔走，那裡敢擋抵？阿力料不能勝，縱馬殺開血路，正遇見頡利接應人馬。阿力曰：「大王速回！唐兵來得利害，恐墜其計也。」頡利與塔察兒、蘇阿力等，並力殺回鐵山。不度李靖已有打探軍報知，預先遣李藝在此等候，看定頡利殺回，一聲鼓響，軍馬截出。李藝大叫曰：「頡利下馬受擒！」背後世勣又趕來。突厥諸將死戰不得出。頡利正慌，忽東原一彪生力虜騎，衝突而來，乃撒禮黑保護頡利家小到此。內外相應，方救得頡利，走入鐵山去了。李世勣與李藝合兵一處，殺死虜兵不可勝數，奪得弓矢無算。李世勣來見李靖曰：「頡利膽落，竄走鐵山。吾與總管合大軍困之。不出一月，夷虜盡為齏粉矣。」靖曰：「窮寇勿追，歸師莫遏。此兵家所忌。吾與足下，東西立營，為犄角之勢，且看頡利如何退吾兵。」程名振曰：「兵出日久，費用且多。總管不即平之，何以為長住之計乎？」靖曰：「頡利突厥之最雄者。部落眾多，且其城中，騎兵不下數萬。今彼深恃險地，我人馬又不能進。若急之，倘奔投所部部落為之死鬥，非吾之利也。今緩其攻，正所以結其所仇，離其支黨，勢必敗也。諸君何以歲月計哉？」眾將皆服其論，遂按甲不出。

　　卻說頡利堅守鐵山，常密遣人打探唐軍消息回，報：「並無動靜。」撒禮黑曰：「李靖善能用兵，輔之以李世勣、程名振等有萬夫之勇。今其據營不出，欲為久持之計，以疲吾輩。大王今在鐵山城中，阻絕不通，弓矢日耗，糧食不繼。此誠有可慮者。不如遣使入長安請罪乞降，詔回李靖人馬，斯可以保其後也。」頡利從其議，復遣執失思力，徑上長安，朝見太宗，奏曰：「突厥頡利可汗有忤陛下，致天兵出塞。胡騎驚懼，令窮敗無依，竄棲鐵山。特遣臣入朝謝罪。君臣引領待罪，乞陛下視四海為一家，寬頡利斧鉞之誅，詔回大軍，與頡利復國。使其進貢不缺，繼世稱臣，實出本心。至望也。」太宗見其來意懇切，與侍臣議曰：「頡利既降，朕將詔回三軍，以蘇久徵將士也。」魏徵出班奏曰：「古來制戎無良策，今李靖功在垂成，突厥計窮不支。陛下若詔回之，虛費其歲月也。突厥險性，反覆無常。縱天朝歸命，亦難保其後無叛矣。不如遣使詣靖軍中，獎勵軍士，使之直抵虜巢，擒俘頡利，誠為萬古之利。機會不可失也。」太宗曰：「人以窮來歸，我若復遣人殺之，不祥也。卿計誠善，朕將兼用。一邊遣人慰撫突厥，仍敕李靖督兵徵進。突厥無疑的降，則受之；若有疑惑，使李靖擒以獻。」眾臣拜伏曰：「陛下明見萬里，真神算也。」太宗即遣鴻臚卿唐儉為使，往突厥見頡利諭旨。

　　唐儉領了詔命，與思力一同徑往突厥，近鐵山，執失思力先入報知。頡利出迎唐儉，進入營中，頡利頓首拜曰：「有勞天使遠臨塞北，頡利無道，至怒朝廷見伐，窮追止此。望天使見唐主，願終世歸順，再不復生異心也。」唐儉曰：「吾主寬仁大度，豈必與夷狄計較。即日詔回人馬。君等須傾心降服，唐主亦無負汝也。」頡利大喜，即款留唐儉，候在帶降書而回。次日，與眾部落商議有願降者，有願守者。因是頡利沉吟不決。外為卑辭，內實猶豫。欲走磧北。

　　卻說李靖近日受朝廷獎率，詔催進兵。又聽得唐儉為使，撫慰頡利部落。乃引兵與世勣謀曰：「頡利雖敗，其眾猶盛。近聞欲度磧走。若果去之，則難圖矣。今唐儉領詔至彼撫慰，虜必自寬。若選萬騎與足下分前後而進，出其不意，頡利可擒矣。」張公瑾曰：「詔書許其降，又有使者在彼處，奈何擊之？」靖曰：「往常令諸君勿出，未有利便也。趁今擊之，頡利不暇為謀，此韓信所以破齊也。唐儉輩何足惜。」遂勒兵趨惡陽嶺而行。世勣亦合西營精兵繼之。

　　且說頡利每日只與唐儉宴會，忘了兵事。將近二更，前後忽報：「唐軍襲破了城池。」頡利大驚曰：「吾失算矣！」急引眾將來救時，山下火光照天，李靖已到營門外，單槍已刺落守壘騎兵。是夕狂風大起，唐兵四下並集。頡利令眾騎發矢，山上箭如雨點，又是夜裡，唐兵傷損無數。李世勣攀堞先登，面被數矢，早砍倒數十虜兵。撒禮黑首先殺開鹿角而出，世勣一騎近前，手起刀落，斬於馬下。頡利見禮黑殺死，心膽皆落，與塔察兒、蘇阿力率眾殺出山後大路來，又遇李藝阻住交鋒。頡利不敢戀戰，衝圍望沙缽羅走了。天微明，李靖已取了鐵山，遣人探頡利走往何處，回報：「頡利漏夜走入沙缽羅，投蘇厄失去了。」諸將皆請乘勝兵襲之。靖曰：「窮寇不足慮矣。吾自有計取之。」下令三軍屯紮於城中。且看後來如何？

			　　卻說王玄應與劉黑闥屢日在虎牢望洛陽消息，道路阻絕，不能通聞。忽報：「秦王已破了夏兵，擒竇建德，乘勝攻圍洛陽。城中困弊，鄭主率眾納降。見遣將來取虎牢，兵屯關下，只曾二十餘里。」玄應聽的大驚曰：「洛陽既陷，吾孤軍難以支持。不如即降，免受其困也。」劉黑闥曰：「公子據虎牢，後精糧足，正好商議復國之計，何便說歸降？爾且深溝高壘以待之，吾引軍先殺他一陣，以報故主之仇矣。」言罷，綽槍上馬，殺下關來。哨軍報知王君廓。君廓曰：「黑闥一勇之夫，可以智勝。」與大奈議曰：「爾可引兵二萬，伏於中路，候黑闥兵過，從中截出，彼眾自亂。」大奈依其所行。王君廓部軍開壁迎敵。劉黑闥銳氣正甚，鼓噪而前。君廓一馬當先。兩下金鼓齊鳴，軍器並舉。二人戰上數合，王君廓賣陣而走。黑闥不知是計，驅兵掩殺過來。未及二里間，忽報：「後軍已被唐軍截殺。」黑闥復勒回馬，正遇史大奈軍馬，二人又戰數合。君廓前軍殺來，兩下夾攻，夏兵大亂。黑闥料不能勝，衝開血路，望漳南而走。君廓合兵一處，乘勝攻虎牢。此時，玄應知黑闥戰敗，即開關納降。唐軍入虎牢，收其錢糧軍馬，班師回洛陽，見秦王。秦王大喜，重賞王、史二人。玄應亦免死罪。世民見洛陽管轄已平服，止不知洺州消息。正議間，游騎軍報：「果是建德餘眾伏寶等聚集敗騎，走至洺州，欲立竇晟為主，徵軍以拒唐兵。」世民曰：「誠如世勣之料也。」即下令親督三軍討之。世勣曰：「不須再煩遠取。大王修書一封，陳其利害，差人送入洺州。竇晟怯懦之徒，必從眾議來降也。」秦王依其議，著令房玄齡作書，選一能言者，遞往洺州。秦王屯兵洛陽不動。

　　卻說竇晟正在與眾人議事，有左右來報：「秦王差人下書。」晟召入，接了書，拆開觀看。書曰：

　　不觀勝敗，不見真命之符，不量時勢，實為井底之智。今大唐建號關中，威令一行，攻無不勝，戰無不克。威武足以制服天下。王世充有百戰百勝之計，一旦而失之；築板之役，破夏主二十萬眾，尚有餘孽逃竄他群，欲起不軌之謀者，務在身首碎分而後已。方今兵屯洛陽，遣書比指。若能明乎順逆，倒戈納款，猶可免於誅刑。不然，前鑒不遠。其熟思之！

　　竇晟看書畢，問左右曰：「世民既將書至，爾眾人有何高論？」僕射齊行善曰：「夏主英武，士馬精強，一朝為擒，易如反掌。豈非天命有所屬耶。今喪敗如此，必無所成。不如委心請命於唐，尚可保其終也。」竇晟從其言，遂以府庫金寶散給軍士，令各解去。於是范願、王伏寶引三千餘人，叛入太行山去了。竇晟乃與裴矩、曹旦帥百官奉建德妻曹氏及傳國玉璽，請降於秦王。秦王受其降。交割玉璽。有房玄齡、李世勣入城招安。王世充弟世辨，亦以徐、宋三十八州請降。淮安王神通又徇下山東三十餘州。自是世充、建德之地悉平。

　　靜軒先生有詩贊秦王之功曰：旌旗東下耀鋒芒，百萬貔貅動一勞。談笑幕帷成妙算，折衝隊伍見軒昂。五更戰艦驚飛渡，萬里堅城入款降。奏凱歸來功已就，丹書詔裡倍增光。

　　時秋七月，秦王世民班師。大小三軍離了洛陽，各依隊伍而行。果然鞭敲金鐙響，人唱凱歌聲。西至長安，世民披黃金甲，齊王元吉、李世勣等二十五將隨其後。鐵騎萬匹，甲士三萬人，前後部曲，鼓樂齊鳴。檻車囚著王世充、竇建德，獻於太廟中。行飲至之禮，以餉之。次日，唐王詔赦王世充為庶人，徙於西蜀閒住。至親者隨行，其僚屬留長安聽用。竇建德罪在不赦，斬於長安市。

　　建德臨刑，仰天長歎曰：「建德縱橫天下，諸侯誰不知之。今日一至於此，非天乎！」令行刑者請快刀，監斬官即令開刀。死年四十九。是時建德兵屯牛口，先有謠言曰：「豆入牛口，勢不得久。」至是果敗。後人有詩歎曰：

　　烽火連營見識微，倥傯戎馬悔何遲。罔將豪傑忘家國，徒說興王苦眾夷。塞北方將驅戰騎，陣前先自倒徵旗。獻俘已成東市戮，千古令人別是非。

　　唐主既斬了建德，將首級號令四門。其外皆赦宥之。自以天下略定，設太平筵宴，重賞三軍；大赦百姓，與免一年傜賦；陝虢地方，人民苦於轉輸勞費，免二年。唐主後慮王、竇餘黨在京師，恐生內患，欲議悉令遠徙惡地。侍御史伏伽上表諫曰：

　　臣聞「王者無戲言」。書稱：「爾無不信，朕不食言。」言之不可不慎也。陛下制詔曰：「常赦不免皆原之。」此非直赦有罪，是亦與天下更新辭也。世充、建德所部赦後，乃欲流徒。書曰：「殲厥渠魁，脅從罔治。」渠魁尚免，脅從何辜。且桀狗吠堯，吠其為主。今與陛下結髮，故往為賊臣。彼豈忘陛下哉。壅隔故也。至疏者，安得而罪之。由古以來，何始無君，然止稱堯舜者何也？直由善名難得也。昔天下未平，容應機制變，今四方已定，設法當與人共之。法者，陛下自作，慎自守之，使天下百姓信而畏之也。自為無信，欲人之信，若為得哉？賞罰之行，無貴賤親疏，惟義所在。臣愚以為賊黨於赦當免者，雖甚無狀，宜一切加原。則天下幸甚！

　　唐主既覽表，從之，遂赦不徙。後來王世充未行，被定州刺史獨孤修德矯詔殺之，死年五十二歲。後人有詩歎曰：

　　僭王未免作降囚，始悔當年不軌謀。神器自言容易得，民心豈是霸能收？鋒屯戎馬三軍取，猥聚豺狼一鼓休。功業已隨兵刃滅，洛陽宮殿幾經秋。

　　冬十月，唐王以秦王平定洛陽，功績大前代，官皆不足以稱之，特封天策上將，位在王公上，為其高建府第，置官屬，預朝廷政事。秦王拜恩受命。後亦以海內漫平，乃於長安西建立弘文館，極其偉觀，左開秘書閣，右設講政軒。前後楹堂，皆設扁（匾）額，延引文學俊秀之士居其中。時有杜如晦、房玄齡、虞世南、褚亮、姚思廉、李玄道、蔡允恭、薛元敬、顏相時、蘇勖、於志寧、蘇世長、薛收、李守素、陸德明、孔穎達、蓋文達、許敬宗十八人，為弘文館學士，分為三番，輪流直宿。世民暇日即至館中，或講論經書，或商議政事，至於夜分不寢。又命庫直閻立本畫十八人之像，褚亮作贊，時人榮之，號為「十八學士登瀛州」。

　　未數月，唐主因外郡官闕，以秦府僚屬除補，杜如晦亦出為陝州長史。房玄齡入見秦王曰：「餘人雖出，不足惜，杜如晦王佐之才。大王經營四方，非如晦不能濟。」世民驚曰：「公不言，幾失之矣！」即奏唐主留之。唐主許其請，使參謀帷幄。軍中多事，如晦剖決如流，世民甚禮重之。話分兩頭。

　　卻說劉黑闥虎牢之戰，敗走漳南，據蒲津為守，集餘眾欲圖恢復。不數日，范願、王伏寶等引眾來會，黑闥大喜曰：「諸君今來相助，當與故主取仇也。」范願等各訴款曲，因進說曰：「故主既被擒囚，斬於長安之都市，竇晟弱懦無為，奉曹後歸降。吾想起來，我主爭隋天下二十有餘年，建號立國，待我眾人亦不薄矣。一旦身斃國亡，族無遺類，顧無一人同患難者耶？」言罷不勝其憤。黑闥曰：「諸君莫憂。使黑闥一日在世，決叛唐而報仇矣。明日郎以吾部下攻入關中，與世民拚一死戰。」王伏寶歎曰：「將軍此行，猶飛蛾撲燭，必致隕身而後已。何以報仇為哉？」黑闥曰：「公何如出此言？」伏寶曰：「今關中城廓堅完，兵精糧足。秦王虎踞於內，豪傑折衝於外。君以一旅之眾，驅入其中，曾有得生之理乎？」黑闥曰：「足下見之甚明。竟有何策可以復仇？」伏寶曰：「近聞唐主欲徵楚地。將軍正好儲積餱糧，養威蓄銳，先取懷州為根本之地，然後遣一介之使，通謀徐圓朗，結好楚梁王。那時，將軍率激勵之眾，東襲洛陽，據其衝要。待唐、梁之交兵。唐勝則吾休兵固守；梁勝則出以撓其後。坐覘時勢，見機而動，非惟可以復仇，霸王之業不難致也。」黑闥喜曰：「足下之論是也。」即遣人以書通於徐圓朗，結好越王蕭銑。遂按甲不出。
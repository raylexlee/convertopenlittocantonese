
			　　太宗敕將出，魏徵固執曰：「國依於民。使良家盡入軍伍，則何以堪？」上曰：「且待來年。」復點兵矣，魏徵復諫，以為不可。上怒責之，徵曰：「夫兵在御之得其道耳，何以多取細弱以增虛數乎？且陛下每云：『吾以誠信御天下。』今即位未久，失信者屢矣。」上愕然曰：「何以失信也？」徵曰：「陛下初詔悉免負逋官物。及有司奏負秦府國司者，陛下以此非是官物，令催督如故。且陛下以秦王升為天子，國司之物，非官物而何？又曰關中免二年租調，關外復給一年。既而復有敕云：『已役已輸者，以來年為始散還之。俟後再徵。』百姓聞之，不能無疑。今復點兵。何謂來〔年〕為始乎？又陛下所與共治天下，在於守宰。至於點兵，獨疑其詐，豈所謂誠信為治乎？」上悅從之。

　　時有景州錄事參軍張玄素來朝，上聞其名，召見殿前，問以政道。玄素對曰：「隋主自專國務，不任群臣，不亡何待？陛下誠能擇群臣而分任之，遲其歲月，而唯考功績，何憂不治？」太宗悅曰：「卿言甚合孤意。」以為侍御史。又以張蘊古為大理丞。按：張蘊古，洹水人，為幽州記室時，上《太寶箴》以教人君。其略曰：「聖人受命，拯溺亨屯，故以一人治天下，不以天下奉一人。」又曰：「壯九重於內，所居不過容膝。彼昏不知，瑤其台而瓊其室。羅八珍於前，所食不過適口。惟狂罔，念丘其糟而池其酒。」又曰：「勿沒沒而暗，勿察察而明。雖冕旒蔽目而視於未形，雖黃主纊塞耳，而聽於無聲。」

　　太宗設朝，邊臣奏曰：「陛下以選人襲封者，多有詐冒資蔭，乞詔禁之。」太宗下詔曰：「仍有詐冒資蔭，許自首。不首殺，處以死罪。」未幾時，有詐冒事覺，奏聞於太宗。太宗下詔殺之。侍臣張胃奏曰：「詐冒之罪，依法問擬，止應該流。陛下何遽殺之？」上怒曰：「卿欲守法而使朕失信乎？」胃曰：「敕者，出於一時之喜怒；法者，國家所以布大信於天下也。陛下怒選人之多詐，故欲殺之。既而知其不可，復斷之以法。此乃忍小忿而存大信也。」上改容曰：「卿能執法，朕復何憂！」與胡寅同為大理少卿。時胡寅侍朝，有奏：「將軍長孫順德私受人餽絹。」上歎曰：「朕以廉恥風教於內外，近臣不能焉，何況遠者乎？」乃召順德入於殿庭，賜絹數十匹。胡寅以為不可，上曰：「彼有人性，得絹之辱甚於受刑。如不知愧，是一禽獸耳，殺之何益。」順德聞之，羞退其職。太宗知得，亦不復問矣。

　　一日，謂太子少師蕭瑀曰：「朕少得良弓十數張，自謂無以加。近日以示弓工，乃曰：『皆非良材。』蓋謂木心不正，則脈理皆邪。弓雖勁而發矢不直。朕自以弓矢定四方，識之尚未能盡，況天下之務乎？乃命京官五品以上，更宿中書內省，與寡人得民間疾苦，政事得失。」

　　六月，封德彝卒。初，太宗令德彝舉賢，久無所舉。上詰之，對曰：「非不盡心，但於今未有奇才耳。」上曰：「君子用人如器，各取所長。古之致治者，豈借才於異代乎？正患己不能知，安可誣一世之人？」德彝慚而退。御史大夫杜淹奏：「諸司文案恐有稽失，請令御史就目檢校。」上以問德彝，對曰：「設官分職，各有所司。果有愆違，御史自應糾舉。如淹所言，大為煩碎。」淹默然。上問淹：「何故不復論執？」對曰：「德彝所言，真為大體。臣誠心服，不敢遂非。」上悅曰：「公等各能如是，朕復何憂！」太宗聞德彝卒，因問侍臣蕭瑀曰：「德彝何為人？」瑀曰：「在朝儻立，亦敦厚君子也。」太宗曰：「誠如卿言。惜其不得留輔朕矣。」君臣二人議論間，問及周、秦修短，瑀曰：「紂為不道，武王徵之。周及六國無罪，始皇滅之。得失雖同，立心則異。」上曰：「公知其一，未知其二：周得天下，增修仁義；秦得天下，益尚詐力。此修短之所以異也。蓋取之，或可以逆；若守之，不可以不順故也。」瑀謝曰：「陛下之見，臣所不及也。」范氏斷曰：取之以仁義，守之以仁義者，周也。取之以詐力，守之以詐力者，秦也。此周秦之所以異也。太宗以湯武之征伐為逆取，而不知征伐順天應人，所以為仁義也。其曰取之或可以逆，亦非也。既謂之逆，則無時而可矣。

　　是時，太宗以長孫無忌有布衣之交，加以外戚，有安命功，欲托以腹心之任。入宮與皇后商議。皇后長孫氏固請曰：「妾備位椒房，貴寵極矣。誠不願兄弟執國政。前朝呂、霍、上官，可為切骨之戒。」太宗曰：「無忌朕之幼相識也，寧有是事哉？吾必欲任之。」遂不聽後言，以為右僕射。

　　冬十月，忽邊廷報入：「嶺南酋長馮盎與諸酋長自相攻擊，將欲謀反。」太宗聞奏，集群臣議曰：「嶺南連年不靖，今諸州告急，朕將發兵討之。」武臣皆請擊之為利。魏徵出班諫曰：「嶺南瘴厲險遠，不可以宿大兵。且告急者已數年，而盎兵未嘗出境。此其不反明矣。若遣信臣，示以至誠，撫以恩德，可不煩兵而服。何必動干戈哉。」太宗依其奏，即遣殿中侍御史崔仁師為使，前往嶺南安撫馮盎。仁師領敕命，徑至嶺南，見諸酋曰：「唐天子以遠臣不沾德化，自相殘戮，邊廷疑有反意，奏入京師。今上特齎敕書，安撫爾眾人。各宜自保其位，不得越分，而取夷〔滅〕禍矣。」諸酋長聽得有安撫詔書來到，大悅，各息鬥兵。馮盎遣其子戴智隨天使入朝謝罪。崔仁師回長安奏知：「諸酋各遵諭旨，無復叛亂。嶺南悉平。見有盎子戴智隨臣詣闕下請罪。」太宗大悅，詔戴智面撫慰之，遣回。顧謂魏徵曰：「卿一言勝十萬之師，不可不賞。」賜絹五百匹。魏徵固辭曰：「此陛下天威所及，非臣之能。」太宗由是甚重之。

　　忽閣門太使奏知：「青州賊相聚為亂。守臣捕捉滿獄，乞候聖裁。」太宗與群臣議曰：「侍御史崔仁師明敏有見，日前撫安嶺南，甚稱朕意。今詔之按獄於青州，必得其明。」眾臣皆舉仁師可任。於是太宗召入問之。曰：「青州所繫於獄者實多。然而未有謀反者亦不少。朕誠不忍刑及無辜。卿莫惜一行，與朕公決之。」仁師曰：「君命召，行不俟駕。臣食君之祿，未有補報，今陛下遣臣，寧有辭哉。」太宗大悅。即日詔旨已下，仁師承詔徑至青州而來。不則數日，將近青州界。守臣各迎接入城。進府中坐定，仁師令取出有罪人於階下，逐一覆按之。仁師審其招辭，歎曰：「良民亦拘為謀反者，其冤何伸！」即令悉出木丑械，與之飲食，湯沐。吩咐監者：「不許禁逼之。」次日，仁師錄其當死魁首十餘人上奏，太宗詔依擬。孫伏伽退見仁師，私議曰：「足下承王命，按青州之獄。今惟坐罪十餘人，恐得免者或有為惡，則受刑之徒，未肯甘心矣。」仁師曰：「凡治獄，當以仁恕為本。豈可濫及無罪。今按之，知其冤而不為伸，是失朝廷之心矣。萬一誤有所放，以一身代十囚之罪，亦所願也。」伏伽唯唯而退。及太宗復差使至青州，更訊審之，諸囚皆曰：「崔公平恕無枉，請速就死。」無一人異辭者。孫伏伽乃奏曰：「陛下之臣崔仁師，體國公恕，臣等之所不如。」因謂之曰：「卿等可效仁師，以朕心為心，何憂國不治哉。」伏伽頓首曰：「近日聞陛下好騎射，臣實不願陛下如此。」太宗曰：「朕騎射亦安不忘危之意。卿何過慮乎？」伏伽曰：「天子居則九重，行則警蹕。非欲苟自尊嚴，乃為社稷生民之計也。夫走馬射的，乃少年諸王所為，非今日天子事業也。既非所以安養聖躬，又非所以儀刑後世矣。」上大悅，乃曰：「朕所不及處，卿等惟正言之。」伏伽復奏曰：「陛下遇視朝，神采英毅，群臣進見，皆失舉措。乞聖容寬悅，則臣下得以盡言。」上深然之。

　　自是，每假以辭色。嘗謂公卿曰：「人要自見其形，必用明鏡照之。君欲自知其過，必待忠臣規諫。苟其君自恃為賢，其臣阿諛順旨，必致失國。君既失國，臣豈獨能全？如隋煬帝、虞世基者，亦足以鑒矣。公輩宜用此為戒。事有得失，無惜盡言也。」伏伽等稱謝。
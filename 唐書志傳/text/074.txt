
			　　是時薛延陀與其子大度設刺斜殺開血路而走。萬徹追上數里方回，得其降兵二萬餘人，前來與世勣人馬會齊。世勣收軍入朔州。阿耶思力接見，入府坐定。世勣曰：「公堅守邊城，賊人不能攻取，足見公能。」思力曰：「賴總管來救，致保無虞。非某之能也。」世勣大喜，乃安撫軍民，重賞諸將。次日班師，回定襄屯紮，遣人以捷音報入長安。

　　卻說太宗知李世勣等已破薛延陀，龍顏大悅，因謂群臣曰：「朕能用人，果見成功。薛延陀再不敢正視中原矣。」長孫無忌曰：「陛下之兵，實為勁敵，四夷莫不懼之。然而薛延陀居北磧，自恃絕遠之地，人莫能討，以致結連別部，為患最深。陛下若不設法以制之，恐是輩今日雖窮而去，後日滋蔓復來也。」上顧侍臣曰：「無忌所見誠遠，朕以薛延陀倔強莫比，今御之有二策：苟非發兵殄滅之，則與其婚姻以撫之耳。」房玄齡進曰：「兵兇器，戰危事。莫若以和親為便。」於是上命兵部侍郎崔敦禮承節使薛延陀，許以新興公主妻之，仍復抽回李世勣軍馬。崔敦禮承詔前往北磧和親，不在話下。

　　貞觀十七年春正月，魏徵寢疾。上與太子曰：「幸其第視疾。」徵扶坐於榻前，與上議論。上曰：「公之疾未瘳幾日，政事頗繁。欲待卿入朝剖決。」徵曰：「臣疾已重。恐不足以付陛下望。房玄齡、蕭瑀等，皆有命世之才，陛下不可棄之。朝廷有是數人，足可以致太平也。」上曰：「卿之功績，朕未有深報，將衡山公主，以妻卿之子，庶使姻聯骨肉，世不相忘也。」徵曰：「陛下金枝玉葉，臣子隈陋之質，何敢與天子議親？」上曰：「此朕將報功臣之盛事，卿何必辭。」徵乃令其叔王拜謝。車駕既回，次日近臣奏知：「鄭公魏徵卒。」上聞之，深加傷悼。及遇葬乃命百官赴喪，給羽葆鼓吹，陪葬昭陵。其妻裴氏曰：「徵平生儉素，今葬以羽儀，非其志也。」悉辭不受，惟以布車載柩而葬。太宗親登後苑西樓，望哭盡哀，自制碑文，並為書石，命有司刻之。他日謂侍臣曰：「人以銅為鏡，可以正衣冠，以古為鏡，可以知興替，以人為鏡，可以知得失。魏徵沒，朕亡一鏡矣。」言之甚悲。

　　上乃命畫匠圖畫功臣長孫無忌、趙郡、王孝恭、杜如晦、魏徵、房玄齡、高士廉、尉遲敬德、李靖、蕭瑀、段志賢、劉弘基、屈突通、殷開山、柴紹、長孫順德、張亮、侯君集、張公謹、程知節、虞世南、劉政會、唐儉、李世勣、秦叔寶等，共二十四人於凌煙閣。

　　是月，忽洛州近來葉蕃犯界，民不聊生，欲相聚為亂。近臣奏，上詔張亮為洛州都督安撫之。張亮承詔將行，過侯君集家。是時君集自以功高而居下位，因怨望有異志。見張亮來，就留亮小飲數杯，以手相挈，避退左右，而謂亮曰：「我有平一國之功，致怒陛下，鬱鬱殊不聊生。公能反乎？我卻為君從中起，兩勢夾攻，天下可圖也。」張亮笑曰：「堂堂天下，藩鎮諸臣，帶甲百萬，是何等時勢也？今君欲舉此意，又無大軍馬，若強為之，猶飛蛾入燈，自求滅身也。公此事再勿出口，恐漏於外人知的，其禍不小。」張亮言罷，遂別君集而出。次日，會江夏王道宗，從容言於上曰：「君集自負微功，恥在房、李之下。以臣觀之，必將為亂。」上未之信，適張亮密以君集將謀反事奏知。上曰：「卿與君集皆功臣。當下君集與卿語時，旁無他人，若下獄吏證問，君集必不服。卿且勿言。」張亮退出，自赴洛州安撫去了，不題。

　　自是太宗待君集如故。忽齊州使臣奏：「都督齊王祐不理國政，惟好酒色畋獵。長史權萬紀諫不聽，錄其過以聞。」太宗覽之，謂侍臣曰：「朕之建封諸王，與群臣熟籌而行，正欲其捍蔽王室，輔翼京師也。今齊王祐為不法事，朕雖（惟）召入朝罪之。」太師房玄齡奏曰：「王之有過，陛下惟遣使諭之，不可遽入其罪。」上從之，遣中使以敕書戒之。中使領旨，徑至齊州來見齊王，宣讀天子敕書。齊王跪聽罷，打發天使還朝，召長史萬紀入，責之曰：「我有何過失，長史錄奏，賣我以為功乎？」萬紀曰：「王好畋獵，傷民之稼穡，朝廷自知之，非臣所奏也。」齊王怒起，退居私室，與左右曰：「必殺萬紀，乃雪吾恨矣。」萬紀知此消息，恐後並得罪，復上表劾齊王左、右數十人，言其每隨齊王出城門，悉解縱鷹犬，勞擾百姓。太過覽表，再遣使按之，詔祐入朝。齊王聽得上遣人來按其狀，又有詔書召入朝，乃與左右謀曰：「攻吾者，乃史萬紀也。不除之，必為內應。我今先殺此賊，然後長驅入長安，以圖大事。」眾皆以為然。獨兵曹杜行敏諫曰：「萬紀無罪，雖屢諫王，欲王歸有德之位。因王不聽，乃奏之。實有大功，今何以將殺之？」齊王祐曰：「彼窺吾過失上奏，以致天朝使人來按我罪。安得不殺之！」遂不聽行敏言，密遣人召萬紀至後堂殺之。萬紀臨死揚言曰：「今王殺我，王之禍亦不遠矣。」齊王既殺了萬紀，驅都郊百姓，悉入城中，繕甲兵，深溝高壑，先為守禦之計。

　　卻說近臣奏知：「齊王拒抗天使，殺了長史權萬紀。即目準備欲起謀叛。」太宗大怒曰：「不正乎內，何以安外？」詔總管李世勣發兵討之。世勣辭行，上賜手敕曰：「吾常戒汝勿近小人，正為此耳。」世勣奏曰：「臣雖領旨討齊王，兵至其地，自有方略。使王知懼入朝，則陛下不必促兵恐之。」上允奏。世勣人馬離長安，望齊州進發。兵未至齊，忽轅門外報：「齊州府兵曹杜行敏等，見齊王祐的意謀叛，執之解送京師。今特來見總管。」世勣聽說，即召行敏入問之。行敏曰：「齊王自殺了權萬紀，日日招集人馬，將反入京師。以行敏不從，又將謀誅我等。故執之以見天子。」世勣大喜，乃下令班師回長安。次早世勣與杜行敏解進齊王祐朝見。太宗面責之曰：「吾往年以汝等分領諸州，臨別綣戀之言，曾不記耶？爾守齊地，富貴何所相虧？而起不軌謀，妄殺功臣！」言罷，因下詔賜死。其黨逆伏誅者五十餘人。上檢閱祐家所積文疏，得記室孫處約諫書，嗟賞之，並官杜行敏有功者數人。

　　貞觀十七年夏四月，太宗以齊王祐得罪伏誅，謂侍臣曰：「朕以勤勞，奄有天下。身冒矢石者屢矣。今賴諸公相輔，即居大位，每日兢兢業業，惟恐失之。今太子承乾不好詩書，未識治體，異日何以承統紀乎？」諫議大夫褚遂良進曰：「太子諸王，宜有定分，此為最急。東宮之德，必由賢者以培之，使左右前後，皆碩儒名臣，日以誨之，時以導之。宴游邪僻之事，不接於心目。則太子化於有道之地，亦不自知矣。異日何患不致太平乎？近聞今太子宮中所處者，皆僥倖之輩，略有過失，眾人皆為之覆掩，不與上知。果若是，設使承天位，不可一朝居也。往者張玄素在東宮，數諫諍太子之過，甚稱甚職。陛下嫌其門戶不應，遂輕其人。臣以為君能禮臣，臣乃能盡其力。玄素雖出寒微，若重用之，使翼贊皇儲，則東宮日就其德，國家有盤石之固矣。」上大悅，以張玄素為銀青光祿大夫，兼庶子，使教太子，不題。

　　卻說太子承乾，少有躄疾，喜聲色畋獵，所為奢侈。畏上知之，對宮中侍臣，常論忠孝事，中感處，或致涕泣。及退歸宮中，則與左右群小輩相調戲，不由禮義。宮官有欲諫者，太子知其意，即拜迎自責。因是宮官無所諫焉。嘗招募城中亡奴，使出盜民間馬牛，太子親自烹煮，與得寵執役人共食之。又學突厥胡語，及服飾飲食，皆類胡俗。謂左右曰：「一朝我有天下，嘗引數萬騎，畋獵於金城西，以度歲月矣。」是時漢王元昌多犯法，被太宗譴責，由是有怨望。太子每差人請入宮中，朝夕同遊戲。一日，太子曰：「深宮裡無以娛樂，吾與君詐為交戰，以力不敵者為輸。」元昌曰：「正好依太子言。」於是二人披錦袍銀甲，頭頂金盔，各執利刃，於宮掖外寬處交戰。兩下大呼，左右為之助喊，至有被擊刺流血，則拍手而笑。嘗曰：「我為天子，極情縱欲。有來諫者，即殺之。不過數百人，諫者自定矣。」元昌是其言。
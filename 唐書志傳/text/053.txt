
			　　卻說差人來請雄誕，雄誕不疑，即往赴席。公祏邀入後堂，分賓主坐定，行酒禮。飲至半酣，公祏謂雄誕曰：「吾與君等，豪傑不讓人下。值紛紛隋境，烽火不息，非有文武全材者出其間，何以撥亂而見太平耶？今李氏雖倡義而起，既入關中，其時隋君尚在，彼輒稱王僭號，屢興兵革，黎民荼毒者，無所控訴。今我與君欲替天行道，划除禍亂，以安隋之餘民。公意如何？」雄誕聞公祏此言，知其欲起不軌謀，乃諭之曰：「君言雖是，其實時勢使然也。隋失其鹿，天下人逐之。自高祖入關，而王所向無敵，南誅王世充，東平竇建德，其餘瑣瑣蠆類，一時屏息。今天下方平定，吳王在京師，奈何無故自求族滅乎？」公祏不答。雄誕佯醉而出。席罷，以疾臥牀不出視事。公祏復與眾人商議。遊仙曰：「事已敗露，若不早為之，必被他人所制矣。」公祏即集心腹將徐紹宗、陳正通等，埋伏甲士，入臥房執雄誕，將殺之。雄誕大叫曰：「公祏將謀叛，眾軍何在？」府外有五百軍士，聽得殺入臥房。徐紹宗伏劍在手，立誅數人，埋伏甲士一齊搶出，擒雄誕殺之。公祏曰：「吳王遺書，令吾誅雄誕以安其眾。敢有不從者，視雄誕為令！」眾軍士喪膽，皆服之。

　　於是公祏稱帝於丹陽，國號宋，署百官。以左遊仙為兵部尚書，徐紹宗為左將軍，陳正通為右將軍。遣使越州總管增修器械，轉運糧食。又著徐紹宗侵海州，陳正道寇壽陽。聲息傳入長安，高祖聞知，聚文武議曰：「人度輔公祏有叛唐意，寡人尚未深信，今果然也。」李靖奏曰：「公祏部下皆庸夫，陛下無慮。臣願發兵討之。」高祖允奏，詔趙郡王孝恭為元帥，同李靖起十二萬大軍徵討公祏。孝恭部領人馬，離京師前往丹陽進發。但見旌旗蔽日，殺氣凌空。三軍將近九江，孝恭下營大饗將士。

　　時李靖、李大亮、黃君漢、張鎮州、盧祖尚等，皆稟節度使職，正在飲間，孝恭激烈，下令取江水而飲。左右遞進其水，忽變為血。宴集諸將皆失色，以為不祥之兆。孝恭容顏自若，徐謂曰：「禍福無基，唯所召耳。顧我不負於物，無重諸君憂。公祏禍惡貫盈，今仗威靈以問罪。杯中血，乃賊臣授首之祥乎？」一飲而盡。眾心皆安。大軍前望丹陽不遠。

　　卻說輔公祏游騎報：「唐主遣孝恭部軍徵進。大王作急定奪。」公祏與左遊仙議曰：「唐軍既至，何以敵之？」遊仙曰：「即目唐軍在境，芒鋒正利，且未可以出戰。只宜深溝高壘，為固守計，以觀時勢何如也。」大將馮慧亮叱之曰：「據公之見，我等死無葬身之地。今唐兵遠來，人馬疲乏，正好統兵截殺。倘延之以歲月，知吾虛實，外援阻絕，更有何計御之？」公祏曰：「卿言是也。即遣慧亮帥舟帥（師）一萬，出峽江口路襲其後；陳正通引步騎一萬，拒官軍。自與一派文官守城。哨馬報知孝恭，孝恭與眾將議之。李靖曰：「公祏自守孤城，不敢展足。若彼軍得勝，則乘勢相攻。若敗則老死城中矣。吾以水軍先斬其部將，公祏膽折，破之易也。」孝恭依其議，遣李靖引五萬水軍次舒州，李大亮引步騎出洪州，自以勁兵直趨丹陽。分撥已定，李靖等引兵去了。

　　卻說李大亮兵至洪州，與公祏將張善安隔水設陣。見善安立於門旗下，大亮遙與語，因諭之曰：「君何不審視時勢，顧乃蹈滅亡之事！今公祏得丹陽而不知守，拒孤城而不能敵。今君以一旅之師，而欲抗全勝之唐，不亦誤乎？」善安沉吟半晌，乃曰：「善安初無反心。為將士所誤。欲降又恐不免。」大亮曰：「唐主寬仁大德，必無殺汝意也。張總管若有降心，則與我一家耳。」善安曰：「既如公言，我自歸降矣。」次日，大亮單騎入善安軍中，執手共語，猶如平生。善安曰：「我來日率眾指軍門回禮。」大亮許諾，歸本營。次日，人報：「張總管引數十騎飛跑而來。」大亮下令曰：「堅閉營壘，不許其入見。」遣甲士數十人列於轅門，候善安入，即執之。」眾人得令，各安排停當。善安至其營，尚未下馬，甲士一齊搶進捉住。善安高聲曰：「吾以誠心歸降，爾等捉我何意？」眾人曰：「將軍號令捉總管也。我輩安知？」不移時，善安營中聞知，各激烈攻來，欲奪主將。大亮遣人出營前諭之曰：「總管自言赤心歸國，欲放還營，恐將士或有異同。故留不去耳。爾輩何怒於我？」眾人聞之，遂散去。大亮執善安回見孝恭。孝恭大悅曰：「君無憂。歸長安必赦汝罪。」善安拜謝。

　　李靖將進兵攻峽口。慧亮等見唐軍勢銳，堅壁不戰。一連相拒十數日，靖軍中皆曰：「慧亮擁強兵據水陸之險，攻之不能下，不如直指丹陽，掩其窠穴，慧亮安能為哉。」靖曰：「今此諸柵尚不能拔，公祏保據石頭，兵亦不少，豈易取哉。若進攻丹陽，旬月不能下，慧亮等躡吾後，腹背受敵，此危道也。且慧亮、正通皆百戰餘賊，其心非不欲戰，正以公祏之計，使之持重，以老我軍耳。今攻其城以挑之，一舉可破也。」眾皆然之。會孝恭差人催進兵，李靖曰：「須出奇兵勝之。」著黃君漢引兵五千埋伏石頭城東北，聽有號炮起，即殺出。君漢領計去了。又著盧祖尚率步騎五千，各帶葦柴乾燥之物，埋伏於峽江口，候慧亮登岸，即放起火來。祖尚亦引兵去訖。喚過李大亮，與之議曰：「慧亮等雖類驍賊，頗識兵機。來日公整兵挑戰，只顧佯輸誘敵。若入吾計中，丹陽可取也。」大亮領諾。靖又遣人約孝恭進兵。

　　卻說慧亮自率水軍，連戰船而守，與陳正通東西列營。人報：「唐軍出峽石，要來交鋒。軍士在陣前百端辱罵，甚是無禮。」賊將皆請出戰。慧亮曰：「此乃唐軍激我之怒，欲賺汝等出戰。必有奸計，從容待之。」又報：「唐軍各裸身赤體，罵聲猶穢。」慧亮登戰船觀之，果是唐軍盡是老弱將士，於陣前辱罵。慧亮下了舟艦，逕率五千精銳，殺上岸來。已砍倒數十餘人，唐兵散亂奔走。賊將久欲戰，乘勢殺入。迎頭正遇李大亮。慧亮更不打話，舞刀直劈將來。二人戰未數合，大亮跑馬便走。對岸陳正通見唐軍戰敗，引本部一直衝進。唐軍走過丹陽，慧亮等猶奪力攻擊。時初夏間停午，微風正發。李靖於高處觀望，見敵兵漫山塞野而進，已入伏中，即放號炮，如天崩地裂之勢，唐軍伏兵齊起。慧亮見唐軍四下迸集，箭如猥發，知中誘引之計，即催回人馬，奔走東岸。黃君漢一支人馬截出，與慧亮戰了數合。慧亮刺斜突出峽江，見江口煙燄張天，戰艦盡被燒著。祖尚一軍截殺，賊眾死於水中者不可勝計。慧亮殺近北岸，祖尚勒馬追襲，未及數步，一刀斬慧亮於馬下，降其餘眾。祖尚引得勝兵殺向丹陽，與孝恭大軍相合。城下金鼓之聲，達於遠近，賊將陳正通已被李大亮刺死。公祏在城中，聞其眾盡道（遭）唐軍所殺，棄城而走。未五里，伏路軍人認得，捉回丹陽。

　　是時唐軍大隊已入城，收公祏餘黨誅之。獨走了左遊仙。孝恭鳴金收軍，將士各上其功。降其眾數萬，奪得輜重無算。人報知公祏到，孝恭坐軍門責之曰：「唐主有甚負爾處，謀殺雄誕而叛？今日捉到，尚有何辭？」公祏低首無語。孝恭令推出斬之。不移時軍士簇下，斬首回報。孝恭將首級以匣盛之，遣人傳送京師。

　　靜軒周先生有詩斷云：越位貪心不久長，輔公亦自昧行藏。於今梟首鋒芒下，山鳥無聲幾夕陽。

			　　是時二人在草坡前戰上二十餘合，連斬步騎數十人，賊將亦不敢甚近之，惟遠遠圍定。秦王合有天子洪福，卻好這裡得遇行恭來到。行恭曰：「主公可即乘臣之馬，隨某出陣。」秦王跟行恭衝圍。殺出長堤，回頭又不見秦王。行恭復殺入尋秦王。秦王言：「弓箭多，不能出。」行恭曰：「主公在前，某在後，可以出重圍。」行恭橫身左、右遮護，身被數箭，箭透重鎧。迎頭一陣兵攔住去路，乃羅質副將武雄，驟馬舞刀，直取行恭，只一合，被行恭斬於馬下。衝散餘騎。此時鄭兵四下並集，越殺越厚。行恭透不得重圍。正在危急之際，遙見陣前一人飛轉而來。乃段志賢也。行恭曰：「主公在此！可以力戰！」志賢曰：「爾保主公出羊角山，吾自抵住鄭軍！」行恭刺斜保定秦王，殺出鄭陣中。雖是步走，賊將皆不敢當。追兵若近，回矢射之，發無虛鏃。不說行恭保護秦王殺透重圍，

　　且說段志賢截住追兵，見東南殺氣連天，知必有唐兵。不歸本寨，即率所部三千餘人，殺奔東南上來，接住竇德玄問曰：「主公何在？」志賢曰：「已與行恭出了重圍。爾可乘吾軍先殺出。」德玄在前，志賢在後，且戰且走。所到之處，無敢迎敵。志賢正走之間，山城（坡）上西路兵截出，斷其去路。旗號分明，乃是東都人氏劉師立手下副將：一個晏明，一個洪彪。兩支兵器齊舉，來戰志賢。約鬥十餘合，志賢料不能勝，奪路而走，晏明、洪彪背後趕來。志賢連人和馬跌下土坑。晏、洪二賊見志賢墜於坑中，兩條槍直刺下來，正夾持了志賢之髻。志賢忽湧騰而上，大叫一聲：「賊將休走！」先劈晏明於坑下，鄭軍驚駭不迭，志賢即乘晏明之馬，衝路便走。洪彪復率餘騎後追。志賢大怒，復勒回馬徑取洪彪。二人戰不三合，被志賢一刀斬於馬下。殺散餘軍，直奔高平而回。後人有詩贊段志賢之勇云：

　　大將英雄膽氣豪，腰橫秋水雁翎刀。折衝陷陣功勞著，斬獲歸營血染袍。

　　又贈丘行恭救秦王之難一首：

　　匹馬驅馳劍戟叢，千軍隊裡見英雄。秦王自是君人福，致使當時救護功。

　　秦王回高平，在軍中計點戰將，止不見段志賢。正在憂慮，忽報：「志賢引數千軍，血染袍鎧來到。」入軍中拜見秦王，俱訴以交鋒斬將之事。秦王曰：「卿真將軍也！」秦王賞行恭解救之功，作宴重待諸將，乃謂曰：「今日之厄，非行恭不惜性命，被數十槍，自步行以馬吾乘，保出重圍，幾不見公等也。」言罷，親解所服紅袍一領賜之。行恭頓首拜曰：「殿下一者仗唐主之洪福，二者眾將齊力，致能脫離虎口也。行恭何功焉。」

　　秦王在高平與世充相拒數日，時劉武周舊將尋相日前因唐、鄭交兵，引所部叛去降世充。其舊眾與諸營相參為用者，亦與諸將多不相合。至是往往逃去，殆無虛日。小校報於殷開山、屈突通等。屈突通謀於殷開山曰：「尋相與敬德皆劉武周故將，今其主亡降唐。審其動靜，常有不平意。今尋相見唐、鄭交兵，未分成敗，即以所部叛去。尚有敬德留在軍中，倘亦有不測，從中應於世充，誰人可制？不如乘其未及，縛囚之以告秦王，再勸秦王誅之。除此大患，亦吾等之功也。」殷開山曰：「公言正合吾意。事不宜遲，恐走透消息不便。」眾人即將敬德囚監於偏營，所部人馬，各營分掌之。次日，屈突通、殷開山入見秦王曰：「敬德本劉武周之將，不得已而降。自居軍中，常有不足。且其人驍勇無敵。今吾等見尋相叛去，恐敬德復生異志，著人囚縛軍中。若留之，必生後患，不如殺之，以絕禍根。」秦王曰：「不然。敬德若叛，豈在尋相之後耶？且敬德為人極是忠義。吾待之不薄，安有此事？爾等慮之大過矣！」遂命釋之。眾人皆默然而退。

　　是夜，秦王引敬德入於寢室，以白金十斤賜之，因謂之曰：「吾以諸將有疑爾欲叛我而去，虛意拘留，但欲試汝之心耳。大丈夫意氣相期，勿以小嫌介意。吾終不聽讒言，以害忠良。公宜體之。若必欲去者，聊以此金相助，庶表一時共事之情也。」敬德曰：「某本朔州一武夫，志在尋真主而事。自拜識大王以來，感恩不淺，恨無以報。欲為大王掃清海宇，垂名竹帛，庶效初志之萬一。惟諸人見其在軍中，多不相合，故疑恭有異志，特進讒言，以激大王加害於某也。敬德如果有此不忠之念，天地神明當表其心！」秦王見敬德忠言剴切，拱手稱謝曰：「公宜勉力相扶。富貴功名，實與爾共之。」敬德曰：「但施犬馬之勞，共圖大業。」秦王大喜。敬德拜謝而退。後人有詩贊秦王善遇其下者矣：

　　秦王端不聽讒言，敬德忠良信不偏。暮夜賜金恩義盡，果然勛業著當年。

　　卻說秦王著人體探世充虛實如何，細作人回報：「世充軍中連營數十里，旌旗嚴整，人馬雄壯。見今遣人會各處人馬，欲與我軍決一勝負。」秦王聽報，乃聚眾將曰：「今世充親來，諸公有何高見？」房玄齡曰：「近日打探軍回，世充所轄郡邑，被吾軍攻擊，不暇為謀，決不能來會。竇建德與鄭國深仇之人，彼有持遲，一時亦不肯出兵。大王只可深溝高壘，勿與之戰。發檄於各處。截守世充救援。那時世充知各郡受困，必復轉洛陽，為守株之計。然後大王鼓兵而東，一戰可勝矣。」秦王曰：「足下之論甚高。」即發檄文會知史大奈、劉德威等，進兵攻擊。不數日間，果是管州總管楊慶榮、州刺史魏陸、陽城令王雄、汴州刺史王要漢，皆來降。秦王曰：「誠不出公之料也。」

　　秦王因連日未交兵，身體怠倦，欲與一二將佐多帶弓弩，前往榆窠圍獵。李世勣曰：「不可。水北之地，便是王世充寨柵。與榆窠止隔六十里遠。倘有伏兵標何？」秦王曰：「縱世充自來，吾何懼哉。」世勣曰：「前大王與鄭交兵，不知持防，致有長堤之厄。若非丘行恭之力戰，那時眾將亦不知大王所在。此事慎當為鑒，不宜復蹈之。」世民曰：「今日與諸君同往無妨。」遂不聽世勣勸，全裝慣帶，綽槍上馬，引五百鐵騎出寨。徐世勣與數員將佐，只得隨從。行至榆窠，一望平坦之地，周圍廣闊，乃天生一個寨場。左山陵，右川澤，前有照應，後有隱伏，又有勝境所在。昔黃帝遺下石室，魏宣武營造皇陵。秦王左右顧盼，稱羨不已，顧謂世勣曰：「吾欲過水北去，看王世充寨壁虛實。」世勣曰：「大王兵戎在身，豈宜頃刻而離？今圍獵已久，作急回寨。如復任看王世充營寨，倘有不測，何以御之？」世民曰：「爾將眾騎在此等候，以防伏兵。吾往即回。」遂勒馬前進。眾將苦勸不住，將近行到世充寨壕邊，早有伏路軍報入左營。

　　有守將單雄信聽得此事，即引槊上馬，率步騎萬餘，繞營而出，抄從秦王背後趕來。秦王正待與諸將回營，忽見坡下征塵蕩起，一員猛將黑面黃鬚，身材雄偉，大叫：「秦王休走！」搶上坡來。世民大驚，勒馬便走。時秦王驍騎蔣雲龍挺槍躍馬，抵住交鋒。戰上數合，雄信只要捉秦王，那裡顧廝殺，拋了雲龍，衝過鐵騎來趕。不說雄信追趕秦王，且說徐世勣與眾將在坡前等候，忽雲龍一匹馬飛跑來到，曰：「主公有難！被世充將追得甚緊。」世勣大驚曰：「爾可速回大寨，報知接應！」言罷，率眾騎隨後趕來。未及數里，正見二人在前面交鋒。玩辭話者，且聽下節分解。
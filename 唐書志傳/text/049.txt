
			　　其時唐軍無不以一當十，弘不能抵擋，引眾渡水而走。孝恭內外夾攻，又遇江面狂風大作，戰艦將覆，梁兵已自驚慌。黃君漢率水軍從流頭截住，大殺一陣。梁兵墜水死者不可勝數。吳威、董晟各棄艦，渡小舡逃竄。士弘伏劍立於舡頭接戰。對岸李勣一箭矢來，士弘翻身墜落水中。鄭世昌知無走路，亦跳落水中而死。孝恭此回得其降眾數萬餘，戰船四百艘，軍器、糧草無數。李勣曰：「破竹之勢，不可失也。乘此勝兵，直下江陵，蕭銑已在目中矣。」孝恭然之，遂進兵，徑趨江陵，與諸將謀曰：「蕭銑閉守孤城，不足慮。倘外援迸集，何以御之？」李靖曰：「請以奪得舟艦盡散流江中，可以阻外援之眾矣。」諸將皆曰：「士不惜命，破賊而得舟艦當濟吾用，奈何棄之以資賊？」靖曰：「蕭銑所屬最廣，南出嶺表，東距洞庭。今吾懸軍深入，若攻城未下，救兵四集，吾前後受敵，進退不得，雖有舟楫，何所用之？今棄舟艦，使蔽江而下，救兵見之，必謂江陵已破，未敢輕進，往來體視動靜。不旬月間，吾取之必矣。」諸將皆服其論。孝恭即將所獲戰艦散流江中。果是救兵見之，遲疑不進。孝恭因率三軍，急圍江陵。

　　蕭銑慌聚文武商議。張繡曰：「外援一時不到，大王只得再遣將背城一戰，以待救兵。」蕭銑依其議，遣楚王鄭文秀、大將楊君茂，統領甲士三萬，迎敵唐軍。楊鄭即日領兵來與孝恭決戰。李靖曰：「梁軍若來，當出騎兵勝之。」孝恭使黃君漢、祖廷獻兩兵伏於後。李靖進兵與梁兵交戰。兩軍相遇，楊君茂挺槍躍馬，直奔李靖。李靖未及接戰，勒馬便走。梁兵一湧趕來。兩下伏兵齊起。楊君茂大驚，來回本陣。黃君漢趕上一刀，斬落馬下。鄭文秀引敗眾繞城而走。壕塹邊一將躍出，乃孝恭也，大叫：「賊將速降，免受快刀！」文秀見勢不支，遂下馬拜伏道旁乞降。孝恭盡收其眾，得甲士二萬人。乃下令進兵，薄城而營，布長圍守之。梁王見兵馬戰盡，內外阻絕，問計於眾臣。張繡曰：「事急矣！不如奔上黨，投劉黑闥，復整兵來，恢復江陵未遲。」蕭銑沉吟不決。

　　中書侍郎岑文本曰：「自古以來，無倚他國以稱王者。愚料唐軍徵梁，不久必並黑闥。今大王勢敗國亡，投於黑闥，固已辱矣；久後黑闥復被所逐，大王再稱臣於唐，是兩番之辱也。今日之計，不若降唐為上。」蕭銑聞文本之言，謂群臣曰：「天不祚梁，不可復支矣。必待力屈而降，則百姓蒙患。奈何以我之故陷百姓於塗炭？值今城未拔，先出降，可免亂。諸人勿憂無君也。」乃令守埤者於城頂豎起降旗。軍民聞者皆慟哭。次日，蕭銑以太牢告於廟，帥官屬，著緦（，戴布幘，開城詣孝恭軍門謝曰：「當死者，唯蕭銑耳。江陵軍民久遭兵革，肝腦塗地，誠可憫之。願將軍入城，禁勿暴掠，生靈之幸也。」孝恭大喜，即部大軍入城。不移時，諸將皆先爭走，欲掠金帛財物，取庫藏積聚。文本說孝恭曰：「江南之民遭隋虐政，重以戰爭不息，引領以望真主。是以蕭氏君、臣決計歸命，庶幾有所息肩。今若縱兵俘掠，士民失望。恐自此以南無復向化之心矣。」孝恭曰：「公不言，幾失此機也。」即下令禁止三軍，不得侵掠。諸將又言：「梁之將帥，有拒戰而死者，請籍沒其家，以賞將士。」李靖曰：「王者之師，弔人而伐有罪。彼其為主鬥死，乃忠臣也，豈可同於叛逆之科乎？今若降而籍其家，恐自荊門而南，聞者皆堅城據屯，必致死守，非計之善也。」孝恭拔劍在手曰：「敢有違吾令而妄殺一人者，夷其三族！強取民間一物者，定按軍法！」於是城中安堵，秋毫無犯。

　　忽上流旌旗蔽日，殺氣沖天，直趨江陵而來。孝恭大驚。移時，人報：「蕭銑救兵至，且十餘萬。聞銑已降，各按甲送款。」軍中始安。由是南方州縣聞之，皆望風歸附。周法明、丘安知江陵已失，亦舉城降。孝恭既平定江南，下令班師，將一應府庫錢糧及民籍戶口，俱帶歸京師。蕭銑護送至長安，朝見高祖，稱臣畢，高祖責之曰：「君以何功，得僭稱王號，有阻寡人聲教？」銑曰：「隋失其鹿，英雄競逐，銑無天命，故為陛下所擒，猶田橫南面，豈負漢哉？」高祖怒其不屈，下詔斬於都市。後人有詩斷曰：

　　隋綱已墜虎爭時，高祖關中建義旗。每惜君臣徒草創，偏憐兵革苦瘡痍。投降軹道甘心辱，梟首長安噬臍遲。霸業荒涼城郭異，夕陽殘角起高陴。

　　范氏曰：蕭銑故梁子孫，因隋之亂，保據荊、楚，欲復先業，非唐之叛臣也。唐師伐之，銑又以百姓之故，不忍固守而降。然則唐初割據之主，銑最無罪。高祖誅之，淫刑甚矣！

　　按：蕭銑，後梁宣帝曾孫也。祖崖開皇初叛隋降陳。陳亡，文帝誅之。銑少貧，傭書事母，有孝聞。煬帝以外戚封為羅川令。大業十三年，岳州校尉董景珍、雷世猛等九人謀叛隋，推銑為主。銑因據江陵而都，自稱梁王，僭國至滅，凡五年。死年三十九歲。

　　唐主既斬蕭銑，遣人將首級傳示各處。初，銑遣大將劉泊攻襲嶺表，得五十餘城。尚未還國，聽的銑敗已死，以所得城來降。有桂州總管李襲，亦帥部下投降，凡得九十六州，戶口六十餘萬，嶺表悉平。加封孝恭為荊州總管，李靖為上柱國。其餘將校，各依次封賞。特議發兵徵劉黑闥。眾臣奏曰：「將士初回，傷痕未滿，陛下且待秋高馬肥，議徵進未遲。」李靖曰：「臣有一計，使黑闥自致麾下。不勞張弓只箭也。」高祖曰：「計將安出？」靖曰：「黑闥一勇之夫，所恃者部下驍銳也。陛下遣使召之，各封以高爵，其眾皆散，則黑闥必成擒矣。」唐主依其計。即遣使來召范願。范願與眾人王伏寶、董康買、曹湛、高雅賢等議曰：「王世充舉洛陽而降，驍將楊公卿、單雄信之徒皆夷滅之。今召吾等，若西入關中，必無全理。且夏主曾有德於唐，昔擒淮安王同安公主皆厚遣還之。今唐得夏主，即見加害。我等尚存餘生，不能與主復仇，無以見天下義士也。」於是斬其使，與黑闥商議起兵。是時建德之眾稍歸，兵勢浸盛。黑闥乃設壇漳南祭建德，告以舉兵意，自稱大將軍，進攻歷亭。

　　歷亭守將王行敏，引兵出戰，遙望黑闥人馬浩浩蕩蕩而來。兩陣對圓，行敏出門旗下，責黑闥曰：「天下英雄懾服，公何獨叛耶？」黑闥曰：「夏主無罪見殺，吾等願為之報仇也。」行敏大怒，拍馬舞刀，直殺過來。黑闥舉槍來迎。二人戰上二十合，不分勝負。范願揮動本部，衝入唐陣。行敏眾寡不敵，恐後軍有失，撥回馬而走。黑闥乘勢掩擊，行敏走入寨壘，閉營而守。三軍正解甲傳飧，略不設備。忽黑闥人馬掩至，喊聲大振，矢如飛蝟，唐兵慌亂逃竄，射死者不計其數。行敏跑馬來奔城下，坐下馬倒，被賊眾一齊捉住。黑闥攻入歷亭，綁縛行敏來見，立而不跪。黑闥曰：「君若委心歸降，不失封侯之位。」行敏怒曰：「吾乃大唐臣子，不能為主守封土，寧降賊乎！」范願曰：「留之無益。不如殺之。」黑闥下令推出斬訖。行敏臨刑，西向跪曰：「臣之忠，唯陛下知之！」言罷，引頸受刑。宋賢有詩贊云：氣節重爭日月光，臨刑慷慨豈歸降？鐵心一片編難盡，名在人間草木香。
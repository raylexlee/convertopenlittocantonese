
			　　卻說劉黑闥人馬復振，聽得齊王前來救並州，與眾將議曰：「今唐軍遠來，利在急戰，先挫他一陣，並州唾手可取。」眾皆然之。黑闥將人馬分作兩隊，一隊攻城，自引大隊來戰唐軍。飛騎報入元吉軍中，史萬寶曰：「賊眾烏合，欲激一時之戰。大王且堅其寨壁，勿與交鋒。不消數日，其志必懈，破之易矣。」道玄叱之曰：「我軍遠來，欲救並州之圍。今賊馬臨城而不出戰，是怯也。願借五千軍，以斬黑闥之首於麾下！」元吉從之，令道玄點馬步軍五千，出營迎敵。兩陣對圓，道玄出馬，正遇黑闥手執長槍立門旗之下。道玄更不打話，舞刀拍馬，直取黑闥。二將戰上二十合，黑闥敗走。道玄引五千壯騎，一齊趕近城壕邊，被范願從旁殺出，將道玄圍於垓心，左衝右突不能出。中軍喊聲大振，賊眾散而複合，唐兵慌亂，各自逃竄。道玄見從騎不滿數百，後軍又不相繼，挺身復殺出。賊將王伏寶大叫曰：「唐將尚不投降，更走何處！」道玄怒激，勒馬來戰伏寶。不提防範願一矢射來，早中坐下馬，道玄掀落地下，被伏寶一刀斬之。唐兵大敗，死者不計其數。前軍報知元吉，元吉大驚，即遣史萬寶救之。萬寶因與道玄不協，擁兵不進，致有道玄戰沒之禍，死年一十九歲。

　　黑闥乘勝兵攻入中軍，元吉見勢失利，與萬寶奔走昌樂。范願等驅兵追襲，萬寶在後死戰。元吉且得走脫。將近相州地界，哨馬先報知秦王世民。世民聞元吉殺敗，道玄戰沒，深痛惜曰：「道玄嘗從吾征伐，見吾深入賊陣，心慕效之。今日果因貪敵而喪身也。」言罷，流淚滿面。諸將皆勸曰：「死生有命，大王何必重悲。」世民曰：「即日起兵徵黑闥，為吾弟雪仇！」於是殷開山、段志賢、程名振、李世勣等，大小三軍起行。

　　卻說劉黑闥攻並州，總管周法明戰敗，與部下乘勝寇魏州。魏州總管田留安堅守不出。黑闥遣先鋒孟柱攻東門甚是緊急。留安在城中與副將江英商議曰：「賊眾勢大，困圍東門不止。今若乘其倦怠殺出，彼必自亂。」江英曰：「總管先出，吾引兵合後。首尾攻之，賊可破也。」留安即披掛上馬。近一更初，帶領一千步騎，悄悄開城而出。時刁鬥無聲，賊營中不知持備，被留安斬寨而入，喊聲大振，賊眾驚慌不迭。孟柱綽槍上馬，又是黑夜裡，殺得出來，正遇留安。交馬只一合，捉歸本陣。江英隨後繼出，火光照天，衝突左營。黑闥不知虛實，各四散奔走。留安大殺一陣，奪得糧草無數。入城，天色已明。留安將過孟柱，斬於城下。所得牛馬，俱給賞軍士。江英曰：「黑闥人馬驍雄。昨夜彼不知虛實，被吾殺他一陣，倘今日復迸而來，何以退之？」留安曰：「吾與爾曹為國御賊，固宜同心協力，堅守城池。不久秦王軍馬來到，何懼鼠賊哉！」英曰：「總管言固是。吏民多有相猜欲降賊者。」留安乃揚謂曰：「爾眾人必欲棄順從逆，但斬吾首去！我不忍此膝屈於賊也。」軍中聞之，相戒曰：「田公推至誠以待人，當共竭死力報之。」忽報：「秦王大隊人馬已到，黑闥分眾拒之，城中無憂矣。」留安曰：「太子建成屯昌樂，彼知秦王軍到，必先出破敵。昌樂與魏州，止曾一日程途，豈宜坐視。」遣江英引軍五千會之。英即領軍去訖。

　　卻說建成聽得秦王兵出相州，恐奪其功，欲先發。魏徵曰：「太子前者破黑闥，擒其將帥皆處死罪。故齊王之來，雖有詔赦其黨與之罪，皆莫之信。今宜悉赦其餘黨，遣人慰勞之，則可坐視其離散矣。」建成從之，密遣人將詔赦至黑闥軍中宣示，又重以金寶結其心腹將士。果是半旬間，黑闥食盡。又聽得秦王軍至，部下親將皆散去，眾人來降者無算。建成各厚遣之。大將劉弘基曰：「黑闥人馬錯亂。太子急令大勢人馬逐之，賊敵必成擒矣。」建成依其言，即下令大小三軍掩殺追趕。黑闥奔走不得休息，行至饒陽，從者止百餘人。連日未得食，餒甚，立馬於城下叫曰：「黑闥人馬至此，城中急開門！」人報知刺史諸葛德威。德威聽知，即開城出迎，令軍吏送飲食至。黑闥食未畢，只見前面旗幟齊整，一彪人馬來到，乃魏州副將江英也。黑闥大驚，欲勒馬復戰，餘眾皆困乏，只得繞城逃走。江英不捨，勒騎追襲。黑闥慌亂，走不及，被江英一槍刺落馬下。眾軍一齊近前捉了。不移時，劉弘基大隊人馬來到，與江英合兵一處，監囚黑闥詣昌樂，見太子建成，建成聞知捉了黑闥，不勝之喜。遣人報知秦王。秦王護送至洺水處斬。黑闥臨刑歎曰：「我幸在家辟萊為農，不致及禍，為高雅賢輩所誤至此！」死年四十有九。秦王既斬了黑闥，令將首級號令，設祭李道玄。與眾將議班師。程名振曰：「黑闥附黨徐圓朗未滅，不如剿除之，班師未遲。」秦王從之。下令三軍望兗州進發。

　　卻說圓朗聞知黑闥被執，斬於洺水，秦王大勢人馬來到，甚懼。河間人劉復禮說圓朗曰：「彭城有劉世徹，才略不常，有異相，士大夫許其必王。將軍欲自拒唐軍恐敗，不如迎世徹立之，功無不濟。」圓朗從其議，乃遣人迎之。盛彥師聽得，恐世徹朕叛，其禍不解，乃入見圓朗曰：「聞公欲迎世徹而立之，信有乎？若果然，公亡無日矣。」圓朗曰：「何以言之？」彥師曰：「獨不見翟讓用李密哉。」圓朗信其說，遂止不迎。人報：「秦王大軍將近城矣。」大將孫暉曰：「唐軍深入，吾以精騎破之。」圓朗即與步騎五千迎敵。孫暉綽槍上馬，引步騎出郭。兩陣對圓，李世勣跑馬當先，大罵：「殺不盡賊奴！好著圓朗納降，免汝之誅！」孫暉曰：「爾唐主自立關中，尚亦不足。汝今來特送死耳。」世勣大怒，挺槍直刺孫暉。孫暉舉槍來迎。二人戰上三四合，孫暉力怯，望本陣便走。世勣驅兵掩殺，賊兵大亂，死者無數。孫暉正殺回中路，一彪人馬，金鼓齊鳴，乃淮安王李神通也，馬上大叫：「賊將慢走！」孫暉驚慌，措手不及，被神通一刀斬於馬下，降其餘眾。世勣軍馬合為一處，並力圍打兗州。圓朗堅閉城門不敢出。唐軍一連睏了十日，城中乏糧，降者爭逾城而出。彥師乘夜劈開南門，唐兵湧入城中，喊聲振天。圓朗知的唐軍入城，與數騎漏夜出西門逃走，後為野人所殺。

　　次日，迎接秦王入城，安撫吏民，進府坐定。彥師拜伏階下曰：「臣有辱君命，所不死者，欲為我主圖後計也。」世民降階扶起曰：「君之忠義，吾足知矣。見唐主自有公論。」彥師拜謝。秦王平定河南、山東等處，下令班師，回長安朝見高祖，奏上各人之功。高祖皆依將升賞。唯盛彥師有靖寇之功，加封兗州總管。詔太子建成、齊王元吉各抽回人馬，不在話下。

　　秦王復奏曰：「陛下威聲所及，群雄實服，唯淮輔公祏，姦情不測。陛下外用恩撫，內須嚴防。必以重爵榮之，使諸侯聞知陛下服降者厚。縱後公祏有不軌謀，自不見容於眾矣。」高祖從之，即封公祏為行台僕射。杜伏威奏曰：「公祏為人反覆不常，陛下榮之以重爵，恐生外患。必須得人副制之可矣。」高祖曰：「卿言極當。」乃著王雄誕握兵副之，下詔密誡之曰：「君至京不失職，無容公祏為變。」雄誕受命副公祏，凡兵機重事盡出於己，公祏唯領文書而已，因恨雄誕，遂有奪其兵權之意。心腹人左遊仙說之曰：「天下紛紛，得時者即霸王。公抱文武全材，何不因時而起，顧乃制於人下乎？」公祏曰：「我有此志久矣。奈無兵權。縱有撥天關本事，亦徒想也。」遊仙曰：「不誅王雄誕，此謀決不成也。」公祏曰：「若得成事，富貴與君共之。」遊仙曰：「此事容易。來日公可請雄誕在私第飲酒。話及中途，明告以叛唐意。雄誕若從則已。不然即殺之，奪其兵印。詐稱伏威有書來，令吾起兵，其事如反掌矣。」公祏喜曰：「公言正合吾意。」次日，即差人去請雄誕。且看下節分解。

			　　是時束頂漢交戰不數合，黃常、霍茂部下先自驚走，二將皆被束頂漢斬之。李世勣見勢失利，急收回人馬，按住寨柵。麗兵趕上數里方回。太宗聞此消息大驚曰：「何曾見此等人。」即召李世勣商議，世勣曰：「此妖術也。來日可宰豬羊血，令軍士埋伏四下，候敵人趕入陣中，令眾軍乘勢攻之，其法可解。」太宗曰：「公宜用心先擒此賊。若待入了安市城，吾軍未得其利也。」世勣辭太宗而出，隨下軍令，撥6何力、張士貴各引軍二千，伏於安市城東南，準備豬羊血並穢物，待等敵兵。何力、士貴引兵去了。又喚李思摩引步騎五千迎敵。思摩亦引兵去訖。世勣自引大隊為後應。

　　次日，束頂漢搖旗擂鼓，引兵搦戰。思摩出陣，挺槍迎之。兩馬相交，戰到十餘合，不分勝負。思摩佯輸詐敗，望本陣便走。束頂漢驅兵直趕，一邊口中念咒，平地風雷大作，飛砂走石，一道黑氣自軍中起，滾滾人馬，自天而下。唐兵各自奔走。頂漢人馬趕入垓心，忽東南角上一聲炮響，二千伏兵，齊將豬羊血並穢物，一齊潑起。但見空中紙人草馬，紛紛墜地，風雪頓息，砂石不飛。束頂漢見解了法，急引兵退回。先鋒薛仁貴挺槍躍馬，從後趕來。唐兵鼓躁而進，麗兵大敗。

　　頂漢於軍中奪路而走，李思摩乘勢追襲。頂漢見追騎來近，拽滿鐵胎弓，只一箭射中思摩左臂，思摩落馬。頂漢欲再復一刀。不提防薛仁貴弦響箭到，射透頂漢咽喉，墜死馬下，救了思摩。契苾何力衝入，捉了都督曹觀。這一陣殺死麗兵三萬餘眾，降者不知其數。世勣鳴金收軍。太宗聽的唐兵破了束頂漢妖術，捉住都督曹觀，不勝之喜。令將曹觀監囚下，敕李思摩養息箭瘡莫出。太宗日夕催兵攻擊安市，月餘不下。世勣奏准，令各營克城之日，不問軍民、男女皆坑之。城中聞此消息，加益堅守。唐兵攻不能陷。

　　太宗以安市不下，召諸將，問所以攻取之策。高延壽進曰：「烏骨城與高麗唇齒之國，其主老耄，不能堅守。陛下若移兵攻之，朝至夕克。取了烏骨，其餘小城必望風而下。然後收其資糧，鼓行而進，平壤必不能守矣。安市孤城，反掌可得也。」群臣亦請召張亮出建安，提水軍渡鴨綠水，取平壤。太宗將從眾人之議，長孫無忌曰：「不可。今陛下御駕親征，比諸將出兵不同，今若乘危地，僥倖向烏骨，倘建安新城之虜躡吾背後，何以當之？不如先取安市，候張亮襲了建安，然後進兵，此為上計也。」太宗乃止。江夏王道宗曰：「臣請督諸軍築土山，以逼其城攻之。」太宗依其言。又敕各營協力攻擊。

　　李世勣吩咐三軍齊心攻打。道法引本部，在南門築起土山，與敵樓相望，令軍士執蠻牌，避矢石先登。只見城內各門築起重城，十分嚴固。有先登者，即以利刃剽下，唐兵應手而倒，各有退志。李世勣、張士貴等裝起雲梯四十乘，周圍用板遮護弓箭，下以車輪推之，揀城上無軍守處，即推進。軍中鼓起，乘勢便上。麗將梁萬春知此消息，城中亦預備火箭、火炮之具。次日平明，世勣推進雲梯，軍中鼓聲如雷，三軍四面兢進。將近壕邊，麗將火箭齊發，燒死軍兵墜地，雲梯盡被燒之。城頂矢石如雨，唐兵不能前進。薛萬備進曰：「彼能燒吾雲梯，須不識衝軍之法。令軍中連夜排衝車，車上裝炮石。衝車輪轉炮石，飛騰而上，不拘樓櫓、軍士，當著應手皆碎。」世勣依其計，準備停當。將衝車推進城壕，四面擂鼓吶喊而進。果是輪動其機，衝車上炮石奔騰飛去，打壞樓堞。城中隨將木柵以塞其缺。梁萬春急令運石盤、石磨，用藤繩穿，擊衝車，其車皆折，又不得進。晝夜相攻二十餘日，無計可施。

　　太宗聽的安市攻不下，軍士傷損者甚眾，正在憂慮間，忽報：「守西門都尉傅伏愛私自離營，被麗將鄒定國自缺城處出戰，殺死軍士無數。比及伏愛知之，麗兵已奪了土山，築起壕塹據守，不能前進。」太宗大怒曰：「自今將士冒矢石以攻，安市不能取其寸地。伏愛敢亂吾隊伍，先失地利！斬首號令！」不移時，將伏愛首級掛在轅門。太宗即斬了伏愛，仍令諸軍攻擊。長孫無忌曰：「麗兵堅守其城，我軍已攻六十日，不能前進。且軍士疲勞，折傷殆甚。陛下若復攻之，徒用心苦也。莫若催張亮提水軍出建安，從鴨綠水直趨平壤，合兵攻擊安市，自當下矣。」太宗從其言，即遣使齎敕著張亮疾速進兵。使臣領敕，徑至張亮軍中，不在話下。

　　卻說張亮提十五萬水軍，出虎胥江，三軍已趨建安。是時，建安守將盧漢二、盧漢三、張鼎石、王朝奉四員鎮守，近日聽的唐兵來到，於城上插起戰旗，準備迎敵。張亮兵馬離城五十里葫蘆山屯紮，正與程名振、王大度等商議出戰。忽報：「有天子遣使齎敕來到。」張亮率眾將跪聽宣讀畢，張亮謂名振曰：「天子御駕親取安市未下，今特遣使促兵取建安，出鴨綠水直趨平壤。且我艟艨阻風於虎胥江，今才到岸。建安城守把甚緊，何能即下？倘誤日期，又非良計。汝眾人有何高論？」名振曰：「建安城池堅固，更兼守城用心，盧漢二等兄弟武藝高強，急不可得。不若提水軍趨鴨綠水小港，襲平壤。某如此如此用計，可取建安也。」張亮看計乃曰：「汝若如此而行，大事可成也。」程名振差洪寶、廖英二人提調水軍，從鴨綠水徑趨平壤，卻教程名振引步騎五千，埋伏建安東山。自與王大度為前、後救應。張亮分撥已定，各人領計去了。

　　卻說城中盧漢二聚麗將商議出戰。忽哨馬報：「唐兵見將軍把得堅固，今將兵馬趨鴨水，直望小港，出平壤而去。」張鼎石聽的，進曰：「吾提精兵，出港口邀擊之，唐兵不戰自亂。」盧二曰：「唐兵艟艨戰艦，你將步騎，如何迎敵？」鼎石曰：「彼雖水戰平壤，要從港口小渡可出。我先在港口屯下營寨，絕了小渡，四下多設弓弩，使他有數十萬人馬也飛不出也。」漢二曰：「亦雖得一人助佐乃可。」帳前王朝奉應聲出曰：「小將願往。」漢二付與二人步騎一萬，前去迎敵。又教沿路打探唐兵虛實。

　　且說張鼎石、王朝奉引了一萬麗兵，迤邐前進。原來鴨綠水離建安有一百里路，比及麗兵未到，洪寶、廖英已先知了，準備戰舡，直撐向港邊，遙望見征塵蕩起，喊聲不絕，張鼎石直前殺來。約近黃昏左側，不提防洪寶、廖英二員將，斬岸而登，舡裡唐兵繼進，四下箭如雨落。張鼎石知中計，急令後軍退時，麗兵行了許多路，人馬困乏，怎抵得張寶、廖英生力軍掩殺？自相踐踏，落港填坑死者不計其數。鼎石殺開一條血路，正走間，一矢飛墜左臂，鼎石負痛落馬。張寶趕近前，再復一刀，鼎石死於非命。王朝奉拚死力戰唐軍。有伏兵報入城中：「麗將與唐軍交鋒，正在危急。乞將軍早早接應！」盧漢二聽得大驚，謂漢三曰：「今又夜裡，不可出兵。恐有兵埋伏，我等皆休矣！」漢三曰：「兄長所見差矣。若不去救，倘鼎石等有失，唐兵一湧而來，我輩豈能安保哉？正須親提兵馬接應，殺退敵兵為上計也。」漢二隻得發兵救之。漢三點本部人馬，離城而去，止留文字官守城。




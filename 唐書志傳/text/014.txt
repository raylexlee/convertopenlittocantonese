
			　　卻說煬帝駕至江都，荒淫益甚，酒卮不離口。然見天下危亂，亦不自安。退朝則換戴幅巾，身著短衣，與宮女遍運台榭樓閣，極其玩樂，汲汲顧戀景致，唯恐不足。是以大駕忘返長安。常與蕭後宴飲凌霄台，仰視天文，見銀河耿映，帝星不明，謂後曰：「外間有人欲圖我等，然且共樂飲耳。」因命宮娥引滿金鍾。將至沉醉，上親制《梨園曲》歌唱，命侍從者和焉。詞云：

　　瓊瑤宮室，金玉人家。珠簾開處碧鉤掛。歎人生，一場夢話。休挫了歲歲桃花。奈中原離黍，霸業堪嗟！干戈滿目，阻斷荒遐。梨園檀板動新雅，深痛恨，無勤王遠將鑾輿迓。須酣飲，顧不得繁華天下！

　　蕭後亦獻《楚宮行》詞以進，帝復令子弟歌之。詞云：

　　章華宮中九月時，桂花半落紅橘垂。江頭騎火照輦道，君王夜從雲夢歸。霓旌鳳蓋到雙闕，台上重重歌吹發。千門萬戶開相當，燭籠左右列成行。下輦更衣入洞房，洞房侍女盡焚香。玉階羅幕徵有耒冒，齊旨此夕樂未央。玉酒湛湛盈華觴，絲竹次第鳴中堂。巴姬起舞向君王，回身垂手結明璫。願君千年萬年壽，朝出射獵夜飲酒。

　　蕭後執板壓音，宮女、子弟歌和，端的有繞樑裂石之音。上酒已醺，令宮女取鏡自照曰：「好頭頸，誰當斲之？」後驚起問其故，帝笑曰：「貴賤苦樂，更迭為之，亦復何傷？」後默然。忽中使奏知：「東都越王有表陳奏，具李密有窺東都之勢，唐王襲取京師之地。」帝見奏，已知中原板蕩，無心北歸。勤王之詔亦不下焉。欲率從臣返保江東。手詔已降，大駕將啟行，門下錄事李桐客奏曰：「江東卑濕，土地險狹，內奉萬乘，外給三軍，民不堪命，恐亦將散亂耳。聖駕正宜復返長安，會集勤王之兵，東誅李密，號令天下，復其正位。此萬全策也。」御史陳立效叱之曰：「朝廷大臣尚不容議，汝小官，何得越職而忤聖意哉！」帝怒，即削其官職，謫居嶺表。

　　於是群臣緘口，公卿皆阿意順旨。陳立復奏：「江東之民，望聖駕臨幸已久。陛下撫而慰之，此大禹之事也。」帝乃命臣下督人工治丹陽宮，將徙都之。御史中丞領旨，遣人工搬運木石，修理宮闕，費用無經。有司督責嚴切，黎民慮極，死者不可勝紀。後人揭七言四韻，以嗟之云：

　　聖主經年事遠行，細民攝口怨恨生。去年駕往河東路，今歲又徵江都營。十五離家三十載，弟兄漂散知何在？淒涼室下更無人，父母近來顏色改。昨日詔書下江東，千騎萬乘隨玉龍。足穿指裂顧不得，擔束趨馳恐後從。官吏嚴催備宮闕，責人遲慢侵宵發。男兒苦死圖勛名，猶勝無功坐罪殺。

　　時江東糧盡。從駕驍果將士多關中人，有思歸者，因作《塞上曲》以引其眾。詞云：

　　樓上畫角哀，即知兵心苦。試問左右人，無言淚如雨。何意休明時，終身事鼙鼓！

　　夜靜，悲切之聲聞於遠近，城中士卒無有不動悲念。郎將司馬德戡、元禮、直閣裴虔通等，亦思共謀亡，又作《閨思》招引，日夜結納於廣坐，明議論叛去之計，無復忌憚。宮人聞知，言於帝。帝怒斬之。自是宮人無復言者。郎將趙行密以眾情告將作少監宇文智及曰：「今隨駕官軍，各欲思歸長安。郎將司馬德戡、元禮及直閣裴虔通等，亦思謀去。足下所見如何？」智及曰：「上雖無道，威令尚行。卿等亡去，徒取死耳。今天實喪隋，英雄並起，盜賊蜂發。我與你等所掌禁兵，已有數萬人，今因其眾有思歸之心，圖行大事，此帝王之業也。」德戡等然之，與趙行樞謀曰：「今圖大事，當先推尊一人為主，斯能以統其下也。」行樞曰：「智及兄許國公宇文化及，素有名望，能服其眾，宜共立之。」德戡即會見化及，欲推為主。化及聞之，變色流汗曰：「主上大駕在此。玄武門驍健宮奴數百人，倘覺其事，我等皆受誅刑也。」智及曰：「此事極容易。帝所親信司宮魏氏者，用厚賂結納之，使其矯詔驅宮奴出外候旨聽給，更何患焉？」許公不得已，乃從之。

　　德戡等悉召驍果，諭之曰：「君上不惜群下，流連忘返，縱宴無度。若更從其巡幸，則爾等老死他鄉，竟不能見親戚也。今許公欲舉大義，指揮復返長安，要與眾人息於勞苦。爾等心下肯從否？」眾皆曰：「唯將軍是命！」德戡乃夜於東城集兵得數萬人，舉火與城外相應。煬帝在宮中望見火起，又聽的宮外喊聲大振，問曰：「今夜何事，如此喧囂？」虔通對曰：「草坊裡失火，外人共救之故耳。」帝以其言為實。次日天未明，德戡、虔通將數百騎殺入宮來。有屯衛將軍獨孤盛與左右千餘人拒之。虔通眾騎一湧攻入，迎頭正遇獨孤盛，大罵曰：「背君逆賊！何敢無禮？」虔通持刀向前，二人戰未數合，被虔通一刀砍下頭來，殺散餘軍。宮中人馬大鬧。千牛獨孤開遠見事變，即帥殿內數百人，叩閣請帝自出臨戰，無一人應者。軍士稍散。玄武門驍健宮奴，被魏氏驅制，又不得進。德戡引兵自玄武門入。

　　帝見失利，即更換衣服，逃於西閣。虔通等入，至永巷，不見煬帝，問其侍下曰：「陛下安在？」有美人出指之。校尉令狐行達拔刀直進，扶帝下閣，勒兵守之。天已明，以甲騎兵仗迎化及。化及戰慄不能言。既至，德戡等迎謁，引入朝堂，號為丞相。虔通逼煬帝出宮，化及見之曰：「何用持此物出！」亟還與手，於是引帝還至寢殿。虔通等露刃侍立。帝歎曰：「我何罪至此？」賊黨馬文舉曰：「陛下違棄宗廟，巡遊不息，外勒徵討，內及奢淫，使丁壯盡於鐵刃，女弱填於溝壑，四民喪業，戎寇並起。專任佞諛，肴非拒諫。何謂無罪？」帝曰：「我實負百姓。待於爾輩榮祿無極，何乃如是？今日之事，孰為首耶？」德戡曰：「昔紂行無道，人神共憤。今陛下之暴，不減於紂，是溥天同怨，何止一人？」化及又使封德彝數帝苦虐庶民之罪。帝曰：「卿乃士人，何亦如是？」德彝赧然而退。時帝愛子趙王果年十二，在帝側號慟不已。虔通近前斬之，血濺御服。欲遂弒帝，帝曰：「天子死自有法，何得加以鋒刃？取鴆酒來！」文舉等不許，使令孤行達縊殺之。時義寧二年春三月三日。帝亡年三十九歲，在位十三年。後賢有詩歎云：

　　紫泉宮殿瑣煙霞，欲取蕪城作帝家。玉璽不緣歸日角，錦帆應是到天涯。於今腐草無熒火，終古垂楊有暮鴉。地下若逢陳後主，豈宜重問《後庭花》。

　　又唐儒劉滄《經煬帝行宮》詩云：

　　此地曾經翠輦過，浮雲流水竟如何？香消南國美人盡，怨入東風芳草多。殘柳宮前空露葉，夕陽江上浩煙波。行人遙起廣陵思，古渡月明聞棹歌。

　　初，帝每巡幸，嘗以蜀王秀自隨。化及、德戡等既弒帝，化及欲迎秀立之，眾議不可，遂殺之。及齊王日東宗戚無少長皆死，唯秦王浩素與智及往來，得以保全。化及又遣人收虞世基、裴蘊、來護兒等。世基臨刑，其弟世南抱世基號泣，請以身代。化及不許，竟今殺之，遂自稱大丞相，總百揆。以皇后令立秦王浩為帝，居別宮，以重兵守之。惟令發詔書敕而已。其政事皆決於化及，封弟宇文智及為左僕射，管領內外軍民，封各母弟宇文士及為右僕射，二子宇文丞基、宇文丞址俱秉軍政。及其心腹之人，各有封賞。初，裴矩知將有亂，雖廝役之人亦皆厚遇之，又與士及建策，為驍果甲士娶婦。待士及為變，眾為保全，故得免於難。遇化及至，又迎拜於馬首，故化及亦以為僕射。文武百官皆集拜賀。時蘇威有重名，聞帝被弒，閉戶不出。化及遣人召之，威亦往見。唯給事郎許善心獨不至，每出言：「食君之祿，當死其事。如屈膝而拜弒賊，寧無愧於先人乎？」人報知化及，化及大怒，令人收而殺之。善母范氏年九十二，撫柩不哭。人問其故，曰：「吾有子矣，復何哭焉？」不食而卒。時死王事者，惟給事郎許善心、千牛左右張仲琮，其兄仲琰為上洛令，時唐王入關已先死之，兄弟皆死國難。是數人甚重時議。

　　卻說邊廷消息報入長安來，使臣傳知唐王。唐王聞變，慟哭不止。諸將佐皆曰：「煬帝荒淫不恤其眾，故受弒戮。主公何重其哀？」唐王曰：「吾北面事人失道，不能救，敢忘哀乎？」次日，奏知代王。代王左右亦為之驚悲。與群臣議，追諡曰「煬」。欲以唐王為相國，總百揆，加九錫。九錫名：大輅、戎輅各一；玄、牝二駟；袞冕之服，赤舄副焉；軒轅之樂，六佾之舞；朱戶以居，納陛以登；虎賁三百人；斧、鉞各一；彤弓一，彤矢一；旅弓十，依矢下；禾巨鬯一員，珪瓚副焉。王謂僚屬曰：「此諂諛者所為耳。孤秉大政而自加寵錫，可乎？必若循魏、晉之跡，彼皆繁文偽飾，欺天罔人。孤竊恥之。」御史程理進言曰：「自古以來，人臣未有如公之功。方之周公、呂望，莫能及也。秉持鈞軸，攝理大政，芟夷群凶，與百姓除害，使隋室僅安，豈可與諸臣宰同列乎？合受相國之任，用加九錫，以彰天下。此歷代所行，亦何可廢？」王曰：「堯、舜、湯、武，各因其時，取與異道，皆推其至誠，以應天順人，未聞夏、商之未必效唐、虞之禪也。」但改丞相府為相國府，其九錫殊禮，皆歸之有司，眾臣庶幾從其請。唐王復奏遣使詣江都，迎接煬帝之柩，上葬帝陵。代王依奏，即遣使者去訖。畢竟且看如何？

　　范氏曰：唐高祖可謂不自欺矣。然以兵取而必曰受禪，是未免襲世衰之跡也。
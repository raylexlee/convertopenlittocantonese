
			　　時李綱以尚書領太子詹事，為建成師。建成忌秦王世民功高，每於唐主前短之。綱屢諫不聽。及見文靜被誣以死，乃上表乞骸骨。表曰：臣李綱輒瀝誠懇，仰干天聽：載惟冒瀆，良積兢惶。伏念臣學識迂疏，材術短淺，幸遭陛下龍飛之初，誤蒙識擢，獲參大政。比者奉命以臣領太子詹事，臣懼偎陋之質，近侍東君，非愚臣所能克堪。伏望陛下選擇老成淵才碩德，以代臣職，任許歸田裡，終始保全，使臣得退休養疾，僅盡餘年，豈勝感戴激切之至！唐主觀表，擲於階下，罵曰：「卿為何潘仁長史，乃恥為朕尚書耶！」綱目：「潘仁賊也，每欲妄殺人，臣諫之則止。為其長史，可以無愧。陛下創業明主，臣所言如水投石，於太子亦然。臣何敢久污天台，辱東朝乎？」唐主曰：「知公直士，留輔吾兒。」以為太子少保、尚書詹事如故。綱退朝上書，謂太子曰：「綱老矣。幸未就木，備位保傅，冀得效愚鄙。今殿下飲酒過量，非養生之道。凡為人子，務孝謹以慰上心，不宜聽受邪說，與朝廷生／間。」太子覽書不悅，所為益縱。李綱悒悒不自賴，固稱老病辭職。唐主優詔解尚書，仍為少保。唐主考第群臣，以綱及孫伏伽為第一，謂裴寂曰：「隋因主諂臣驕亡天下，朕即位以來，每虛心求諫，唯綱盡忠款，伏伽誠直，餘人皆踵弊風俯首而已。豈朕所望哉。朕視卿如愛子，卿當視朕如慈父，有懷必盡，勿自隱也。」裴寂承旨，退修其職。

　　話分兩頭。秦王軍中令人京師打探劉文靜消息，回報：「文靜已被殺於長安東市，籍沒其家。」世民聞之泣下，謂其將佐曰：「文靜與吾初起晉陽，自建大義，西出關中，北使突厥，功績居多。今未遇太平，被誣見殺，使吾追思往事，不由不悲痛也！」言罷淚揮滿面。李靖亦為之痛哭。軍中聞之，無不傷悼者。即具表奏上唐主，用收其屍而葬之，庶報起義功勳。表進京師，唐主亦悔，下詔令有司具禮儀葬文靜於彭城，追復官爵，以子劉樹義襲魯國公，詔尚主。然怨上故殺其父，因謀反伏誅。仍遣使慰勞秦王，使之進兵。

			　　起唐高祖武德三年庚辰歲，止唐高祖武德三年庚辰歲。首尾共本年實事。

　　按《唐書》實史節目。隋堤風物已淒涼，堤下仍多舊戰場。金鏃有苔人拾得，蘆衣無土鳥銜將。秋聲暗促河聲急，野色遙連日色黃。獨上寒城更愁絕，戍鼙驚起雁行行。



　　卻說永安王孝基得唐主旨，引二萬人馬攻賊黨呂崇茂。崇茂亦部餘黨於夏縣平原，與唐兵對陣。王孝基挺槍躍馬，出陣前大罵：「誅不盡鼠輩，今日早早拜降。庶留性命！」呂崇茂曰：「裴寂數萬之眾，被吾殺得片甲不留，今爾亦來送死。」言罷，舞刀直奔孝基。孝基背後一將飛出，眾視之，乃大將張琦也，手執開山鉞斧，抵住崇茂。二人戰上二十餘合，王孝基一匹馬引軍夾攻，崇茂烏合之眾，陣列不成，先自慌亂。崇茂力怯，撥回馬便走。王孝基以鞭一指，唐軍從後掩殺，崇茂大敗。餘黨降者不計其數。孝基直追至介休，賊走入溪峪中，據險不出。王孝基令眾軍圍住山口，絕其飲道。崇茂在峪中困迫無計，與眾人商議曰：「唐兵勢大，今重圍守峪口，如何得出？莫若遣人往並州，求救於劉武周，同擊唐軍，方能脫此厄也。」眾人然其計。崇茂即遣機密人，越樵路，偷出唐營，直至並州，來見劉武周。

　　武周聽得秦王領大軍五萬屯柏壁，正與尉遲恭、苑君璋在軍中議退敵之策。忽轅門外人報：「呂崇茂遣人求救於將軍，借兵同破唐軍。」武周謀於諸將佐，苑君璋曰：「唐主舉一州之眾，直取長安，所向無敵。此乃天授，非人力也。今秦王世民精果之眾屯於柏壁，軍民爭應者，日以百數，難與交鋒。況太原而南，盡岩阻崎嶇之地，大王束甲深入，後無踵軍，一有疏失，不可復償。不如北連突厥，南結唐朝，南面稱孤，足為長策。奚用助他人而危甲士哉！」武周不聽，遣宋金剛督尉遲敬德、尋相將兵救之。敬德領命，引二千人馬，逕至介休地界。王孝基軍皆依山為營，不知持備劉武周軍。被敬德率精銳步軍，從山原馳下，孝基兵慌，敬德一騎突入唐壁，勇不可當，迎頭正遇大將張琦舞斧來敵，交馬只二合，敬德綽起鋼鞭，將張琦打落馬下。呂崇茂在峪中，聽得武周救兵至，鼓噪而出，唐兵大敗，死者無算。王孝基被兩下前後截出，圍在中軍，引數千眾殺開血路逃走。敬德勒動烏錐駿馬，尾其後來。孝基走未數里，尋相一支兵從中路截出。孝基復欲殺回，措手不及，被敬德捉於馬上。唐兵皆拋戈棄甲乞降。敬德既捉了王孝基，與呂崇茂眾合為一處，分作前後二隊，乘勝進逼柏壁。游騎報入秦王中軍來。

　　秦王聞知王孝基被虜，折盡唐兵，大驚，謂其將佐曰：「孝基失算，致賊人得成戰功。今又折許多人馬，他日吾何以見唐主？」即遣兵部尚書殷開山，帶領公孫武達、樊興等，共兵一萬，邀擊敬德於美良川。殷開山領命，引兵前抵美良川二十里。次日，殷開山令公孫武達、樊興分作兩翼，埋伏於美良川左右道，待武周殺過，兩下截出，吾自引兵擊之。公孫武達與樊興二人，自去點軍埋伏。

　　卻說尉遲敬德與尋相至美良川界，傳令曰：「兵貴神速。莫失機會。」敬德、賊將呂崇茂當先便進，與殷開山軍相迎。崇茂出與殷開山交鋒。戰不數合，殷開山詐敗而走。崇茂招敬德引兵趕上。尋相聽得前軍得勝，提兵行至美良川。忽聞兩岸連珠炮響，左邊公孫武達、右邊樊興，二支兵兩下截出，驚得尋相手足無措，急令人喚呂崇茂、尉遲敬德回救之時，殷開山引鐵騎抄出北山後，勢如狼虎，大呼曰：「呂崇茂休走！」崇茂勒回馬與殷開山交戰。未及數合，唐軍回塞而進，崇茂力怯，走上北岸，被殷開山拍馬趕到，斬於馬下。尉遲敬德正與公孫武達、樊興鏖戰，見兵勢崩潰，殺出重圍。唐軍兩岸箭如雨到，尋相死戰，身被數槍，棄馬赴河而逃，所領一千餘人，盡被殺死。走至前面，遇敬德一支兵，合為一處，齊回並州，來見劉武周，具說：「秦王勢大，殺死夏人，呂崇茂折兵大半。」武周怒曰：「誓與世民決一雌雄！」苑君璋諫曰：「我軍初挫銳氣，只宜堅壁而守。秦王之眾深入，待其糧食不繼，野無所掠，然後遣輕騎襲之，無不勝矣。」武周不從，令羅孔陽守並州，自領大眾前至柏壁，與秦王對營而陣。

　　世民聽得劉武周自引兵來索戰，即親自出馬，左有秦叔寶，右有殷開山，三匹馬齊在門旗下對陣。劉武周左有尉遲敬德，右有宋金剛。殷開山縱馬提斧，以出搦戰。對陣尉遲敬德跑馬揮鞭，與殷開山戰到二十合，殷開山力怯，撥回馬望本陣而走。敬德驟馬從後趕來。程知節一匹馬挺槍搶出，抵住交鋒。二人戰了數合，敬德左手撥開尖槍，右手綽起鐵鞭，望知節當門打落。知節眼快，側身躲過，左臂稍了一鞭，墜落英槍，負痛而走。秦王馬上看得癡了，不覺失口曰：「人言尉遲敬德英雄無比，果不虛也！」秦叔寶在右翼聽得秦王如此說，恨不得平吞敬德。拍動坐下馬，手提兩鐧，衝出陣前，大叫：「認得秦瓊叔寶麼？」敬德曰：「殺盡英雄，豈識村野匹夫乎？」叔寶大怒，兩馬齊交，軍器並舉，約戰百餘合，不分勝敗。秦王觀之，歎曰：「真丈夫也！」唐軍見叔寶戰住敬德，結了陣勢，看兩員將鏖戰：一使四稜利鐧，一用竹節鋼鞭，馬踏征塵，二將滾作一團。兩下鉦鼓之聲，喧動天地。又戰五十餘合，不肯收兵。徐世勣謂秦王曰：「敬德之虎將，若與叔寶死鬥，必有一傷。主公可鳴金收軍。」世民依其說，即鳴金收軍。兩馬並回，劉武周亦歸本陣。

　　卻說秦王收兵回營，重賞叔寶曰：「今日非兄，唐兵又挫銳氣也。」叔寶曰：「未勝其敵，何足為勇？來日交鋒，誓與敬德勢不兩立！」世民大喜，謂諸將曰：「彼有敬德，吾有叔寶，足以相敵也。」次日，轅門外人報：「宋金剛引兵搦戰。」叔寶請出迎敵。李靖進策曰：「劉武周大眾集此，並州空虛。主公可假精兵一萬，從旁道抄進，乘其無備，舉手可復矣。然後大王以重兵壓之，武周進退無計，不戰而敗也。」錢九隴曰：「不然。劉武周景城智將，且苑君璋輔之，豈有並州無人守領，悉兵而出乎？此去恐費師無益。莫若出兵離其心腹，乘破竹之勢，襲取並州，不勞聲息而定也。」世民曰：「二公之計雖善，皆未見乎全利。即目金剛懸兵深入，兵精將猛，擄掠為資，利在速戰。我閉營養銳，以挫其鋒。分兵汾濕，衝其心腫（腹），彼糧盡計窮，自當遁走。當待此機，未宜即戰。」李世勣等盡以為然。世民遂按兵不出。

　　卻說劉武周見秦王堅守不出，謀於苑君璋曰：「秦王謀臣勇士不下數十，其必有欲密襲並州者。今堅壁固守，實老吾軍之故。大王宜退守並州，使金剛拒住唐將，則吾首尾不孤，警有救援，庶幾可保全也。」劉武周依其計，遂留金剛屯柏壁，以苑君璋副之；自引大眾復回並州。

　　卻說劉弘基與王孝基見唐軍勢勝，武周已回並州，私相謀曰：「我等被虜，欲復歸唐，未得機偶。今秦王大兵屯柏壁，屢勝金剛之眾。今夜可舉火為號，帶領舊隨眾人，殺入營中，梟取金剛首級，投歸秦王。此我等之功也。」孝基曰：「此計雖妙，尉遲敬德驍勇侍衛，恐此計難成，反受其禍也。」弘基曰：「先密遣人報知秦王，約定今夜來劫金剛營塞，吾等為內起，彼必來接應，何懼敬德哉。」二人準備停當，令人來報秦王。秦王大喜，隨遣殷開山、程知節二支兵前後接應。殷開山、程知節各點兵去了。將近二更時候，宋金剛與苑君璋、尋相、敬德等尚在軍中議事，忽人報：「後槽火起，寨外喊聲震天。」苑君璋曰：「此必內營有人謀反。諸軍亂動者先斬之！」即遣敬德引鐵騎五千出營外，以防唐軍；尋相引兵五千內營巡哨；宋金剛自引一支兵出於寨外，見唐軍兩翼抄進，尉遲敬德令鐵騎發矢，箭如飛蝗，唐軍傷折者無數。殷開山已知有備，不敢近前。只見劉弘基帶五百人，首先殺出，被敬德截住眾軍，弘基死戰得脫。殷開山、程知節兩下接應，引眾回營。宋金剛寨內，尋相已捉住王孝基，救滅後槽火。金剛鞠問其情，立斬於馬前。自是有先捉得唐將在軍中者，令人監候之，不與預事。

　　次日，秦王升帳，劉弘基、殷開山、程知節入見，俱說：「夜來交兵，宋金剛知謀發露，整兵持防，殺傷唐兵頗多，只脫得劉弘基。人傳王孝基已斬於軍中。」弘基拜伏於帳下曰：「臣失職遭俘，甚辱君命，罪不容於誅。近知大兵來到，恐惹不測，未得即來見殿下。今致孝基被刑，實又吾累之也。」世民宣慰久之，仍署為總管。因王孝基死於非命，悼之不已。陸德明進曰：「王孝基死在賊手，皆慮事未周故也。若能斬將搴旗，威鎮敵場，此在褊將之任。主公何必過傷？目今宋金剛大眾拒視我師，實倚北有劉武周為援應，南恃王行本為唇齒，致敢坐據柏壁，竟觀時勢。若得才智勇敢者，逕出蒲坂，圍困宋正本，使不得救援；再令殷開山、公孫武達更換出入，撓誘敵人，以勞其兵。待彼困迫，有離散之意，王則舉大兵前截後邀，金剛一鼓可破也。」世民曰：「此策極善。只是無此人去取蒲坂，使吾計不成也。」世民言未畢，一將應聲而出曰：「某雖不才，願引兵去取蒲坂。」眾視之，乃李靖也。秦王大喜曰：「今得李靖此去，吾無憂矣！」即付兵二萬與之。李靖辭卻秦王，引兵二萬，直趨蒲坂。大軍離城二十里屯紮。次日，哨馬報王行本。王行本引兵出迎。兩邊各布成陣勢，李靖身穿紅袍鎧甲，手執三停刀出馬，跑出陣前搦戰。宋正本舞刀來迎。二將戰上二十合，宋正本力怯，撥回馬望本陣逃回蒲坂。唐兵一齊掩殺，殺的行本敗兵屍橫遍野，流血成河。王行本走入，堅閉城門不出。李靖督甲士悉力攻擊，王行本受困急迫，遣人詣柏壁求救。且看下節如何分解。


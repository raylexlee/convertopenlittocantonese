
			　　且說秦王得高祖旨，已知葬訖文靜，復官其子，即令公孫武達、樊興、殷開山引兵一萬，進攻莒州，自領眾為後應。公孫武達等得令，各引兵去訖。武周將尋相正在莒州城中修飾軍器，強弓硬弩、槍刀之類悉備，欲待唐將交鋒。哨馬報入城中，尋相聽得，與副將張萬歲引兵出敵唐軍。兩兵相逼，尋、張二人出馬。公孫武達大罵：「吾今到此，何不早降！」尋相背後一將挺槍直出，乃張萬歲也。武達舞刀去迎，交馬鬥不數合，已將張萬歲活挾馬上，撥馬回陣。尋相見捉了副將，挺一條鐵槊從後追來。樊興一匹馬跑出陣前，舉槍直奔尋相。兩下軍器並舉，戰上十合，秦王大隊軍馬來到。尋相見唐軍勢大，勒馬棄莒城而走。其軍大敗。唐兵漫山塞野追來，殺的尋相軍人分馬散，劍亂戟橫，遺下旌旗、弓弩無數。世民率諸軍乘勝追趕，一晝夜行二百餘里，近宋金剛寨柵。金剛引精兵，於要道列堅陣待之。秦王軍中程知節舞斧出馬。金剛左翼一將挺槍而出，乃陳煥章也，與程知節交馬，只二合，金剛後陣已亂。人報：「殷開山、公孫武達從東路抄襲後寨。」陳煥章聞知，不敢戀戰，回馬來救後寨。唐兵掩殺上來，金剛前後受敵，引眾殺開血路，望太原逃走。秦王悉眾追之。總管劉弘基諫曰：「大王逐北深入不已，不受身乎！且士卒飢疲。宜留壁於此，俟兵糧畢集，復進未晚也。」世民曰：「金剛計窮而走，眾心離沮。功難成而易敗，機難得而易失。不乘此勢取之，若更淹留，使之計立備成，不可復攻矣。吾竭忠殉國，豈顧身乎！」遂策馬而進，追及金剛於雀鼠谷。將士見秦王自先勇擊，不復敢言飢，各奮力向前。程知節飛馬當先，斬十數將。金剛眾大亂，唐兵背後趕來。金剛與羅孔陽、陳煥章衝開血路而走。一日八戰，大破之，俘斬數萬人。世民不食二日，不解甲三日矣。時糧食未繼，軍止有一羊，與將士分食之。引兵趨介休。

　　且說金剛會集尋相諸軍於介休西門，背城佈陣，南北七里，欲與唐軍決一死戰。唐陣中李世勣曰：「我軍糧食不敷，金剛以必死之眾，列陣抵我。勝敗在此一舉，可用十面埋伏計而破之：以吾軍各分五隊：左、右一隊，公孫武達、樊興；左、右二隊，秦叔寶、程知節；左、右三隊，殷開山、段志賢；左、右四隊，馬三寶、史大奈；左、右五隊，劉弘基、張德政。主公自與屈突通等出其陣後。」世民下令諸將各遠遠埋伏，分撥已定，旗鼓相迎。羅孔陽挺槍躍馬出戰，錢九隴一馬當先。二將鬥未數合，錢九隴回軍便走，金剛引眾奮激趕來，喊聲不絕。趕至中軍，四下連珠炮響，羅孔陽知中計，勒馬望本陣而退。錢九隴搭箭當弦，望後矢來，正中孔陽腦後，墜於馬下。唐軍一齊掩殺，眾皆大亂。金剛正行之間，一聲鼓響，左邊公孫武達、右邊樊興，兩軍衝出，大殺一陣。金剛聚陳煥章、尋相，殺開血路走。又行不到十里，右邊秦叔寶、左邊程知節，肋下殺出，一陣殺得金剛屍橫郊野，血流成溝。走不數里，被殷開山、段志賢兩下截出，又殺一陣。金剛止剩五千餘人，膽喪心驚，始離重圍。鼓聲漸遠，教三軍造飯，方欲待食，陣後世民與屈突通一支生力軍殺來。金剛大呼曰：「若不決死戰，必為所擒！」陳煥章奮力衝突，屈突通一馬當頭，戰未數合，手起刀落，斬煥章於馬下。金剛棄馬望山路逃走。降其眾無數。世民前軍已集，謂之曰：「破竹之勢，不可失也。取並州止在目下。諸軍可就城中而食。」眾將得令，乘勝進逼並州。劉武周聞金剛戰敗，大懼，謂君璋曰：「不用公言，以至於此。」遂引家小，帶數十騎，與苑君璋棄並州，走投突厥去了。

　　宋金剛引敗兵至並州，聞武周已走，欲復收兵再戰，眾莫肯從，亦走突厥。尋相率眾自投李世勣部下。世民與諸軍入並州，按視府庫，出榜安民。武周所得州縣，皆入於唐。即遣使馳捷音詣京師。世民點集各部皆齊，與議曰：「武周奔投突厥，尚有介休尉遲敬德拒守未下。我實愛其才。爾眾人有何計策，得他來降？」李世勣曰：「主公可遣人入介休招諭之，彼知武周喪敗，自當來降。」世民曰：「誰可以往？」世勣曰：「日前尋相歸我部下，遣此人去，敬德必信。」世民喚過尋相曰：「爾今順唐，肯往介休招諭敬德否？」尋相曰：「臣歸殿下，未立寸箭之功。雖赴湯蹈火，亦所不辭。何況招敬德乎！」遂慨然請行。尋相至介休城下，令人報知敬德。敬德引軍上城，見尋相匹馬立於城下。敬德問曰：「主公何在？爾今來見我，有何計議？」尋相曰：「主公與宋金剛戰敗，已棄並州奔突厥去了。即目州縣皆屬於唐。獨將軍守介休未下。特遣某來招諭足下，同歸關中，庶救一城生靈。」敬德怒曰：「爾從主公出征，又不盡人臣之職。既歸降於唐，反為他人作說客耶？」彎弓在手，指謂尋相：「君不早退，此弓不相識也！」

　　尋相見敬德不從招諭，回入並州，具其言於秦王。諸將欲督兵圍之，秦王曰：「不可。敬德為主守其地，不變乎志，忠義士也。豈宜逼之？只可徐令人招撫來降。」唐儉進曰：「臣與敬德在武周時，有一面之交，願往介休說敬德降唐。」秦王大喜，即遣唐儉前行。唐儉辭秦王，逕至介休，報知敬德。敬德開門召進。唐儉入見敬德。敬德曰：「足下莫非欲說敬德也？」唐儉曰：「不然。想在金剛部下，日得將軍相救。今日唐某安得不救將軍耶？」敬德曰：「足下欲來相助守介休乎？」儉曰：「亦非也。」敬德曰：「既而不然。足下來此何干？」儉曰：「武周不知存亡，金剛未知生死。眾已散失。近日秦王已復並州。惟將軍守介休未下。諸軍皆欲攻圍此城，秦王見將軍忠義，不忍進逼。如此相待，儉特來報知。」敬德怒曰：「如此言，特說吾也。吾今雖極地，視死如歸。汝當速去，吾整兵出城血戰，以為故主報仇矣。」儉大笑曰：「此言豈不為萬世之恥乎？」敬德曰：「吾盡其職而死，安得為萬世恥耶？」儉曰：「將軍今日盡死，亦不得為忠，安得不為萬世笑？當初將軍相從武周，雖歷戰功，武周待公盡亦厚矣。今主亡勢去，尚拒孤城，坐以待斃。且唐以一州兵掇取三輔，入定關中，四方郡縣響應。不兩月得天下三分之二，諸侯仰德，四海歸心。此天命，非人謀所能至。將軍不知強弱，不曉時勢，而擁羸眾孤立於此。倘秦王督令諸將，轉兵圍守，將軍能御之乎？那時身膏原野，與草木同於朽腐，既不能從主於患難，又不能守城而喪失，此非萬世恥而何？」敬德沉吟半晌，謂唐儉曰：「我若一見主公下落，必當降矣。如不然，寧死戰沙場，見故主於地下，誓不降矣。」儉曰：「此事容易。來日令人送武周首級來與將軍。」敬德曰：「得見一面，我志足矣。」儉即辭敬德，回至軍中，見秦王，具言：「得見武周首級，即便歸降。」世民曰：「武周已走突厥，只有劉文靜去得，今已亡矣。郭孝恪不在軍中，誰人再可往？」劉世讓入曰：「臣不才，願往突厥通好，乾此功而回。」世民喜曰：「得公為使，事可諧矣。」即將金珠、緞匹、美貌女子十人，遣世讓前詣突厥。世讓辭卻秦王，領金玉、女子、從人逕往突厥。且看如何？
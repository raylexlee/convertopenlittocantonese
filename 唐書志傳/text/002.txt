
			　　起自隋煬帝大業十三年，迄於隋恭帝義寧二年，首尾共二年事實。按唐書實史節目。

　　鍾穀子《述古風》一篇，單揭唐創立之有由：

　　天下紛紛隋煬帝，中原休呀草離離。朝堂政事棄不理，唯教酒色行相隨。築苑經營極奢侈，蒼生費用如崩夷。動馬興兵好侵侮，構仇招禍惹災虞。經年卒歲無休息，兵疲民困國空虛。連郡盜賊如蠭起，繁華宮室一朝隳。由來氣運本無常，晉陽策馬收隋韁。審智世民勸父意，驅馳乘亂效剪商。義旗一鼓而西往，關中豪傑悉來降。躬詣長安成大業，以恩招撫定邊疆。位禪其子稱太宗，混平不服為一宇。元和文人白居易，七德舞中曲意美。太宗十八舉義兵，白旄黃鉞定兩京。擒充戮竇四海清，二十有四功業成。二十有九即帝位，三十有五致太平。功成理定何神速，速在推心致人腹。亡卒遺骸散帛收，飢人賣子分金贖。魏徵夢見天子泣，張謹哀聞辰日哭。怨女三千放出宮，死囚四百來歸獄。剪須燒藥賜功臣，李勣嗚咽思殺身。含血吮瘡撫戰士，思摩奮呼乞效死。居易此篇陳王業，王業誠如七德舞。後人兢謹勿怠荒，國祚綿長安似堵。



　　太宗文武太聖大廣孝皇帝，姓李諱世民，高祖次子也。初，唐公李淵娶於神武肅公竇毅，生四男：建成、世民、玄霸、元吉；一女，適臨汾王柴紹。

　　世民生四歲，有書生謁唐公曰：「公在相法，貴人也。然必有貴子。」及見世民曰：「龍鳳之姿，天日之表，遇年幾冠，必能濟世安民。」書生已辭去，唐公懼其語泄於人，使人追殺之，而不知書生所往。因以為神，乃彩其語，名之曰世民。世民聰明勇決，識量過人。見隋朝方亂，私有安天下之志，傾身下士，散財結客，皆得其歡心。娶長孫晟女。晟有族弟長孫順德，時為右勳衛。因避遼東之役，與右勛侍劉弘基皆亡命走歸晉陽。二人因與世民相知。左親衛竇琮，亦亡命在太原，素與世民有仇，世民嘗加意待之，琮意乃安。時晉陽監裴寂與晉陽令劉文靜相與同宿，見城上烽火寂，歎曰：「貧賤如此，復逢亂離，何以自存？」文靜笑曰：「時世可知。吾二人相得，何憂貧賤？即今唐公之子李世民，此人雖少，有命世才也。我與你當相結納。」寂默然。會李密反，劉文靜與密連婚，被係獄中。世民私入視之，文靜喜其來，以言挑之曰：「喪亂方盛，非湯、武、高光，不能定也。」世民曰：「怎知其無？但人自不識耳。我今來相省，非兒女之情，蓋為世道將改，直欲共籌大計。試為我言之。」文靜曰：「今主上南巡江淮，李密圍逼東都，群盜殆以萬數。當此之際，有真主驅駕而用之，取天下如反掌耳。太原百姓，皆避盜入城，文靜為令數年，知其豪傑，一旦收集，可得十萬人。尊公所將之兵，復且數萬，一言出口誰敢不從？以此乘虛入關，號令天下，不過半年，帝業成矣。」世民笑曰：「君言正合我意。」乃陰署賓客，以待興舉。而父淵未知，世民恐淵不從，久不敢言，又謀於文靜。文靜曰：「晉陽宮監裴寂，是我相知者，此人與唐公至密。在蒲時，嘗飲酒連日夜。然裴寂為人最喜勝，好博奕。可令龍山縣令高斌廉與寂博，詐不勝。寂得進物多，彼必喜，然後以情告，使寂得通知於唐公，事可成矣。」世民大悅曰：「此計甚妙！」乃出私錢數百萬，餉龍山令高斌廉，與寂博奕。寂連勝，盡得其錢，大喜。由是日與世民相親。世民以興舉事情告之，曰：「隋政乖亂，天下愁怨日生。我欲乘時東向，以救倒懸之民。然父恐不我從。足下若能以深達其意，久後富貴實當共之。」寂許諾，因選晉陽宮人有美色者，私侍淵。

　　會突厥領數萬眾來寇馬邑，候騎報入晉陽，李淵大驚，即遣副留守高君雅，將兵一萬，前至與守將王仁恭拒之。數敗不利，折傷士卒極多。淵聞知，恐並得罪，甚憂之。適裴寂令人來請淵赴宴，淵至寂宅，飲酒至半酣，寂乃以世民舉兵情告之，因言：「今主上無道，百姓困窮，晉陽城外，皆為戰場。大人若守小節，下有寇盜，上有嚴刑，危亡無日。不若順民心，興義兵，轉禍為福。此天授之時也。」淵大驚曰：「公等欲取滅族之患，以貽我耶？」寂曰：「正為宮人私侍公者，事發當誅，為此爾。」世民牖下聞之，因繼進說之甚力。淵怒曰：「汝安得為此言？吾今執汝以告縣官！」世民徐曰：「世民睹天時、人事如此，故敢發言。大人必欲執我告官，亦不敢辭死。」淵曰：「吾豈忍告汝？汝慎勿再出此言！」酒罷，淵辭歸，數日不出，懷慮此事。人報：「唐儉有事見公。」淵命入，儉進，見淵帶有憂色，以言挑之曰：「二郎建大計，公知否？」淵曰：「實不相瞞，癡兒謀事不臧，懸慮終日，正欲令人請公議之。」儉笑曰：「以我觀公，日角龍廷，姓協圖讖，係天下望久矣。若外哨豪傑，北招戎狄，右收燕趙，濟河而南，以據秦雍，湯武之業也。」淵曰：「湯武之事，豈可期？然喪亂方炎，私當圖存。公欲拯溺者，吾方為公思之。」儉辭而出。

　　明日，世民復說淵曰：「人皆傳李氏當應圖讖，故李金才無罪，一朝族滅。大人設能盡賊，則功高無賞，身益危矣。惟昨日之言，可以救禍。此萬全之策也。願大人勿疑。」淵乃歎曰：「吾一夕思汝言，亦大有理。今日破家亡軀亦由汝，化家為國亦由汝矣。」裴寂亦曰：「眾情已協，公當從之。」淵曰：「事已如此，當復奈何？正須從之耳。」後人讀史至此，有詩歎云：

　　本來倡義救生靈，肯以忠貞一念輕？淫汙掖庭誠可恨，子孫繼世亂名成。

　　卻說隋帝，以李淵與王仁恭不能禦寇，喪費折兵，遣使執淵詣江都問罪。詔下晉陽，李淵大驚。世民與裴寂復說淵曰：「事已迫矣！宜早定計。且晉陽士馬精疆，宮監蓄積巨萬，代王幼衝，關中豪傑並起，公若鼓行而西，撫而有之，如探囊中之物耳。奈何受單使之囚，坐取夷滅乎？」淵然之，即與其下，欲定大計。

　　會帝遣使者，馳驛赦淵與仁恭，因是淵謀亦緩。大理司直夏侯端謂淵曰：「今帝座不安，參墟得歲，必有真人起於其分，非公而誰乎？」司馬許世緒進說曰：「天輔德，人與能乘機，不發後必蹈悔，隋政不綱，天下搖亂，公姓名已著謠讖，今攬五郡之兵，據四戰之衝，苟無奇計，禍不旋踵。若收英俊為天下倡，帝王之業，一舉可定也。」司鎧武士彟前及勳衛唐憲等，皆勸淵起兵。是時，淵以建成、元吉尚在河東，故淵遷延未發，而所在盜賊益多：

　　劉武周，起馬邑。林士弘，起豫章。劉元進，起晉安，皆稱皇帝。朱粲，起南陽，號楚帝。李子通，起海陵，號楚王。邵江海，據岐州，號新平王。薛舉，起金城，號西秦霸王。郭子和，起榆林，號永樂王。竇建德，起河間，號長樂王。王須拔，起恒定，號漫天王。汪華，起新安。杜威，起淮南，皆號吳王。李密，起鞏，號魏公。王德仁，起鄴，號太公。左才相，起齊郡，號博山公。羅藝，據幽州。左難當，據涇。馮昂，據高羅，皆號總管。梁師都，據朔方，號大丞相。孟海公，據曹州，號錄事。周文舉，據淮陽，號柳葉軍。高開道，據北平。張長「，據五原。周挑，據上洛。楊士林，據山南。徐圓朗，據兗州。楊仲達，據豫州。張善相，據伊汝。王要漢，據汴州。時德睿，據尉氏。李義滿，據平陵。暴公順，據青萊。淳於難，據文登。徐師順，據任城。蒔弘度，據東海。王薄，據齊郡。蔣善合，據鄆州。田留安，據章丘。張青，據濟北。臧君相，據海州。殷恭邃，據舒州。周法明，據永安。苗海潮，據永嘉。梅知岩，據宣城。鄧文進，據廣州俚酋。楊世略，據循潮。冉安昌，據巴東。寧長真，據鬱林。

　　其別號諸盜，往往屯聚山澤者，不下數十，各擁兵擾亂東都近屬，庶民愁苦不可勝言。後人有詩為證：

　　世亂漂伶獨此身，干戈滿目失親鄰。因供寨木無桑柘，為點鄉兵絕子孫。還似平寧徵賦稅，未聞州縣略溫存。至今雞犬皆星散，日落西山獨倚門。
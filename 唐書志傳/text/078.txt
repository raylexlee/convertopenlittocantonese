
			　　卻說曹三良人馬直壓城濠，遙望東門旌旗捲起，湧出一彪麗兵，喊聲大振。曹三良擺開陣勢。金精通頭頂銀盔，身披鎧甲，手執方天戟，跑馬出陣前曰：「唐主已都關中，自保疆土足矣，何乃又侵吾境，自來送死耶？」曹三良馬上指罵曰：「麗蠻不遵王化，蓋蘇文大逆不道。今天子親統大兵東征，汝當延頸受死。反乃妄言相侵耶？」金精通大怒，舞戟直取曹三良。良舉刀交還，戰不十合，三良詐敗，落荒而走。精通揮動麗兵趕來。漢桂婁、汪茶丘兩翼齊出，唐兵小輸。忽東南喊聲大舉，一支精兵繞出新城後，繡旗大書「唐副總管江夏王道宗」也。漢桂婁見唐兵出其後，疑有伏兵，即傳令抽回追兵。道宗一騎飛出，迎頭正遇桂婁。兩下更不打話，兵器並舉，戰上數合。又報：「新城被唐兵潛出甬道，自通定渡遼水，襲了城池。」桂婁大驚，即拋了道宗，引兵殺出來救。李世勣於城上插起唐家旗號，麗兵見了，各拋戈棄甲逃走。桂婁見勢不支，勒馬殺回。道宗趕近前，一刀斬於馬下。遼兵大敗，死者不可勝數。金精通知的唐兵已奪了新城，不敢戀戰，與汪茶丘引殘兵望建安城而走。曹三良下令曰：「今日擒得遼將者，重賞。」三軍得令，各努力向前追襲。金精通見後面征塵蔽日，正急走間，忽山後金鼓齊鳴，一彪人馬阻住，乃唐都督張儉也。儉揚言：「遼將納降者免死！」汪茶丘曰：「眾人只得死戰。投入建安，又作商議。」金精通拚死當先，麗兵隨之，乘勢奪圍而走。被唐兵大殺一陣，斬首數千級。茶丘等只剩得五千騎走脫。唐儉收回人馬，迎接聖駕入了玄菟新城。太宗入此城，見山川險固，居民稠密，即出榜安撫。城中秋毫無犯，居民大悅，各齎送羊酒，以迎王師。太宗喜不自勝，謂世勣曰：「公一戰遂得此衝要之地，麗王聞之，已破膽矣。」世勣拜曰：「仗陛下之威，眾士齊力，以致成功也。」上命掌行軍書簿，錄各人功績。次日，御駕發新城，前望蓋牟郡進發。

　　卻說守蓋牟城者，乃高麗王之婿都魯花赤，與驍將阿力虎鎮守。是日正在城中議論軍事，忽游騎報：「大唐天子御駕親征，提水陸三十餘萬，從洛陽渡遼水，已取了玄菟新城，殺死守將。今近蓋牟城。甚是利害。望作急提備。」都魯花赤驚曰：「只說天子要征伐高麗，不意其來恁速也。今既失了新城，只可堅守莫出。差人告知麗王，著遣兵馬救應，方可與唐兵放對。」阿力虎進曰：「新城守將正是眾心不一，有願戰者，有願守者，以致一戰則敗。大王今日又說等待救兵。倘唐兵逼於城下，城中不通水火，那時何以為計？正須乘其驕怠，彼一時未知地理，出兵決戰，唐將可擒，新城可復也。大王勿疑。」都魯花赤即付之精兵數萬，開城出戰，自引步騎合後。

　　卻說李世勣人馬已近蓋牟城，轅門小校報說：「有麗兵旌旗嚴整，鼙聲大振，前來迎敵。」世勣訪得守將都魯花赤，謂諸將曰：「此一勇之夫，吾分前後翼而出，此城一鼓可下也。」張士貴曰：「都魯花赤不足慮。部下驍將阿力虎，此人勁敵也。總管少避其銳。」世勣曰：「公先戰，吾引兵繼進。命善射者，以硬弓取之。」士貴慨然而行，正遇麗兵如風捲來到。士貴躍馬舞刀，出陣前曰：「遼將及早獻城。不失封侯。若阻天兵，教汝目前流血！」阿力虎睜環眼，豎剛須，怒曰：「爾天子濫圖我地，尚說獻降哉！」舞鐵杖，縱騎一直衝殺過來。士貴拍馬舞刀交還。兩下大喊，二將戰上二十合，不分勝負。

　　都魯花赤看見阿力虎戰唐將不下，拍馬舉槍助戰。士貴遮攔不住，撥回馬望本陣跑回。阿力虎驅兵後追，唐陣先鋒薛仁貴看定麗將追士貴，大約曾一望之地，拈弓在手，指著阿力虎當門矢來。力虎戰慌，不知提備，左目已中一箭，應弦而倒。士貴聽得後面弦響，回騎看時，見阿力虎墜在馬下。士貴殺回，正待再復一刀。阿力虎終是力大，早先攀鞍跳上馬走了數十步。薛仁貴放馬趕近前，輕舒猿臂，將阿力虎挾於馬前。士貴揮兵追殺，麗兵大敗，自相踐踏，死者填滿郊野。都魯花赤見唐兵勢大，單馬走回高麗去了。李世勣遂取蓋牟城，迎接御駕入城。太宗又得此城，龍顏大悅，命紀勛官，錄張士貴之功，重賞諸將。世勣奏曰：「今得蓋牟城戍卒七百人，皆願隨陛下出征，未知聖意如何？」太宗乃召戍卒謂之曰：「汝今隨我從軍，必為我戰。高麗王知得，定將汝家滅族矣。使朕得一人之力，而滅一家之命，吾不忍也。爾等有田土者，各居守業。無田土者，依前戍守此城。」即命有司賜各人盤纏遣之。於是歡聲大呼，願回鄉里者一半。太宗以其城為蓋州，御駕駐停城中。遣使臣齎敕，命張亮速渡海，合兵一處徵進。

　　使臣領了敕書，齎至張亮軍中開讀。張亮率眾將跪聽宣讀畢，乃與諸將議曰：「今天子御駕至蓋牟城。等會我兵一齊進發。目今海水正漲，焉能即渡？若是遲了日期，吾等何以見天子？」驍衛將軍程名振曰：「我軍將趨平壤，前阻大海，正不知前面何處。總管可召此間居民問之，方好進兵。張亮依其言，遣人召居民來，問其出海之路。居民曰：「此處乃遼海之總處。今天子所渡遼水，即此海別派，其水勢小可，容易渡之。明日大駕近遼東，要渡遼海中流，四望皆是漫天之水，無風略可，若遇有風，縱是堅牢大船，亦免不過傾覆之危。今總管實問我出海之路，只有卑沙城近平壤大路，若取得此個城池，不消三日出海矣。」張亮聞居民所言，大喜。即重賞其人而去。張亮自乘小舟，帶數十從人，渡海口來觀卑沙城。見四面盡連海水，惟有西門可上，近日聽的唐兵消息，十分預備堅固。張亮前後看了一回，與從人撐小舟復回中軍坐定。喚過程名振、王大度等曰：「麗兵守把卑沙城，且自嚴整，四下盡是水路，惟有西門可上。前接平壤大道。彼又不出兵放對，吾雖率舟師攻之，亦無奈他何。」程名振曰：「且先發水軍二萬，四面攻之。彼若出鬥，則一鼓可下。若堅閉不出，又作計較。」張亮依其議，即調水軍二萬，乘潮直至城下，四面圍攻，金鼓之聲，震動天地。

　　守卑沙城麗將，丹須鬼、白面郎君，聽得唐兵圍城，部麗兵上城觀敵。見城下四面船隻並進，槍刀布密，指麗蠻罵曰：「有強者出馬打話！」丹須鬼在城頂，令人擂下火炮、石矢，戰船當著者，應手而碎。唐兵損傷無數，不敢近前。一連圍攻三日，麗兵不動分毫。唐兵所折十八九。張亮見軍士被傷，計無所出，集諸將佐議之。王大度曰：「麗將恃城郭懸絕，擁兵以守。使一年不出戰，吾軍一年過不得遼海。此難以力鬥，只可智取。吩咐三軍，以戰船總作一連，日裡遠離其城，夜間圍繞城下。船蓬上盡用重布作幔蓋之，以避矢石。舡中多張火炬、金鼓之類。候麗兵將息，即擊動金鼓，點著火炬。城中必登城守護，放下矢石。我兵只管莫出。待他矢得布幔箭滿，戰舡約退城下。平明收下其箭。至第二夜亦如此進發。只留西門莫放人馬行動。一連數夜如此，麗兵必怠惰。候其動靜，乘勢攻之，卑沙城唾手可得。」張亮曰：「此計大妙。」即傳下令，著程名振持調，照依王大度所行。名振領計準備去了。唐兵將戰舡一時退離城下。守城軍報知主將，丹須鬼未信，登城遠見唐兵約離城一望之地，與白面郎君曰：「公言正合我意。」吩咐眾人用心守城。至夜里約三更左側，唐兵將戰艦乘潮水進逼城下，火把齊明，金鼓大作。四下喊聲攻城。且看下節分解。
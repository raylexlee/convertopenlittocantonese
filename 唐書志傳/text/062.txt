
			　　太宗命玄齡監修國史，因語之曰：「《漢書》載《子虛》《上林》賦，浮華無用。其上書論事，詞理切旨直者，朕有從與不從的，皆載之。」玄齡叩頭領旨。俄有人告：「魏徵私其親戚，權由己出，乞陛下正其罪。」上使御史大夫溫彥博按之，彥博領旨往按，移時回奏曰：「魏徵私親戚事，無跡可據。以臣度之，恐未有也。」上不悅。以徵不僻嫌疑，次日徵會朝，太宗責之曰：「卿自今遇事宜存形跡，庶與朕可驗。」徵奏曰：「君臣同體，宜相與盡誠。若但存形跡，則國之興喪未可知也。臣不敢奉詔。」上曰：「吾已悔之矣。」徵再拜曰：「臣幸得奉事陛下。願使臣為良臣，莫使臣為忠臣。」太宗曰：「忠良有異乎？」對曰：「昔三代隆盛之時，稷、契、臯陶，君臣協心，俱享尊榮。所謂良臣。桀、紂之世，龍逢、比乾，面折廷諍，身誅國亡，所謂忠臣。」太宗大悅。他日從容問徵曰：「人主何為而明；何為而暗？」徵對曰：「兼聽賢臣之言則明，偏信邪佞之說則暗。昔堯清，亦問下民；舜帝明旦達聰，故共鯀、歡苗不能蔽也。秦二世偏信趙高，以成望夷之禍。梁武帝偏信朱忌，以取台城之辱。隋煬帝偏信虞世基，以至彭閣之變。是故人君兼聽廣納，則近幸之臣不得壅蔽，而下情得以上通也。」太宗深然之。不則一日，言事者請上親覽各人奏表，以防壅蔽。太宗以問魏徵。徵曰：「此人不知國之大體，必使陛下一一親覽之，豈惟朝堂，至於州縣之事，亦當親之矣。」上是其言，因問曰：「朕每以前王得失為鑒，不敢自欺。昔齊後主與周天元皆重斂百姓，厚自奉養，力竭而亡。譬如饞人自啖其肉，肉盡而死，何其愚也。然二主敦為最下？」徵曰：「齊後主懦弱，政出多門；周天元驕暴，自專威福。是二主雖同至亡國，而齊主尤劣也。」太宗曰：「卿言自專威福誠是也。人言天子至尊，無所畏憚。朕則不然。上畏皇天之鑒臨，下憚群臣之瞻仰，兢兢業業，猶恐不合天意，未副人望矣。」魏徵曰：「此誠至治之要。願陛下慎終如始，則善矣。」言未罷，有侍御史權萬紀奏：「房玄齡、王珪二人掌內外官考，多有不公平。」太宗欲命魏徵推勘之。徵諫曰：「二人素以忠直承委任，所考既多，其中豈無一二不平？然察其情，終非阿私。且萬紀近在考堂，曾無駁正，及身不得考，乃始陳奏。此非竭誠循國者乎。今使臣推之，未足補益朝廷，徒失委任大臣之意。臣所愛者治體，非敢私二臣也。」上乃釋而不問。

　　靜軒先生讀史至此，有感君臣相得之處，有詩贊云：君臣相得古為難，龍虎風雲際會間。忠直股肱元首諭，唐虞治化可回還。

　　卻說突厥自回本國，恃人馬勢強，嘗侵伐他國。有敕勤（勒）者，不能抵敵，因是諸部各皆分散。當時有薛延陀、回紇、都播、骨利乾、多濫葛、同羅、僕固、拔野古、思結、渾、斛薛、奚結、阿跌、契苾、白霫等十五部，皆居磧北之地。及見頡利不理其國，惟好酒色，政事大亂，薛延陀乃約回紇等曰：「突厥初以強盛，征伐我主，致吾輩各散不聚。今其國事離亂，人馬多死。我輩何不率眾攻入他國，復雪前恥。汝眾人以為何如？」回紇等曰：「今頡利結好於中國，若攻之，彼必借兵於唐，我眾人如何抵擋？不如叛入中國，據了幾座城郭，又資他軍器糧草，待我等有安止處，然後發兵攻突厥，豈能勝我哉？若有後患，卻只是歸降大唐便了。有何不可？」薛延陀曰：「君計甚高。」即日起兵。因前後望並州、朔州、潞州、雁門等處入寇。不數日，是處軍馬聽得胡騎入塞，各棄家逃走。守臣驚恐。一面遣人報入長安，一邊預防戰守。消息傳入長安，近臣奏知。太宗聚群臣議曰：「薛延陀絕遠胡夷，今何以擾攻邊郡？爾眾臣何謂？」親軍總管李靖奏曰：「此部落原屬突厥頡利所管。頡利不能制服之，因致其入寇。陛下若發兵徵討，則虛費歲月，無益也。只惟遣使見頡利可汗，令彼出兵伐之。薛延陀慮巢穴有失，必部回人馬矣。」上從之，即遣使星夜往突厥，見頡利可汗。使臣領了詔書，徑來突厥見了頡利，宣讀太宗詔書已畢，頡利先打發天使回朝，再與眾文武商議征伐薛延陀之策。左丞撒禮黑曰：「延陀等抵死之輩，必合諸部罄力而鬥。大王可差人通知朔、潞等處人馬，內外夾攻，使眾部首尾不能相救，必自敗散矣。」頡利依其議，即日遣人通知朔、潞等處守臣，自部胡騎十餘萬，出渤海掩襲薛延陀歸路，不在話下。

　　卻說延陀與回紇多濫葛等相攻，欲攻雁門關。忽游騎來報：「大唐遣使於突厥處知會，即今頡利可汗統人馬已出渤海矣。」回紇大驚曰：「渤海渾谷力，吾等門戶，若被頡利襲破，我輩無所安止，必死之道也。不如急抽回人馬，乘突厥空虛，並力攻入其國。頡利知吾兵來，必亦抽轉騎兵。待他來，首尾擊之，無有不勝矣。」延陀從之，即退回各部人馬，搖旗吶喊，殺奔突厥而來。頡利知得延陀襲他本國，將人馬分作二路，出鐵籠山與延陀會戰。

　　先說頡利先鋒塔察兒部，本騎二萬，出得鐵籠山來，遙望見前面征塵蔽日，殺氣沖天，知的薛延陀之兵。即擺開胡騎。延陀人馬已到，兩下出坡前廝殺。塔察兒出言大罵，延陀激怒，拍馬舉鐵杖，直取塔察兒。塔察兒兩馬相交，戰四五十合，回紇勒馬助戰。塔察兒敗走，諸部趕去。塔察兒繞沙地而走，回紇部屬毛虎哩不捨，先一騎追趕。塔察兒覷得毛虎哩來近，拈弓搭箭，一矢正中虎哩左目，死於馬下。回紇見塔察兒射死其將，怒氣充塞，用一柄宣花斧，乘勢劈來。早劈死數騎，塔察兒見延陀眾盛，不敢戀戰，引部下殺奔本國去了。薛延陀部落一齊趕近城壕邊。忽前面笳聲刮地，鼙鼓連天，一彪人馬已近，乃是頡利可汗也。薛延陀分騎兩路邀擊。可汗驍騎孛羅背後殺來，兩下喊聲大振，殺了一陣。霎時間城中撒禮黑、塔察兒聽得頡利交戰，引騎兵開南門，乘勢殺出，前後夾攻。延陀人馬初時並在一處，因廝殺亂了，各分散，被頡利可汗揮兵截〔殺〕，回紇等不能抵擋，大敗，與延陀走退三十餘里。頡利收兵入本國，堅閉了城門，亦不敢出。兩下一連相拒五十餘日。延陀眾部不退兵。頡利城中受困。

　　會其年十二月中，天凍雨不止，遂成大雪。內外積深三尺。突厥營中人馬多死，軍民大飢。頡利君臣商議，忽統率都部擴廓奏曰：「薛延陀部落屯紮不退，城中軍士無糧，何以能濟。乞大王速差使臣入中國，見唐主，借得兵馬、糧食來，方可退得延陀，以濟吾今飢困。」頡利依其議。隨差使命前往中國，見唐主借兵糧。使人領了文書，徑入長安，朝見太宗，奏上突厥之事。太宗覽奏，與侍臣議曰：「突厥不能制服他虜，見今受困，遣人來借兵、糧。卿等以為可應之乎？」是時鴻臚卿鄭元璹自突厥回，奏曰：「戎狄興衰，專以羊馬為候。今突厥民飢畜死，又有兵革，將亡之兆也。陛下若許以兵糧，使彼復振，久則復為邊患矣。不如莫應之，以待其疲。」群臣多勸乘其國之弊而徵之。太宗曰：「卿等言似亦有理。既然與人盟，又背之，則是不信。利人之災，則不仁。乘危徵之，為不武。縱其部落盡叛，六畜無餘，朕終不擊。必待有罪，然後討之。朕將與其兵食。」魏徵奏曰：「陛下既與之兵，則勿與糧；與糧勿與兵。二者不可兼足，恐無益於中國，反生嫌隙也。」上曰：「天氣嚴寒，亦非出兵之時，只以糧草赴之。」即日遣人裝載糧草與突厥。使臣一同帶上本國去了。
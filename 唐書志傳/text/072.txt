
			　　貞觀十三年春正月，上以房玄齡為太子少師。太子欲執師生禮待之，玄齡恐太子拜，不敢謁見而歸國，人美其有讓。玄齡以度支糧穀之官，係天下利害，嘗有闕職，求其人未得，乃自領之。上嘗問侍臣：「創業與守成，二者孰難？」玄齡曰：「草昧之初，與群雄並起，必須較其才力，而後臣之，是創業難矣。」魏徵進曰：「自古帝王莫不得之於艱難，失之於安逸。守成難矣。」上曰：「二公之論皆是。玄齡與吾共取天下，出百死得一生，故知創業之難。事既往矣。魏徵以守成之難，方當與諸公謹慎。」玄齡等拜曰：「陛下之言及此，四海之福也。」靜軒先生有詩曰：不易興王守業難，君臣相與吐衷肝。唐朝三百傳來位，猶憶當年保治間。是月，永寧公王珪卒。上聞之傷悼不已。既退便殿，見武臣尉遲敬德尚未出，太宗召問之曰：「人或言卿有叛，何也？」敬德曰：「臣從陛下征伐四方，身經百戰。錢九隴、公孫武達、李安遠、樊興、屈突通等，盡已物故。今之存者，皆鋒鏑之餘也。天下已定，乃更疑臣反乎？」因解衣投地，出其瘢痍以示太宗。太宗見之流泣，撫之曰：「卿之心，寡人足知矣。寢室贈金之言，朕嘗不忘。今將反言以試卿耳。」敬德叩首曰：「臣雖年邁，報陛下之心，綣綣於懷。自不知出於何日也，敢有過望哉。」太宗厚慰而退。他日復召敬德入宮中曰：「朕欲將公主嫁卿，何如？」對曰：「臣妻雖陋相，與共貧賤久矣。臣雖不學書，聞古人云：『富不易妻。』今陛下以公主妻臣，此非臣之所願也。」上悅其至誠，以為鄜州都督。仍詔宗室功臣，得襲刺史職。

　　中書舍人馬周奏曰：「堯、舜之父，猶有朱均之子。倘有孩童襲職，萬一驕愚，百姓被殃，國家受敗，則與毒害於見存之百姓，寧使割恩於已亡之一臣矣。是則向所謂愛之者，乃所以傷之也。臣請宜賦以茅土，疇其戶邑。必有材行，隨器授官，使其人得奉大恩，而子孫終其福祿，乃長計也。」長孫無忌亦奏曰：「縱使陛下封臣，臣亦不願之。國（因）臣披荊棘事陛下，今海內寧一。奈何棄之外州乎？」太宗曰：「割地以封功臣，古今通義。朕欲令公子孫世為有土之君，而公不願。朕豈強公以茅土耶？」乃詔停之。

　　話分兩頭。卻說高昌王麴文泰部下，有牙將赤健阿、天漢軍二人，皆有萬夫之勇，部落約數萬。文泰自恃居西域衝要，人馬精雄，欲起叛謀。是時西路進貢，皆由高昌而過，年年被文泰遏絕。遇中國有通使者，即拘留之。邊廷屢次報入京師。詔令入朝又不至。自是為惡尤盛。附近之民，被其侵掠，不得寧居。聲勢頗張。太宗乃御書遣使問狀，使命領得敕旨，徑詣高昌，來見文泰，正遇文泰與眾部落在帳中商議，聽的中國遣使人到，召入問之。使人將聖旨宣讀，文泰眾跪聽罷，問使者曰：「鷹飛於天，雉伏於蒿，貓游於堂，鼠噍於穴，各得其所，豈不能自生耶？何用聖旨惱吾輩乎？」即令：「將使者臨下，看大唐奈我何否？」左將赤健阿進曰：「今上威風咸仰，中國謀臣勇將如雲。大王不聞徵突厥、吐谷渾之事乎？今監一使而惹天兵來到，吾輩豈得安生？不如以溫言遣之，斯可保後慮矣。」文泰從其言，始放使者還國。

　　使命得脫高昌，漏夜奔回長安，朝見太宗，以文泰言奏知。太宗怒曰：「蠻鬼敢縱言以侮朝廷哉！」即下詔發兵討之。會薛延陀可汗遣使請為嚮導，上意決行。眾臣皆諫，以為：「西域不服王化，人習頑性，陛下以詔撫安之，雖未得利，亦無所損。如大軍一動，勞費不資，甚非利便也。」上意亦望文泰悔過，復下璽書以示禍福，召之入朝。使者仍齎敕書至西域安撫。文泰部落報入帳中：「天朝復差使命來此。」文泰召入，使者以璽書呈進，拆讀璽書曰：

　　朕以君臨天下，皇風所披，四夷賓服。奚爾高昌不遵聲教，徒恃犬羊之眾，有犯中原之意。即將發兵遣將，芟除惡孽，以靖邊界。朕念禽獸亦貪生而懼死，何況略近於人性。是以徵討之詔，止而不下，朕今以往者不追，來者宜鑒，敕爾文泰輕騎入朝，拱手稱臣。非惟可以免罪，猶或有所頒賜。如仍然以天子之牒，視如故紙，天兵一臨，玉石不分。文泰其自諒之。

　　文泰看璽書畢，以示部將赤健阿等曰：「天子召我來朝，可行否？」眾皆勸之曰：「朝廷屢次詔下，今不往，恐得罪反重。不如入朝謝罪，或可以保洗前愆。」文泰懼罪，乃曰：「若去必無還理。只且自守其地，唐兵便能擒我耶？」由是竟稱疾不住，使人回奏曰：「文泰專肆其志，稱疾不來。」太宗大怒曰：「不誅麴文泰，何以服四夷？」乃遣總管侯君集及薛萬均，發精兵十二萬，徵討高昌。」君集等領旨，辭帝出師，不在話下。

　　太宗以君集兵馬既行，與魏徵、房玄齡幸國子監觀釋奠，命祭酒孔穎達講《孝經》，賜諸生有差。因謂魏徵曰：「治道不明，由《五經》未備。朕將以國子生講明聖人之道，以著為經。卿等試為區處。」徵曰：「欲使聖經燦然如星日，必在碩儒才學者能之。陛下可召天下明儒入國子監，授以學官職，得與儒臣互相參詳，日與講解。不出期年，無患治不若古，道弗明也。」上悅曰：「卿之言，金石論也。」乃大徵天下名儒為學官，使之講論。學生能明一經以上，皆得補官。增築學舍千二百間，增學生滿三千二百六十員。於是四方學者雲集京師，乃至高麗、百濟、新羅、高昌、吐蕃諸酋長，亦遣子弟請入國學。升講筵者，至八千餘人。他日上謂魏徵曰：「用公之策，果致治平。是知好學之心，人皆所向慕者也。」徵曰：「上之所好，下必有甚然。理固如此也。」忽報：「太史令傅奕卒。」上聞之，顧謂侍臣曰：「臨湖之變，傅奕常以星變告我。朕當時疑其有附會之說。及事定，始知其不妄也。今聞其死，朕甚傷焉。」魏徵曰：「天人一理也。陛下德符上天，而先著其兆，豈偶然哉？今後猶當以天變為懼，日新其德，妖孽自成禎祥矣。」帝深然之，命有司給官錢，與奕喪禮。傅奕精究術數之書，而終不之信。遇病不呼醫餌藥。

　　有僧自西域來，能咒人使立死，復咒即生。上試之，以驗告奕。奕曰：「此邪術也。臣聞：『邪不勝正。』使請咒臣，必不能行。」上命僧咒奕。奕初無所覺，須臾，僧忽僵仆，遂不復甦。又有婆羅門僧，言得佛齒，所擊輒碎。長安士女輻湊（輳）如市。奕謂其子曰：「吾聞有金剛石者，性至堅，物莫能傷。惟羚羊角能破之。汝往試焉。其子如言叩之，應手而碎。觀者乃止。奕年八十五卒。臨終，戒其子無得學佛書。又集魏晉以來駁佛教者為《高識傳》十卷，行於世。

　　卻說高昌王麴文泰聽的唐起兵來伐，謂其國人曰：「中國至我地，共七千里，而有二千里之沙磧，地無水草，人馬不堪行，寒風如刀，熱風如燒，安能止大軍乎？我等只在深溝高壑，嬰城而守，唐兵其奈我何？」言未畢，哨馬報：「唐兵遍地而來，離高昌止曾一百里。大王作急定奪。」文昌驚曰：「唐兵從何來，而若是其速也？」即傳令部落：「各用心守把城郭，防備迎敵。」是時眾騎雖依號令，終是恐懼不安。文昌因懷懼，夜來疾發，氣逐不止。至四更而死。侵早諸胡將發哀，輒立其子智盛統領國眾。牙將赤健阿進曰：「即目大敵在前，一面令諸將照隊伍，防護城池；一邊刻日葬埋國王。候在唐兵來到，又作商量。」智盛依其議，即吩咐眾人依令而行。

　　卻說哨馬報入侯君集軍中：「見有高昌王文昌，因發疾而死。部落立其子智盛統領國事。即目要安葬，城中四下預備守禦，十分堅固。」諸將聞此消息，入告曰：「文昌既死，國人未安，其子年幼，不知軍旅。總管宜乘此機襲之，一舉可以成功也。侯君集曰：「天子以高昌無禮，故使吾討之。今襲人於墟墓之間，非問罪之師也。再過數日，吾自有智取之。」眾人再不敢言。第五日，君集下令三軍拔寨，離西山直抵高昌城下。原來這高昌乃西域舊都也，周圍都是高山，城池堅固，牆垣宏闊，攻打甚難。君集令諸將四面圍了，城下堆起砂土，準備攻城之具。智盛在城中，知得唐兵攻打緊急，聚眾人商議。右牙將天漢軍曰：「唐兵勢大，如何迎敵？今國主幼（初）喪，人懷內懼，縱部兵出戰，必致傾亡。不如開城納降，以保吾國，為今日之上計也。」智盛問曰：「爾眾人皆願降乎？」左牙將赤健阿曰：「降者易安，戰者難保。大王可從漢軍之策。」智盛曰：「只恐吾父罪重，若降未免夷滅。不如與諸軍死守。」赤健阿曰：「今天子四海皆沾其澤，豈獨見罪於我輩？且先主既死，大王降之，必保無虞也。」於是智盛於城上插起降旗。次日大開西門，率眾部落詣侯君集軍前納降。

			　　卻說世充自僭位以後，每聽朝決政，誨諭言語，諄復百緒，以示勤篤。遇百司奏事者，聽受厭疲。御史大夫蘇良諫曰：「陛下語太多，而無領要計。云爾即可，何煩許多辭。」世充不能改，出則輕騎，無警蹕。遊歷衢肆，遇行者，但止立，不稱呼，徐謂百姓曰：「故時天子，深居九重，故下情不得上達。世充非貪位者，本救時耳。正若一州刺史，政事皆親覽，當與士人共議之。」恐門衛有禁，下民有事難以盡通，令順天門外置座聽事。又詔西朝堂聽冤訴，東朝黨延諫者。由是章牘填委，觀不暇。自後亦不能復出。

　　時馬軍總管獨孤武都為世充所親任，步兵總管劉孝元等因見世充詐行慇懃，而實無施恩，欲謀召唐兵，使崔孝仁說武都曰：「王公徒為兒女之態以說下，愚而鄙，貪忍不顧親舊，豈能成大業者哉！唐起自晉陽，奄有關內，兵不留行，英雄景附。且坦懷待物，舉善任功，不念舊惡。據勝勢以爭天下，誰能敵之？今其兵近在新安，若遣使召之，吾曹為內應，事無不集矣。」武都成（曰）：「此計雖善，然我內無相助之人，亦難〔為〕功。」孝仁曰：「李密故將裴仁基，與其子行儼，及我知己數人。尚書左丞宇文儒、童崔德等，每恨世充，未得機偶。今若結納，使之來護，事必克諧矣。」武都從之，即遣人召仁基到府商議。不移時，仁基已至。武都邀以合從之利，欲謀世充，復立隋君。仁基曰：「自歸東都，舊主既亡，我以為世充秉國政，能以安隋室，故吾父子委心歸降。豈度其詐以仁義，竊盜神器，幽禁隋主於含涼殿。吾實不平。嘗懷報復，非無此心，力不及耳。既將軍誠有所舉，仁基願捨命相從也。」武都大喜，即令置酒相待，與孝元。孝元等正議間，適宇文儒童亦至。武都迎入，與眾人相見，推就坐席共飲。宇文儒童因議及國事。酒至半酣而言曰：「我以為段達久事隋君，能安其位。不期黨附世充，共成僭逆。使吾痛心切齒，誓誅反賊之首，以謝天下。未度今被反賊所制，實不忍也。」孝仁即出席，附口於儒童耳邊，密道其事。宇文儒童厲聲曰：「當以死報隋君！」乃嚼指流血為誓。眾人商議約誓已定。武都即密遣人送文書，逕至新安，通知唐主師：「令遣將領精兵，抄小路攻東都。我眾人從中起。莫致有誤。」差人領文書去了。眾人亦散去，各密地聚集人馬，伺候內應。

　　卻說送書人離東都，直趨新安路來。未數里，偶遇東鄉人陳善走，乃往日為世充御馬者，世充愛其忠直，極善遇之。陳善走認得乃武都府中人，因問之曰：「足下何來？」差人曰：「欲住新安公幹。」善走自思：「新安唐兵屯紮彼處，目下正要來侵我境界，如何得有人與他公幹？必有緣故。」因曰：「難遇足下，路旁有酒舍，聊沽數酌，與足下少敘一時，庶表舊日相識。」來人曰：「唯有勞擾。」善走曰：「有何擾哉！」即邀入酒舍，令酒家備過飲具，二人對酌。善走慇懃奉勸，來人推辭不得，盡意飲了數十鍾，不覺大醉，臥伏在席上。善走見醉倒，即搜檢身上皮袋中，果有文書一封，封皮上寫：「機密事」，下具眾人姓名。善走看其姓名，內有平日與王世充有憤者。善走即將文書帶在身上，還了酒錢，走入城中去了。來人酒醒，不見善走，大驚。看身上文書失落，不敢回去，逕從僻路走往他處去訖。

　　且說陳善走既搜得文書，逕入朝來，進上與世充。世充拆開觀之，乃獨孤武都等欲謀通唐兵，令遣將領精兵，抄小路來取東都，眾人從中起以為內應。世充看畢大怒，罵曰：「武都逆賊！吾待汝亦不薄，何得與眾人圖害我耶？」即下令監軍張儀，部領禁軍五萬，將武都等府圍了，捉送東都市斬首號令。張儀得旨，即部兵將武都等捉送。不移時，城中大鬧，武都等已知事泄。部家僮殺出府外，欲走出城，被禁軍四下阻絕，不能得脫。眾人一時未知持防，俱被捉獲，不曾走得一個。世充下敕，將武都等良賤不分，老幼皆斬於市。

　　自是，世充部下多背，己乃峻誅暴禁以威之，戶有一人逃者，家無少長，皆坐；父子、兄弟、夫婦，許相告免罪。令伍伍相保，一家叛，舉伍誅戮。城中樵牧者皆有限期，限期外不許出入，公私皆不聊生。齊王世惲言於世充曰：「儒童等謀反，正為隋主尚在故也。不如早圖之，以絕眾望。」世充然之，即遣張儀帶武士十餘人，送鴆酒與隋主飲之。張儀領命，至含涼殿宮中，來見隋主，進上鴆酒。隋主曰：「我得何罪，太尉苦苦相逼？」儀曰：「此出鄭王意，陛下可速飲之，以候回報。」隋主請與太后訣，張儀以未奉詔命不許。帝乃布席禮佛曰：「願自今已往，不復生帝王家。」言罷大哭，接過酒飲，不能絕，以帛縊殺之。時皇泰二年五月也。世充既縊殺隋主，後頒詔傳示州郡諸侯，欲其各知隋運滅亡，以來趨附。

　　消息傳入京師，高祖聞之，與群臣議曰：「世充何等人，敢妄僭帝號，竊居寶位！寡人尚以起居消息候問，彼焉得自專刑辟，弒毒君上？罪弗容誅！朕當帥眾討之，明正其罪，庶為後臣子之鑒。」裴寂曰：「王世充強據東都，民心未服。今既弒其君，藩鎮諸侯必抱不平。陛下可乘機圖之，易如反掌。」高祖即下手詔，敕秦王世民監新安軍，徵討世充。使者領詔，齎至關外，以達秦王。秦王得旨，即會集諸佐商議，仍遣使催新安主帥任瑰，令進兵東都。使者未及行，忽哨軍報：「南陽朱粲自取鄧州，擁眾二十餘萬，乘勝進掠淮安。唐之近屬州郡日夜驚惶。今聞秦王提兵救應諸路，百姓望其至者以日為歲。」世民謀於諸將佐，馬三寶曰：「君上委公子以重任，監軍進徵世充。世充占愜東都，無志於四方，猶守虜耳。天兵一至，正如屈首而拾草芥，朱粲擁眾剽劫漢、淮間，因其烏合之徒，先往擒之，降其餘黨。因席捲之勢，會合新安軍，進逼東都，世充束手不能為計，則東都唾手可得。」李安遠進策曰：「世充得位，驕志弛怠，稱（趁）此不進兵圖之，後彼悔心已萌，固結士民，非勞師經年不易拔也。朱粲盜劫之徒，只消一介使，移檄漢、淮豪傑，必有能誅粲者。何必親勞大軍，以討不急之寇哉。」秦王以二人策皆可行，因兩從之：預遣人移檄漢、淮，令有能戮擒朱粲者，重加封職。一面遣使知會任瑰。

　　話分兩頭。卻說朱粲縱兵剽掠漢、淮間，每破州縣，食其積粟；將去，悉焚其舍。軍中乏食，乃教士卒烹婦人、嬰兒啖之，謂其下曰：「肉之美者，無過於人。但使他國有人，何憂於餒？」初，以隋著作佐郎陸從典通事舍人，顏愍楚皆為賓客。其後闔家皆為所啖。又稅諸城各堡細弱無用民，以供軍食。有淮安土豪楊士林，聽得秦王移檄諸州，許剪除朱粲者榮之以高爵。又聞朱粲擁眾將至其境。士林集諸英果議曰：「朱粲暴悍不恤人命，所至一空。今秦王有令，我等通約險要之地，各出兵攔截其歸路。諸公戮力相助，不患無富貴也。」眾皆允諾。即會知各處津要所在，用防朱粲。諸州聞此消息，皆爭應之。

　　卻說朱粲部眾將近淮安地界，軍士乏食，又無統束，被士林引勇健數千，從後截出。諸人奮力向前，朱粲士卒不戰自亂，大敗，殺的屍橫草野，血流成渠。朱粲領敗兵奔走南郊，又遇諸州兵掩殺一陣，朱粲計窮，逃入菊潭。士林以眾皆集，謂之曰：「諸君值此離亂之際，正取功名之時也。今秦王兵屯關外，招攬英雄。我等當乘此機會，往從之。爾眾意如何？」諸人皆曰：「唯聽將軍所命。」士林即帥漢東西四郡，請人報知秦王。秦王大喜曰：「假他人手以除朱粲，不出諸君之料也。」遂具表，奏上高祖。高祖下詔，以士林為顯州道行台。

　　卻說朱粲被四處阻絕，困於糧食。士卒稍離叛去，因遣使奉表詣京師乞降。高祖與眾臣議曰：「朱粲乞降，可允否？」李綱曰：「外郡多事，且朱粲悍賊也，虐民經久。陛下允其請，亦除一害矣。」高祖依李綱奏，宥其前罪，遣散騎常侍段確奉詔，封為楚王，慰勞之。

　　段確領詔出朝，逕至淮安，來見朱粲。使者報知，朱粲即引眾出迎，拜受王職，設宴禮待段確。段確酒至半酣，乘醉侮戲粲曰：「聞君好啖人，人作何味？」粲曰：「啖醉人正如糟彘肉。」確怒曰：「狂暴賊！入朝為一頭奴耳，復復啖人乎！」粲懼其聞於唐主，坐上執段確並從者數十，悉烹之，以餉左右。遂屠菊潭，奔投王世充。世充署為龍驤大將軍。高祖聞知益怒，下敕奏王督軍進東都，並討朱粲。秦王得敕，與將佐定議。軍外報：「納言劉文靜齎詔各鎮，回至關內。」秦王大喜，命至帳前。文靜入見秦王拜畢，因備言：「竇建德銳意欲討宇文化及，乞主公速遣大將相助。」秦王曰：「王世充新篡君位，唐主敕命徵討。淮安王李神通久師在外，爾眾人有何高議？」文靜曰：「君上委公戎任，專之可也。建德進兵魏縣，主公若不遣將同行，使建德征服宇文化及，功為彼就也，恐有負上托。」秦王然之，復遣文靜以命調發李神通，進兵徵宇文化及，毋得延緩，有誤軍情。使者領命去訖。話分兩頭，看後來如何分解？




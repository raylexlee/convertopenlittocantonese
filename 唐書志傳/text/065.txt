
			　　是時唐儉見夜來交兵，先自脫身走歸。靖因點錄諸將之功，世勣居首。眾人前後共斬虜將萬餘級，俘男女十餘萬，羊馬、弓矢不計其數。自是，李靖威聲大振，磧口酋長懷懼，皆帥眾降，斤地自陰山北至大漠悉平。靖捷音報入長安，露布以聞。

　　《擬李靖破頡利可汗露布》尚書兵部臣聞：周徵玁狁，長驅北伐之師，漢討匈奴，用絕南牧之患。惟帝王之耀武，亦今古之長風。我國家乘五運以膺圖，順三靈而改卜。義旗方舉，萬民喧桃李之歌；神武惟揚，四海絕萑蒲之盜。建德尋膏於椹薌，世充俄係於桴囚；武周則瓦解以無遺，黑闥乃土崩而自盡。杜伏威蜂屯江表，束手來降；徐圓朗竄竊山東，連頸受戮。蕭銑之兵銷嶺外；薛舉之電掃隴川。民心於是悅隨，王業以之大定。惟茲左衽，滯於（我）休風（伐）：頡利豺狼其心，腥羶異類。信天地之偏氣，為聲教之外臣。前王忍含育之恩，歷代患羈縻之術。和之，則防如蛇豕，違背歡盟；攻之，則遁若犬羊，疲勞師旅。我高祖以洪基肇創，黔首未安，慮王化之不敷，舍鬼方而弗顧。稔以稱臣之禮，加其厚往之儀，持神鋒而方俟斬鯨，豢良犬而未遑顧兔。謀臣為之切齒，壯士為之衝冠。天威久戰於雷霆，丑類逾滋於蜂蠆。伏惟陛下經綸草昧，掃蕩攙槍；出震宮而日麗九天，仰皇道而風行八表。痛心疾首，長思渭水之侵，繕甲理兵，特問鐵山之罪。而又侵凌王土，搔動邊民，稔惡貫以既盈，奉天誅而無赦。臣等俱徵授鉞，仗義平戎，執乎彼曲之辭，乘以我盈之勢。鼓鼙動地，三春掀蟄震之雷；戈甲連雲，千里散龍蛇之雪。指陰山而直入，移馬邑以兼程。康蘇密應變知機，先來穎附；蕭太后離邦去裡，再見京師。頡利有此敗亡，方來朝謁。阱中餓虎，暫為掉尾之情；篝上飢鷹，終有背人之意。臣與副將張某等，知其猶預，恐恣猖狂，遂乘無備之時，爰作襲人之計。齊三旬之路食，擁一萬之精兵，火炎而三見燎毛，雷疾而寧容掩耳。斬俘馘於萬段，虜羊犬以千群。頡利生擒，義城斷首，盡復恒安之地，永清大漠之塵。韋韛毳幕之人，從茲率服；浴鐵衽金之士，將見凱旋。臣等職忝專行，材非善戰，實賴自天之祐，敢言破虜之功？遙荷皇威，不辜閫外之寄。咸知睿算，自馬丘堂上之兵，佇見興耒耜於沙場，戢干戈於武庫。憧憧夷邸，長傾奉日之心；寂寂邊城，永罷防秋之役。臣等無任樂聖戴天抃舞歡呼之至！

　　卻說頡利與塔察兒、孛羅等，引數千騎走沙缽羅。」蘇厄失知頡利等敗窮來投，遂聚本部商議。帳前牙將執失契必曰：「頡利往年常有侵沙缽羅之心，因未有暇也。今其戰敗將亡，無處依棲，來投此處。若容納之，必有相圖。不如賺入城殺之，送頭與唐主。唐主必重待於汝也。蘇厄失曰：「只恐唐將乘時引兵取吾地，又不如納頡利以助之，使為前驅，其必與吾死鬥矣。」契必曰：「唐將已破其城廓，必待擒頡利以獻，縱死未暇即來。任城王宗道聽得頡利在此，亦將引兵逼之，其肯放過哉？」蘇厄失曰：「公之言甚善。必如何可以擒頡利？」契必曰：「大王接他入洞中，埋伏部下於洞口。待彼坐定，令眾人搶入，就於座上執之。有何難哉？」蘇厄失曰：「頡利部騎驍銳，亦須持防。」契必曰：「吾自有計。先令安排飲食於洞中，側以酉農酪相待。飲若醉，令人盡行捆縛之。」蘇厄失曰：「此計大妙。」

　　即出洞口迎接頡利入洞中，相見畢，一邊安頓其眾部在洞外相待。蘇厄失與頡利與唐兵交鋒之事，言未及半，洞口喊聲大舉，數百丑漢奔入洞中。頡利口癡目呆，不知所為，被眾人近前捉了。頡利連叫：「部下何在？」塔察兒已先醉了，眾騎皆不能動。唯蘇阿力少飲，見勢不好，踏進前來，大叫曰：「賊奴輩，不得無禮！」拔刀早砍倒數人。彼契必一湧而出，罵曰：「逆天狂虜，猶不知死在目下！」一斧劈下，阿力頭已落地。其餘頡利帶來部騎，俱被捉了。蘇厄失商議，正待解送詣李靖軍中請賞，忽報：「洞口金鼓連天，一彪人馬來到。」蘇厄失遣人打探虛實，乃是任城王道宗與行軍總管張寶相，引兵來擒頡利。厄失知的，即率部落，與契必將頡利可汗並眾騎送至軍前曰：「頡利因投本地，小臣知的天兵已臨，預先安下捉了。正待解送李總管處交割，不期總管先到。今特捉來以獻。」寶相大喜曰：「吾當奏知天子，上汝之功，使汝世封此地也。」厄失拜謝。寶相命以金帛、軍餉贈蘇厄失以回。即將頡利用檻車囚了，並其餘眾各解送長安請功。眾軍得令，遂班師回長安，不在話下。

　　卻說李靖軍中，早先哨馬報知：「頡利可汗已被沙缽羅酋長用計捉了，送獻總管張寶相，解赴長安。」靖聞知捉了頡利，大喜。乃下令班師。各營將士久徵思歸，今已平伏了突厥回軍，皆歡聲動地，拔寨起行。

　　靜軒先生有詩贊曰：承詔南征顯俊豪，輸謀決策霍嫖姚。揮丸落鷙培元化，披霧觀天解戰袍。胡越一家無鼾睡，汗青千古載功勞。凱還士卒歡聲動，萬里胡騎入貢朝。

　　忽一日大軍已近長安，天遇總管張寶相人馬會齊。近臣奏知，太宗大悅，率群臣於御樓受俘。下詔：「許李靖、張寶相鼓吹入長安，解頡利等至御樓前處決。」使臣遞詔至靖軍中諭旨。次日早，李靖將三軍分為前後隊而入。檻車囚頡利於中軍。是日金鼓齊鳴，槍刀出鞘入長安。內外軍民，觀者無不喝采。李靖等先朝見，太宗於御樓慰之曰：「卿以三千騎趨惡陽嶺，頡利可汗失計，君乃喋血胡庭，遂定突厥。古未有此。足可洗吾渭水之恥矣。」靖曰：「此出陛下神算，眾士齊心，以成平蠻之功，臣何預焉？」太宗又召世勣，謂之曰：「朕聞君交鋒之際，披矢先登，首誅虜將。捷音報入，朕甚戚戚然。誠恐公致危，吾復何忘。今後臨敵，俱勿深入也。」世勣頓首曰：「臣幼從戎馬，未沾寸箭之功。今得小勝，何以重勞聖慮！陛下之言，臣當深銘肺腑。」太宗於諸將，各召而撫諭之。命監過頡利於樓下，太宗揚責之曰：「君背負盟約，屢生邊釁。今日勢窮窠破，欲與君復馳騁於便橋之上，面陳和好，其可得乎？」頡利曰：「非吾背約，君亦失信。今乃突厥當滅之日。何復多言！」太宗猶不忍誅之。沉吟半晌，將下詔赦還國。僕射杜如晦進曰：「此乃千載不遇之功，天授之而不取，反受其患。陛下若復縱令還國，再欲治之，無十萬人馬不可得矣。今將士百戰之餘，而成厥功。何以輒棄之耶？」諸將力請太宗誅之。太宗乃命將頡利可汗推出長安城東斬之。其餘部落，量情發落。不移時，監斬官將頡利首級呈進。太宗命傳首各夷，不在話下。是時高祖上皇在養老宮，聞知李靖已平服突厥，歎曰：「漢高祖困白登，不能報其恥。今我子能滅突厥，吾付托得人。復何憂哉！」

　　次日，太宗早朝，群臣畢立，下詔曰：「突厥既亡，其部將散居者甚多，或北附薛延陀，或西奔西域。今其降唐者，尚十餘萬口。汝群臣各陳所見，朕將擇而區處之。」諫議大夫蘇世長出班奏曰：「戎狄自古為中國患，今幸破亡，宜悉將降眾徙往河南、兗、豫之間，其種落散居州縣，教之耕織，可以化為農民。」太宗曰：「卿之論，經久策也。未可以目前取效。各人更陳其次。」忽一人進曰：「依臣之策，酋長部落自安也。」眾視之，乃中書舍人彥師古也。太宗問曰：「卿有何論？」古曰：「中國雜之以夷狄，恐化之不能，反滯其性。莫若置之河北，分立酋長領其部落。不出一年，染吾之俗，則皆良民也。侍衛李百藥以為：「突厥雖雲一國，然種類區分，各有酋師。宜因其離散，各署君長，使不得相臣屬，則國分勢敵，不能抗衡中國矣。仍於定襄間置都護府為其節度。此安邊之長策也。」中書令溫彥博進曰：「臣有一策，可制夷狄。請准漢建武年故事，以降部落置於塞下，順其土俗，以實空虛之地，使為中國捍蔽。外患頓可熄矣。」秘書監魏徵曰：「察乎夷狄，人面獸心。弱則請服，窮則叛亂。若留之中國，數年之後，蕃滋倍多，必為腹心之疾。西晉之禍，前事之明鑒也。宜放之使還故土為便。」彥博曰：「公言未當。且王國之於萬物，天覆地載，無有所遺，今突厥以窮來歸，奈何棄之？今若救其死亡，授以生業，數年之後，悉為吾民。選其酋長，使入宿衛，畏威懷德，何後患之有！」

　　太宗竟用彥博策。突厥降眾，東自幽州，西至靈州，分突利故地為四州，又分頡利之地為六州，左置定襄、右置雲中二都督府，以統其眾，以突利為穎州都督。時有頡利族人思摩，初無寵於頡利，頡利之亡，親近者皆離散，獨思摩不去。被唐兵襲了突厥城廓，竟與俱擒。太宗見其壯貌魁梧，可以大用，與蘇厄失皆封郡王。其餘拜官有差，五品以上有百餘人。因而入居長安者近萬家。
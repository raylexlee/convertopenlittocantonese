
			　　卻說秦王收軍，見折了戰將潘林、歐陽武二人，悶悶不悅，下令軍中堅壁而守。王世充每令人下書請戰。秦王重勞遣之。公孫武達等稟秦王示兵，世民曰：「我軍新挫，世充銳氣正盛，而欺吾怯。只宜堅壁固守，伺其怠而戰，敵人可破也。」忽人報：「轅門外二匹馬引數十騎，飛跑而來，欲見大王。不敢擅進。」秦王令召入，二人至帳前，秦王早已認得，即出座相迎。此二人是誰？一個興唐社稷徐懋公，一個定李江山郭孝恪。秦王大喜，問曰：「聞君近守黎陽，每欲遣騎迎候。值關中戎馬倥傯，以致不果。今二位遠來，吾事濟矣。」世勣曰：「自舊主死後，黎陽無人總理，今臣未盡其職，又致陷失於建德。實有負陛下招撫恩也。」秦王曰：「失黎陽小患。今濟州被王世充所困。唐主命臣部兵來救應。日前與世充交兵，吾軍被其將秦叔寶一陣挫衄，折了大將二員，甚是喪志。每日令人下戰書請示兵。吾正在憂慮之間，懋公今來，必有高議。」世勣曰：「主公勿憂。吾與秦叔寶、程知節共事故主李密，足知其為人勇冠諸軍，故主不知重用之。自北山敗績，眾人散歸東都者，惟此二人可惜。某憑三寸不爛之舌，說叔寶、知節拱手來降主公，可乎？」秦王曰：「若公勸說叔寶來降，何慮天下哉！」問懋公：「此去以何而進？」世勣曰：「吾聞世充次子玄恕甚得世充寵愛，封為漢王，受業於太師陸德明，此人與知節最是相善。況有世充倖臣蘇威，極貪賄賂。主公須費黃金數斤，結好蘇威，用反間之計，叔寶在鄭立腳不定，必背世充來投主公也。」秦王欣然與之。

　　世勣帶領從人，將黃金數斤，辭秦王，出轅門，逕至世充〔營。正〕行至中途，忽人報：「前面一簇人馬來，旗上書程知節名字，為世充催趲軍糧到此。」世勣聞之，大喜曰：「此天賜吾成功也。」即勒馬向前，叫聲：「賢弟，久不相見！」知節認得是徐世勣，滾鞍下馬，於路旁攜住手，謂曰：「尊兄久違盛顏，今日何如至此？」世勣曰：「有機密事告公。」知節即叱開左右，與世勣歇於林間。世勣備言：「棄建德歸唐，欲來請閣下與秦叔寶一同入關中，建立功名。」知節曰：「吾有心多時。尊兄勿慮。此事俱在我身上。來日將賄賂之物密送與太師蘇威，更托陸德明同諂之，必成事矣。」世勣大喜，即付黃金與知節支用。知節曰：「老兄回啟秦王，若是叔寶領兵出戰，切須堅壁固守，按甲休兵。將半月之間，吾當用反間之計。老兄打探吾軍中有相疑，公宜疾來叔寶處相會。」世勣即辭別知節回營，以達秦王，不在話下。

　　卻說知節回至營中，密見叔寶曰：「自故主敗後，餘人皆歸關中，獨我與老兄來投鄭主。今世充弒君奪位，天下皆為仇敵。尚又聽信讒言，棄逐忠良，多用浮詞，以惑其眾，實非帝王氣象也。久聞秦王世民仁慈大度，下士推誠，此乃撥亂之主矣。即目唐、鄭交兵，尊兄若不早定大計，異日與草木同〔朽〕，悔之晚矣。」叔寶曰：「為人臣止於忠。今既委質為鄭，復生異圖，是導後世為人臣而懷二心者也。」知節曰：「良禽相木而棲，賢臣擇主而佐。尊兄有擎天駕海之才，四方誰不懼仰。今若棄暗投明，取功名富貴，如探囊取物。何必區區而在人之下乎？」叔寶叱之曰：「賢弟再不許出此言。如復來說，恐叔寶心性激烈，不利於君也。」知節惶愧而退，來見陸德明，備言：「世充非賢明之主。今我欲棄暗投明，歸降秦王。不然上下離心，事有不測。那時身填溝壑，有何益於世間？未知尊兄以為可否？」德明曰：「我亦有心久矣。只鄭主待我盡厚，吾是以不忍遽背之。」知節笑曰：「鄭主升公為漢王之師，則苟令玄恕來執弟子儀。斯為崇道矣。今反使尊兄就其家，行束脩禮，是疲於往來起居。弗寧如此，輕賢薄德，何謂厚乎？」陸德明深然之。遂約定知節，與一同投唐。

　　知節曰：「只有叔寶立心堅固。尊兄當在漢王前疏之，諂其無心事鄭，致彼上下猜忌，不由他不從也。」德明曰：「此吾自有主張，管取叔寶棄鄭投唐矣。」知節辭陸德明而出，將黃金數斤送與太師蘇威，因說：「叔寶每出兵與唐將交戰，唐兵堅壁固守，恐有內變。公當度之。」蘇威受其黃金，次日言於鄭王：「叔寶英雄無敵，今出兵與唐將迎敵，皆不戰而退，恐有二心。大王不可深信之。」漢王玄恕亦諂言：「叔寶乃李密故將，非有真心為吾用乎？陛下宜早遣之。」自是，世充見疑於叔寶。遇叔寶欲請兵出戰，世充皆不許。叔寶亦不自安。正在中軍猶豫之間，遇夜靜，徐世勣密投其寨來，令人報：「有故人特來相見。」軍士報入帳中，叔寶教喚入。世勣進見叔寶曰：「賢弟別來無恙？」叔寶燈下認得聲音乃徐世勣，遂出座握手，請上正坐，謂之曰：「尊兄乘夜來此，有何見議？」世勣於袖中取出密書一封，度與叔寶曰：「此書秦王敬遣某付來見賢弟。」叔寶接過，拆開視之。書曰：

　　武德二年某月日，大唐秦王世民端肅奉書秦將軍足下：愚聞明鏡所以鑒形，往事可以知今。昔微子去殷而入周，項伯叛楚而歸漢，周勃近代王以黜少帝，霍光尊孝宣而廢昌邑。彼皆畏天知命，觀存亡之符，見廢興之跡，故能成功於一時，垂業於萬世也。今世充弒君奪位，天下共怒，況此賊詭詐，器度淺狹，多妄語咒誓，乃老巫嫗耳，非撥亂之主乎。今上下多致猜忌，將軍之所共知。茲值洛陽內亂，梁、楚臨郊，王侯同逐，四境分崩。況我父皇自歷戰陣，親冒矢石，與士卒同其甘苦，並將帥湊於事功，先定長安，經營河北，近來英雄雲集，百姓風靡，雖函岐幕周，不足以喻。將軍誠能預度成敗，亟定大計，尚可轉禍為福，庶免後日之悔矣。吾總戎任，嚴令諸軍，堅壁不與示兵，鄭主必致疑忌。那時將軍果能建立功名，使上下相安乎？於吾相從，秉心塞淵，俱登職位，而無棄才，皆將軍故舊，當以問之。蓋王者迭興，千載一會。今若歸唐，必居重任，豎勛名於史冊，畫圖像於麒麟，豈不美哉！如仍迷途不復，吾於將軍未見其利也。某謹書。

　　叔寶看書已畢，沉吟半晌，謂世勣曰：「若今背鄭主而歸秦王，是不忠也。吾以真心事人，彼寧肯負於我哉？」世勣笑曰：「將軍曾聞徐文遠至東都見世充，拜之，或問之曰：『君見李密而倨傲，今見世充即拜之，何也？』文遠曰：『魏公君子，能容賢士；鄭主小人，能殺故人。我何如不拜？』以此觀之，足知鄭主難與同事功人矣。今秦王盼將軍，猶先主之候孔明也。何必執小諒而忘大計哉。」叔寶意猶未決。適人報：「漢王之師陸德明至。」世勣聞德明來，遂躲於帳後。叔寶出，迎至帳中坐定。德明謂之曰：「即今李子通率眾侵鄭，一日二次來報，軍情甚緊。鄭王正欲回軍以待之，爭奈唐兵堅壁不戰，恐大軍起行，秦王有躡後之患。深疑將軍與唐通好，別懷二心，陰有拘執爾之意。我與足下往日相善，乘夜特來報知將軍，宜早為計。」德明言畢，即辭叔寶而出。叔寶正在憂懼，適李君實、田留安二人來見，亦言此事。程知節繼至，因謂之曰：「老兄不聽小弟之言，今日果做出來。當如之何？」叔寶曰：「爾眾人皆有此意，我請懋公出來，一同會議。」懋公出見眾人，即將秦王書以視李君實等，眾人皆勸叔寶棄鄭歸唐。叔寶見諸人意齊，願降秦王。因謂懋公曰：「你先回，拜上秦王。叔寶來明白，去亦明白。來日我辭見鄭王，自當歸唐矣。」世勣遂辭別叔寶自回。叔寶密吩咐李君實、田留安：「你二人逕往洛陽，搬取親眷，先投秦王處。我隨後即至。」二人領命而出。程知節出帳外，附口於李君實耳邊云：「可將陸德明家小一同帶來。」君實應諾，逕往洛陽去了，不在話下。

　　次日，叔寶與程知節正在議事之際，轅門外報：「有秦王出兵，列陣索戰。」傳入中軍，鄭王曰：「仍命秦叔寶與眾將領兵出戰。」太師蘇威曰：「叔寶面善心非，恐有不測。主公宜親行以馭諸將，勝負在此一舉。目下李子通侵擾邊疆，擬須回兵。若我戰勝則與議和，如軍戰敗，分兵設疑而旋師矣。」鄭王大悅，傳軍令曰：「寡人親經戰陣，有用命者重加升賞，躲縮者全隊刑罰。」眾軍得令，各秣馬蓐食，俟候交鋒。鄭王使秦叔寶、程知節引兵前拒，自帥大軍列陣於九曲，與唐兵兩陣對圓。只見叔寶、知節領本部人馬往西奔走，將離鄭陣百步許遠，二將下馬，遙望世充拜曰：「僕感公厚禮，深思報效，見公多猜忌，信讒言，非可托身之所。請從此辭。」言罷，二人翻身上馬，投奔唐陣。世充大怒曰：「人言此賊有二心，吾未深信。今日果然。」下令勒兵追之。鄭陣中李光儀、何惠二支兵搶出陣來。秦王陣中見鄭兵後追，摩動紅旗，公孫武達一匹馬跑出，抵住李光儀，兩下金鼓齊鳴。光儀獨戰二將，樊興拍坐下馬，挺槍刺斜殺出。何惠撥回馬，接住交鋒。戰至半酣，鄭陣稍動，秦王欲使精兵襲其後，世勣近前曰：「叔寶新降，世充怒恨未息。可收兵回營，以挫其志。彼眾不戰自敗矣。」秦王然之，即鳴金收軍。鄭兵見秦王勢大，亦不敢復追。畢竟看下節如何分解。





			　　卻說唐高祖車駕已歸長安，太子建成迎接。群臣參賀罷，高祖曰：「東宮僚屬，不以仁義訓導，使建成蹈弗赦之禍。今後雖（惟）選碩德老成者輔之，庶能保其位也。」眾臣皆以：「中允王珪、洗馬魏徵，是二人才德偉聞，陛下可赦其罪，必懲勸太子於有道之歸矣。」高祖允奏，特赦二人之罪，復其原職。又誡秦王曰：「自後兄弟各齊心輔治，勿越分而生異心。國法必所不容。」世民頓首稱謝。

　　武德七年秋七月，突厥入寇，邊廷消息報入長安，高祖大驚，慌聚文武議曰：「孤素知夷狄反覆無常。今秋高馬肥，大舉入寇。若一旦人馬到長安，何以當之？」群臣畏懼，皆曰：「突厥所以屢寇關中者，以子女玉帛皆在長安故也。若焚長安，陛下遷都以避其銳，則胡寇自息矣。」高祖欲從之。一人大呼曰：「不可！」眾視之，乃秦王世民也，進前曰：「夷狄為患自古有之。陛下以聖武龍興，所徵無敵。奈何以此貽四海之羞恥，為百世之笑乎？願假數年之期，臣請係頡利之頸，致之厥下。若其不效，遷都未遲。」太子建成諂之曰：「突厥犯邊，得賂則退。秦王外托禦寇之名，內欲總兵權，成其篡奪之謀。」言未畢，一人出曰：「秦王之論，金石之言。主上便可舉事。何必紛紛以動眾議耶？」言者乃諫議大夫蘇世長也。高祖乃改容勞勉，詔世民將兵出豳州，以御突厥。史斷云：高祖每有寇盜，輒命世民討之。事平之後，猜嫌益甚。

　　卻說秦王以李世勣為參軍，房玄齡為參謀，點起大兵十二萬，潛出長安，徑望豳州進發。正值初秋天氣，紅塵極目，雁陣南飛。後人有《塞曲》二首，單道出征將士，遇此蕭條光景，亦只得棄家而行也：

　　吹角出轅門，軍中寂不喧。塞鴻驚陣起，胡騎隔河屯。箭劈秋雲黑，旗搖落日昏。腰間雙劍在，猶未報君恩。

　　又曰：

　　出得長安道，秋雲一望賒。野狐啼古堠，磷火照寒沙。鐵甲秋風冷，牙旗暮雨斜。單于猶未滅，戰士莫思家。

　　秦王屯兵胡堡，先喚程知節、秦叔寶曰：「你二人先引五百軍去守雄關，敵住胡兵。吾自隨後持兵來也。」叔寶曰：「頡利突厥二可汗舉國入寇，連營三十餘里，勢如丘山。大王如何只與某等軍五百去守隘口？胡騎掩至，將何策以御之？」世民曰：「吾使汝等少帶人馬去，必有所主。夫出兵之道，先察天時，次審地利。今近秋半，必有霖雨。胡兵雖有數十萬，安敢深入險地？故不以多軍付汝，恐受苦。吾以大隊且屯關中，不過一月，待戎狄自退之時，天必晴霽。此時，吾以大軍隨後掩之，無有不克。汝何多疑哉？」房玄齡亦曰：「昨夜觀天文，見河漢畢星失度，此月之內，必有霖雨也。大王之見，的與天機符合。秦公但去無憂。」程、秦二將領兵而去。世民與一班戰將張瑾、程名振、殷開山、段志賢等，各備軍糧馬草，以防秋霖。

　　果是未數日天降大雨，盆傾甕氵塞，淋淋不住，豳州城外，平地水深三尺，旌旗衣甲盡皆濡濕，糧運阻絕。胡騎飢疲，器械頓弊。大雨三十餘日不止，馬匹多斃。夷人不服水土，往往病黃而死。東營大將阿赤環入見突利曰：「天時久雨，騎眾疲弊。大王若不退回，必被唐軍所算。且目下牛馬皆死，糧食不繼，非攻敵之計也。」突利曰：「游騎報知，唐軍已屯雄關。倘今便退，世民有追兵，何以御之？秋雨落之已久，不日開晴，願與卿等決戰。唐人有軍餉可資也。」突利雖是嚴令禁之，胡人如何止約得定？忽報：「秦王大軍已近豳州。」〔突利曰〕：「唐軍冒雨而來，山坂濬滑，正好乘其疲而戰之。」即約東營頡利可汗，率萬餘騎，掩至豳州城下。唐軍立營未定，見胡騎一湧而來，皆懼不敢出。世民乃引殷開山、段志賢等五萬人馬，擺開陣勢。對面頡利可汗跨馬立於門旗下。世民馬上揚鞭而言曰：「國家與可汗和親，何為負約深入我地？我秦王也，奉命來討汝等。可汗能戰，獨出與我戰，若以眾來，我只用百騎相當耳。」頡利不知其意，但笑而已。世民又遣李世勣曰：「爾出軍前，如此如此說之。」世勣跑馬出告頡利曰：「爾昔與我主結盟，有急相救。今乃引兵相攻，何無香火之情也？」突利亦不應，胡騎各面面相覷，欲戰不戰，皆有退意。

　　房玄齡見虜陣不整，馳入見世民曰：「大王渡河，吾引兵急至，二可汗不足破矣。」世民曰：「吾且疑之，彼必自亂。」即輕騎突出陣前，引數十騎欲濟溝水。頡利隔岸看見世民輕出，又聞香火之言，疑突利與世民有謀，乃高叫曰：「王不須渡。今日非戰鬥之會也。但欲與王申固盟約耳。」言罷，即引胡騎退回。黃昏雨如注下，世民亦收軍回營中，謂諸將曰：「虜騎所恃者，弓矢耳。今積雨彌旬，筋膠俱解，弓不可用。吾有堅甲利兵，以逸待勞。乘今夜虜賊不知持防，可以挫其鋒也。」眾將皆曰：「王之計甚妙。」世民著李世勣守軍中，自與眾將夜出冒雨而進。至突厥營中，將二鼓矣。是夜雨益甚，胡騎各散亂安歇，並無巡禁。世民令三軍吶喊，虜營中大驚，鞍馬不及，只顧逃走。唐軍火炬齊發，衝入虜營，殺死者不計其數。頡利二可汗黑裡不敢戀戰，各自逃竄。唐軍大殺一陣，奪得弓矢、駝馬無算。次日天明，突利可汗收集人馬，已折去一停，深悔恨之。遣人於東營會頡利，欲來與唐軍決一死戰。

　　卻說頡利可汗被唐軍混殺一場，正在營中悶坐，忽報：「秦王差軍人來見大王，有機密事說。」頡利令召入，軍人逕至帳前，告以秦王來意，曰：「我主以大王所愛者，金帛子女，往年已盟誓約。今又相攻，是君長失信於中國屢耳。目下兩敵相拒，欲戰則出兵，不戰惟議和。二者唯大王所擇。秦王帶甲百萬，控弦者何止數千。若不見機，大王未必能全師而回也。」頡利曰：「汝回拜上秦王，吾人馬屯紮在此，明日自來與申前好也。」軍人自回。突利已差胡卒來約出戰。頡利單騎入西營，見突利可汗曰：「高祖威加四海，秦王兵馬精雄。今來欲與我等決一成敗。吾眾久被霖雨，野無所掠，戰心日怠。若復出戰，必無勝理。不如講和息爭，固其盟好，斯為上計矣。」突利半晌不答。胡將撒禮黑、塔察兒等皆思歸，亦力勸之和。突利曰：「既與講好，當先遣人通知秦王。」頡利即令胡騎至秦王軍中，議所以講和意。秦王曰：「天時不如地利，地利不如人和。既爾國要來復申盟好，有何不可？」乃許之於裡溝河相會。胡騎領命去了。

　　次日，秦王帶一班將士，列陣於東岸，旌旗齊整，隊伍分明。遙見突厥二可汗，亦整點人馬，於隔河相會。秦王出門旗下，謂之曰：「日（目）今講和以後，吾與爾國猶如兄弟，急難相救。再毋得有侵中國。所賜金帛，亦不汝惜。如有違此盟誓，香火之所不容也。」二可汗齊曰：「大唐都於中國，夷狄界乎一隅，所愛者唯金寶子女而已。既與大王申前好，將士解兵甲之苦，關隘息烽火之警，天下幸矣。豈有復為邊患耶？今日之言，必無違也。」世民大悅。突利因自托於世民，請為兄弟。世民亦以恩意撫之。二可汗得金帛牛馬之賜，將大隊人馬退回本國去了。

　　卻說秦王聽知突厥退去，與眾將議曰：「二可汗受盟而去，胡虜貪心不足，若見中國多事，必復來矣。吾當以重兵守此，防其不測。」房玄齡曰：「大王所慮甚遠，必雖（推）得一大將當此任，可保無事。」世民問曰：「誰可守此？」言未畢，帳前一將應聲而出，眾視之，乃右衛大將軍張瑾也。世民喜，撥精兵六萬，著溫彥博、司馬雄為副將，鎮守豳州。自班師回長安，不在話下。

　　卻說突厥回本國以後，所得金帛悉分與部落。撒禮黑因謂突利曰：「秦王大隊人馬班回京師，所遺糧食牛馬，皆在豳州，不如乘其退去，部眾掠之。彼若知來救應，則吾已奪之而歸矣。」突利曰：「吾與秦王盟誓，瀝血未乾，今復以人馬入寇，非安國之計。」禮黑曰：「前日侵犯中原，因霖雨不止，致人馬損斃，又被唐軍殺敗，吾等受其恥辱。今有此機會，如何不復仇也？」頡利見部下志銳，即引胡兵數萬，分三處入寇：撒禮黑引人馬出潞州；塔察兒引胡騎出朔州；自統大隊攻豳州。哨馬報入豳州，張瑾聽得，與溫彥博議曰：「夷狄不可取信。日前議和而去，今日復來。吾與君整點人馬，近前殺他一陣。彼不敢正視豳州也。」彥博曰：「夷人此來，欲利吾所積。將軍正宜深溝高壑，嬰城而守。一面差人往長安求救。候彼兵到，兩下夾擊，必勝之道也。」張瑾曰：「秦王班師未久，今以大任付吾，豈可坐視而不戰？我即點起二萬人馬，開了南門出戰。」彥博見張瑾出兵，只得披掛相隨。

　　兩陣對圓，頡利出馬於門旗下。張瑾遙指罵之曰：「夷賊不量時勢，有失信約！今日受吾開刀！」頡利笑曰：「爾城中所積糧食、金帛，好獻出與我，我即退回。不然，打破城池，寸草不留！」張瑾大怒，舞刀直取頡利。頡利舉鞭來迎。二人戰上二十合，頡利敗走。張瑾驅兵掩殺。彥博引兵繼進。四下喊聲大舉，虜眾佯輸，走入太谷。唐軍不捨，追襲。忽谷中火炮齊發，胡兵四下逆集，箭如雨落。且看下節如何分解？
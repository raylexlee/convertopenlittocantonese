
			　　後病勢未見減退，日漸沉重，自知不可起也，遂請太宗入寢榻囑之曰：「臣妾疾甚危殆，料不能起。但陛下宜保聖躬，以安天下。房玄齡事陛下已久，小心慎密。苟無大故，不可棄也。妾之家族，因緣以致祿位，非其才德可稱，是輩易致顛危，賴陛下保全之，慎勿與之權要。妾生無益於人，死後勿高丘壟而葬，勞費天下。但因山為墳，器用瓦木可也。更願陛下親君子，遠小人，納忠諫，辟邪佞；省作役，止游畋，則妾死無恨矣。」又顧太子曰：「爾宜竭盡心力，以報陛下付托之重。」太子拜曰：「敢不遵娘娘之命！」後囑罷遂崩於長樂宮，年三十六歲。

　　後長孫氏，河南洛陽人。隋右驍衛將軍晟之女。性仁孝儉素，好讀書。嘗與上從容商略古事，因而獻替，裨益弘多。撫視庶孽，逾於所生。妃嬪以下，無不愛戴。訓諸子，常以謙儉。為太子乳母以東宮器用少，請奏益之，後不許，曰：「太子患德不立，名不揚，何患無器用耶？」嘗彩古昔婦人得失事，為《女法》三十卷。皇后既崩，次日宮司以後所著集奏之。太宗覽之悲痛，以示近臣曰：「皇后此書，足以垂范百世。朕非不知天命，而為無益之悲，但入宮不復聞規諫之言，失一良佐，故不能忘懷耳。」乃遣黃門召玄齡，使復其位。上念後之死，無日不哀。群臣多勸之，不聽。冬十一月，詔葬皇后於昭陵，帝親為文，命有司刻石，稱「皇后節儉，遺言薄葬，不藏金玉。當使子孫奉以為法。」上與從臣登墳豎碑，四顧寥寥，徘徊不忍遽離。及黃昏，車駕始發獻陵，遲遲而回，至南衛日已黑矣。帝命從官侍宿南營。

　　原來南衛乃將軍段志賢、宇文士及分統士眾。帝先遣宮官至二人衛所報知。士及聽知天子鑾駕來，即將出迎。志賢曰：「戎馬在外之時，軍門不敢夜開。足下只好安內莫出。」士及持疑間，使者叱之曰：「此有手敕在此，聖駕露宿於外，爾等不納之，明日天子見罪，將軍何所分剖耶？」志賢曰：「夜半不辨真偽。來日見天子自有定論。」即留使者在衛，至天明，與士及開軍門，詣天子前謝罪。」太宗曰：「公乃能嚴軍令，真將軍也。朕將賞之不暇，何罪之有？」乃勞而遣之。上車駕入宮，眾百官各朝見而退。上以後死，懷念不已，於苑中起立重觀以望昭陵。嘗引魏徵同登，使視之。徵熟視之曰：「臣昏眊不能見也。」上用手指示曰：「直望豎新碑處，後之陵也。」徵曰：「臣以陛下望獻陵，則昏眊不見。若昭陵，臣固見之矣。」上感泣，為毀其觀。群臣以上為後之故，少有視朝，魏徵率眾臣入宮諫曰：「死生有命，富貴在天。陛下且宜保重聖躬，以臨天下，庶慰萬民之望也。」上乃從其諫。

　　次日設朝，仍與侍臣議論時政得失。忽治書侍御史權萬紀奏曰：「宣饒之地銀大發，陛下遣人彩之，歲可得數萬緡。」上曰：「朕貴為天子，所乏者，非財也。但恨無嘉言可以利民耳。與其得數百萬緡，何如得一賢才？卿為御史之職，未嘗進一賢才，而專言銀利。昔堯、舜棄璧於山，投珠於谷；漢之桓、靈，乃聚錢為私藏。卿欲以桓、靈待我耶？」是日，罷黜萬紀官職，使還鄉里。

　　貞觀十一年春正月，太宗將幸洛陽。車駕至顯仁宮，上以官吏闕少儲偫，皆被責。魏徵諫曰：「陛下以闕儲偫，重責官吏。臣恐承風相效，異日民不聊生，殆非行幸之本意。昔隋煬帝諷郡縣獻食，視其豐儉，以為賞罰，故海內叛之。陛下所親見也。奈何效之乎？」上驚曰：「非公不聞此言！」因謂長孫無忌曰：「朕幼年過此，曾買飯而食，租舍而宿。今供煩如此，豈得猶嫌不足乎？」無忌曰：「陛下體此，足可止冗費也。」車駕至洛陽，與侍臣載舡泛積翠池遊觀，顧謂侍臣曰：「煬帝作此宮以結怨於民。今悉為我有，正由宇文述、虞世基之徒，內為諂諛，外蔽聰明故也，可不戒哉！」侍臣以為然。

　　秋七月，車駕未回長安。值大雨，連三日不止，平地水深四尺。自谷、洛溢入洛陽，蕩壞官寺、民居無數，溺死者六千餘人。侍臣奏知，上乃詔被水所毀宮室少加修整，恐勞百姓；命廢明德宮、玄圃院，以其村給與遭水民家。令百官上封事，極言過失。明日謂侍臣曰：「上封事者，皆言朕遊獵太過。今天下無事，武備不可忘。但與左、右獵於後苑，無一事煩民，夫亦何傷？」魏徵曰：「先王惟恐不聞其過。苟其言無取，亦無所損，乃皆勞而遣之。」上是其言。侍御史馬周上疏以聞。疏曰：

　　以為三代及漢歷年多者八百，少者不減四百，良以恩結人心，人不能忘故也。自是以降，多者六十年，少者才二十餘年，皆無恩於人，本根不固故也。今之戶口，不及隋之什一，而給役者，兄去弟還，道路相繼，營繕不休，器服華侈。陛下少居民間，知民疾苦，尚如此，況皇太子生長深宮，不更外事？萬歲之後固聖慮所當憂也。臣觀自古百姓愁怨，國未有不亡者。人主當修之於可修之時，不可悔之於既失之後。貞觀之初，天下飢歉，鬥米直匹絹，而百姓不怨者，知陛下憂念不忘故也。今比年豐穰，匹絹得粟十餘斛，而百姓怨咨者，知陛下不復念之，多營不急之務故也。自古以來，國之興亡，不以蓄積多少，在於百姓苦樂。且以近事驗之：隋貯洛口倉，而李密因之；東都積布帛，而世充資之；西涼府庫，亦為國家之固，至今未盡。夫當積貯，不可無。要當人有餘力，然後收之，不可強斂以資寇敵也。夫儉以息人（民），貞觀之初，陛下所親行也。豈今日而難之乎？欲為長久之計，但如貞觀之初，則天下幸甚！又陛下寵遇諸王過厚，亦不可不深思也。魏武帝愛陳思王，及文帝即位，遂遭囚禁。然則武帝愛之，適所以苦之地。又百姓所以治安，惟在刺史、縣令。今重內官而輕州縣，刺史多用武臣，或京官不稱職，始補外任。邊遠之處，用人更輕。所以百姓未安，殆由於此。（出《通鑑綱目》）

　　疏上，太宗覽而稱善久之，謂侍臣曰：「刺史之職，朕當自選。縣令宜詔京官五品以上，各舉一人，中書省奉旨而行。」是時魏徵亦上疏以奏，疏曰：

　　人主善始者多，克終者寡。豈取之易而守之難乎？蓋以殷憂則竭誠以盡下，安逸則驕恣而輕物。盡下則胡越同心，輕物則六親離德，雖震之以威怒，亦皆貌從而心不服故也。人主誠能見可欲，則思知足；將興繕，則思知止；處高危，則思謙降；臨滿盈，則思挹損，遇逸樂，則思樽節；在宴安，則思後患；防壅蔽，則思延納；疾讒邪，則思正己；行爵賞，則思因喜而僭；施刑罰，則思因怒而濫。兼是十思，而選賢任能，則可以無為而治矣。又曰：陛下欲善之志，不及於昔時，聞過必改，少虧於曩日。譴罰積多，威怒微厲，乃知貴不期驕，富不期侈，非虛言也。在昔隋之未亂也，自謂必無亂；其未亡也，自謂必無亡。故賦役無窮，征伐不息，以致禍將及身而尚未之寤也。夫鑒形莫如止水，鑒敗莫如亡國。伏願取鑑於隋，去奢眾約，親忠遠佞，以今之無事，行昔之恭儉，則盡善盡美矣。夫取之實難，守之甚易。陛下能得其所難，豈不能保其所易乎？又曰：「今立政致治，必委之君子。事有得失，或訪之小人。其待君子也，敬而疏；遇小人也，輕而狎。狎則言無不盡，疏則情不上通。夫中智之人，豈無小慧。然才非經國，慮不及遠。雖竭力盡誠，猶未免有敗。況內懷姦宄，其禍豈不深乎？夫雖君子，不能無小過。苟不害於正道，斯可略矣。陛下誠能慎選君子，以禮信用之，何憂不治。不然，危亡之期，未可保也。（出《通鑑綱目》）

　　太宗覽疏罷大悅，親賜手詔褒美曰：「得公之諫，朕知過矣。當置之几案，為朝夕便視。」貞觀十二年二月，太宗車駕離洛陽，至蒲州，刺史趙元楷整飾樓觀，豐盛儲偫，上怒曰：「此亡隋之弊俗也，安用哉？」悉令毀去之。閏月，帝還宮，設宴於東宮，賜五品以上之官。是時魏徵、王珪、房玄齡等俱在席。使中官行酒，至數巡，上曰：「貞觀之初，從朕經營天下，玄齡之功也。貞觀以來，忠言直諫，使朕不蹈過失，魏徵之功也。皆賜之佩刀上殿。」玄齡、魏徵起拜謝恩，上謂之曰：「朕政事何如往年？」徵對曰：「威德所加，比往年則遠矣。人心悅服，則不及也。」上曰：「何也？」徵曰：「陛下嘗以未治為憂，故日新其德；今以既治為安，故不及。」上曰：「今日所為，亦何以異於往年耶？」徵曰：「陛下初年，恐人不諫，嘗導人使言；中間，悅而從之；〔今則勉強從之〕，而猶有難色也。」上曰：「其事可得聞歟？」徵曰：「陛下昔欲殺元律師，孫伏伽諫以為不當死，陛下賜伏伽以蘭陵公主園，直百萬錢。或云太厚，陛下云：『朕即位以來，未有諫者。故賞之此，導之使言也。』司戶柳雄妄訴隋朝資級，陛下欲誅之，納戴冑之諫而止，是悅而從之也。近有皇甫德參，上書諫止修洛陽宮，陛下怒之，雖以臣言而罷，實勉強從之也。」上曰：「非公不能及此。人苦不自知耳。」是日宴罷而散。
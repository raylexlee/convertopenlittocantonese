
			　　卻說近臣奏知捷音，唐高祖將公祏首級掛於四門號令，下詔召回太子建成等班師。秦王先到，高祖著文武迎之入朝，賜齎甚厚。及齊王元吉至，唐主亦如待秦王之禮。各賜宴回。秦王甲士前呼後擁，文士戰將，齊齊整整，鼓吹送入府中。建成觀看，甚懷不平。居至自府中，悶悶不悅。中允王珪入見之曰：「太子平定山東功績顯著，皇上悅而重賜。因何有憂色？」建成曰：「我心事，汝豈知之？」珪笑曰：「莫非以秦王勢大，太子不能固其位乎？」建成曰：「實不瞞君，昨因皇上賜宴而回，見秦王爪牙極壯，甚懷憂懼。倘皇上一有不諱，乘機而起，則唐之天下，必其有矣。因是終日不食，形於慍色。蓋為此也。」珪曰：「太子勿憂。洗馬魏徵，極有見識，殿下召而問之，必有高論。」

　　建成遣人召魏徵至，以秦王事告之。徵曰：「展下特以長居東宮，非有功德為人所稱。值今禍亂之時，無秦王何以見太平耶？如今之計，殿下正宜修德於內，親賢於外，使四海歸心，黎民是賴，則天位自保耳。秦王其奈爾何？」建成沉吟半晌，乃曰：「以公之論，則吾以長得此位，竟為強者所得，不如早讓之，以免後患。」徵曰：「臣之言本出誠心，欲使殿下歸有德之位。非敢以私意說王，而殘骨肉之親乎。」建成見徵言不合，拂袖而起。次日，王珪入見曰：「昨魏徵所言，非愛殿下者也。何不請齊王議之？」建成曰：「公不言，幾忘之矣。」即遣人請齊王：「來，有機密事議。」不移時，齊王已到。入府中坐定，建成密以秦王事告之。元吉曰：「太子勿憂。秦王自恃功高，每有輕我之意。遇機會處，當為兄手刃之，則彼眾自散。成得甚事來！」建成曰：「弟若為，須掩眾人耳目。骨肉之親，不無嫌疑也。」元吉曰：「自當見機而作。」即辭建成而回，與心腹人裴善商議。

　　善曰：「秦王無罪，且功勞顯赫。大王欲圖之，倘彼眾有內變，誰可御之？此事不可漏泄於外，恐畫虎不成，反類其狗者也。」元吉曰：「吾有一計，未知行得否？」善曰：「王有何計？」元吉曰：「吾來日以母后慶旦，請車駕至第，秦王必隨之而來。預先埋伏甲士於密室，候車駕先回，延秦王在坐，醉之以酒，擊盞為號，令甲士殺之，足除其患矣。」善曰：「此計雖妙，秦王隨侍者亦多。若殺之，不免於筵前成戰場矣。王之禍能保耶？可與太子議之。」元吉著人請建成來到，將謀秦王計告之，建成曰：「不可。弟既以慶誕為辭，豈席中而有殺兄之理？須緩緩圖之。」元吉怒曰：「今日此事為兄計耳，於我何有？」建成告歸，元吉見所謀不就，私自招驍勇之士二千餘人，使護衛太子，又密使慶州都督楊文乾募壯士，欲圖秦王。

　　卻說高祖集文武商議曰：「朕始創仁智宮，將報皇祖考之德，卿等以為誰可奉此宮事？」諫議大夫蘇世長奏曰：「太子建成慈仁慎密，可居之。」高祖大悅，即下詔，著太子出守仁智宮。詔下數日，高祖親率文武幸仁智宮，群臣各侍從隨行。齊王元吉、秦王世民亦在行列。建成已先知得高祖親幸其宮，準備迎接。密遣人告元吉曰：「秦王深得內外心，若不因便宜圖之，吾等危亡無日矣。」元吉聞此消息，即與郎將朱煥議曰：「日前囑君之事，在此一舉。若事成，自有重用。」朱煥曰：「受君之命，敢有違錯！王無憂。誅秦王，吾之任也。」元吉即以兵甲付之，使其先入宮中，候有動靜，即為內應，朱煥領命去了。元吉又慮秦王侍從者多，先著校尉橋公山部甲士於宮門外攔截，不許混入。

　　此時齊王分撥已定，遣人通知建成。次日，車駕已到宮中，公山等懼有變，亦不免禍，逕入秦王府中報知。世民聽得大驚曰：「我得何罪，太子欲害於吾？」即入宮訴知建成欲謀害事，正遇寧州人杜鳳亦言此事。高祖大怒曰：「骨肉如此，何以正外侮哉？」即遣校尉張田收建成問罪。眾臣皆奏曰：「陛下以太子居仁智宮，為社稷計也，雖有奸謀，未見實跡，乞寬宥其罪，而問其屬。」高祖怒不息，因下詔捕其所屬王珪、魏徵及左衛率韋挺、舍人徐師謨、左衛車騎馮世立，欲殺之以薄太子罪。孫伏迦曰：「太子所屬罪固有，謀秦王出為一朝之故，其臣猶有未知者。今若並殺之，足顯太子有叛意也。陛下雖（惟）召太子問之，其冤自白矣。」高祖從之，乃手詔召建成。建成聞詔來召，驚懼不敢往，集官屬商議。師謨曰：「事已敗露，不如舉兵誅秦王為名，國家可定。不然患及身矣。」建成將從之。詹事主簿趙弘智諫曰：「太子若此舉，我等皆受滅門之禍矣。今秦王已知殿下之謀，其府中將士環（擐）甲待戰者，不下萬人。若與之比量，其能勝乎？如今之計，稱皇上有詔來到，雖損去車服，屏其隨從，輕往宮中謝罪，庶明無此事，尚可及也。何乃速為受罪乎？」建成依其議，乃入見，叩頭請死，投身於地不能起。帝怒不解。眾臣力勸之，乃下令囚於幕中。

　　時秦王在旁，欲與之分辨，見上囚了建成，亦俯首不語。忽邊廷飛報：「慶州都督楊文乾發兵反入寧州，殺死守臣，聲勢已近宮廷矣。」高祖驚問眾臣曰：「賊近仁智宮，誰可討之？」秦王奏曰：「文乾豎子耳。官司當即擒之。就使為禍，亦刻漏之矣（失）。正（止）須遣一將，可致麾下，何重勞聖慮耶？」帝曰：「文幹事連建成，恐助應之者多。汝宜自行。若事平定，還朝立汝為太子。吾不能效隋文帝自誅其子，當封建成為蜀王。蜀兵衰弱，他日若能事汝，汝宜念骨肉親以全之。不能事汝而起叛意，汝取之易矣。」世民領命，即部兵出征文乾，不在話下。

　　卻說元吉見秦王既行，乃入宮見高祖寵妃張婕妤、尹德妃曰：「秦王自私金帛，或皇上有所頒賜，彼輒諫止，封帑簿，非有功者不得支。上因止而不賜。今又欲專功於外，希圖其賜，使娘娘等不見府庫服玩。若今復以建成為太子，他日得君位，爾宮嬪無不富貴者矣。」德妃曰：「王無憂。我見上，自有解說。太子之位，必復矣。」元吉喜而出。遇見封德彝，亦為建成言之。德彝曰：「明日朝見，力為君奏此事。」元吉曰：「事若就，必當重報。」遂與德彝別。次早高祖尚未出宮，張婕妤與宮妃皆為建成游說曰：「海內無事，陛下春秋且高。昔日曾賜諸王宴享，秦王輒悲泣，正為嗔忌妾屬耳。若陛下萬歲後，秦王得志，妾屬無遺類。東宮慈愛寬洪，必能全養我等。今被囚廢之，唯陛下為臣妾保善後計，復其原位，斯有望也。」言罷，皆悲不自勝。帝惻然諭之曰：「待孤與群臣議之。」遂出宮問及建成之事。封德彝奏曰：「東宮有長者之量，為內外所容。雖一時有忤陛下，乞赦之，使其得改過自新，蒼生蒙福也。」高祖曰：「寡人曾許於秦王。如復東宮之位，無以示信群下矣。」德彝曰：「立長不立幼，國家之大體。秦王弟也。太子君長，陛下立之，自可以塞眾議。何謂失信耶？」高祖聞德彝之言，意遂變，赦建成之囚，召入責之曰：「爾今兄弟，自當和睦。雖念王業艱難，各保其位，無復為相殘之禍。後再不輕赦也。」建成叩頭受命。高祖遣還守京師，惟歸罪於王珪、韋挺，並流巂州去訖。

　　卻說秦王進討文乾，兵未至寧州，文乾被部下所殺，以其首級來降。世民班師，見高祖，奏平服之功。高祖大悅，將文乾首級傳示京師。下詔回長安。

　　范氏曰：建成擅募兵甲，以危君父，其罪大矣。高祖不以公議廢之，乃惑於奸臣之計，牽於嬪妃之請，致使兄弟不相容於天下，皆高祖不明之過也。

　　靜軒周先生有詩斷曰：唐於眷屬得登庸，謀議紛紛非至公。龍競騰空雲擾擾，雁排亂齒雨濛濛。豈知骨肉天親內，復作兵戈劍戟叢。俯讀仰思深可慨，原歸高祖不明中。
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第八十一回　李思摩臂傷流矢　唐太宗白岩鏖兵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八十一回</br>　　李思摩臂傷流矢　唐太宗白岩鏖兵</font></h4>
			　　李思摩力戰董琦不下，董世雄引鐵騎隨後繼進，將李思摩圍住垓心。李思摩大呼曰：「今日當圍死戰，以報天子。」手起刀落，殺死麗兵無數。董魁見思摩勇不可當，按住兵器，探飛魚袋中，取出狼牙箭，架上寶雕弓，指定思摩矢來。思摩只顧貪戰，不知提防，右臂已著一箭，負痛不能抵敵，跑馬奪圍走出。董世雄下令曰：「休教走了唐將！」驅兵掩殺，唐兵大亂，各四散逃生。思摩正在危急中，東營張士貴人馬已從麗兵後截出。麗兵慌亂，才救了思摩。兩下混戰，金鼓連天。待李世勣大軍已到，董世雄已收兵馬入東門，放下吊橋，渡進去了。士貴人軍中，見世勣曰：「麗兵已入白岩城，今合城中人馬，聲勢盛大。李思摩已中流矢，左（右）臂傷重不起。總管可奏知聖駕，會聚諸將戰敵，方可成功。」世勣曰：「公之言誠是。」一面申奏天子，仍將各營人馬分四門攻打，使城中無計，然後議交鋒也。士貴引兵去打西門，張亮引水軍攻打南門，不在話下。<br />
　　卻說御駕已離遼東城，望白岩城不遠。沿路報馬報：「唐兵與麗兵交戰，殺傷盛多。」太宗聽此消息，連敕諸將：「各人見機而動，勿為貪功，有致疏危。」忽報：「大將李思摩因昨日與麗兵逆戰，右臂中流矢，傷重不起。」太宗聞之大驚曰：「吾所以不與諸人輕敵者，正恐有傷名將也。今果然。」即促駕至白岩城下。各營總管迎接，聖駕屯紮於中軍。世勣等入候起居畢，奏曰：「遼兵嬰城不出，近日臣分諸營攻擊，未能下。今思摩傷重，請陛下御駕暫宿中軍，不久此城亦在目下破也。」太宗曰：「朕當親視思摩所傷。」即與世勣一派戰將，徑至西營，看李思摩。西營守軍報入帳中：「今有御駕親來，看視將軍箭瘡。」思摩聽的，即披衣忍痛出帳外迎接。時御駕已到轅門。思摩拜伏在地。太宗御手扶起，入帳中，太宗坐定，隨將各立帳外。思摩拜曰：「臣因小敵，不持防，麗將一矢毒深入骨，不能為陛下克敵清道而伺聖駕，臣之過也。」太宗曰：「聞公力戰，中流矢，憂懷終日。得城池不足喜，倘公有疏失，朕復何望！」因令思摩解手臂視之。思摩乃解下縛帛，去了金瘡藥，四邊皆青腫，中箭鏃處爛成死肉，猶有瘀血未散。太宗看見，親自將口吮出瘀血。思摩拜而泣曰：「臣有何功，能敢屈陛下看視箭傷，又污聖口，罪該萬死也。」太宗曰：「君臣猶父子矣，公之體，亦吾之體，有何污哉。」帳前將士，觀者莫不感動。太宗命思摩養息箭瘡，且休妄動。思摩頓首拜謝。靜軒先生有詩曰：斬將搴旗不顧身，未防流矢貫袍筋。太宗深有君臣意，弗惜倉皇吮箭痕。御駕乃出。思摩直送至轅門。次日招各營人馬進兵不題。<br />
　　卻說白岩城達魯揭裡、劉士安、麗三高、董世雄等，終日在軍中議論退敵，近日已知唐天子御駕親臨城下，督諸軍攻打。麗三高曰：「今唐兵迸集，戰之若勝，則吾威復張，天子之駕自當退去。若戰不勝，眾人膽落，此城必難保。成敗實在此舉。麗王雖著救兵來到，唐兵聲勢如此，焉能抵擋？為今之計，莫若燒燬城中倉廒府庫，將一應可充軍馬之食者，盡行去了，引本部精兵，乘夜開西門走奔安市城，與大勢兵馬相合，以拒唐兵。況安市城比白岩城濠塹堅完，城郭如鐵桶一般。吾等坐守其中，若不出戰，唐兵一年過不得。彼軍深入吾地，勞師經年，眾人必有思鄉念也。乘輿豈能久駐乎？未知此舉，你眾人肯依否？」劉士安以麗三高此策可行，董世雄叱之曰：「麗將軍何如仍弱也？今唐天子御駕到此，不取此城，豈肯干休？若待白岩城已破，安市城有泰山壓卵之危，何復拒守哉？近者麗王遣下官特救來到，正以白岩城實為安市城之門戶也。其外咽喉之地，盡被唐軍所取。止有此城，將復棄而與唐將得之！今城中精兵不下數十萬，猛將何止一二千。吾救兵初到之日，唐兵望風而逃，被殺傷者無數。目下未與大敵，勝敗豈可逆料？主帥正須點集城中兵馬，來日平明，分作前後隊而出：劉士安引精兵二萬，打初陣；麗三高引步騎二馬，第二陣；董琦、董魁引鐵騎為左右翼；我與主帥統大兵為合後。選羸兵與文墨官守城。」達魯揭裡依其議。董世雄分撥已定，麗兵各各準備交鋒，不在話下。<br />
　　卻說李世勣軍中，探馬回報曰：「岩城插起戰旗，來日平明，要與唐軍決一雌雄。」世勣知的，即入中軍，見御駕奏曰：「明日與遼兵交鋒，陛下保重聖躬，待諸將自用前敵，慎勿輕萬乘之重，而損威望也。」太宗笑曰：「公以吾得天下，非戎馬之間取乎？朕未登基時，南征北討，東蕩西除。渭水岸邊，曾與突厥馳驟和親，突厥部落下馬不敢仰視。寡人非是深宮未經大敵者。比來日朕親臨陣，殺死遼蠻。公可調度兵馬迎敵。」世勣辭帝而出，入帳中喚過契苾何力曰：「君引精兵二萬，列陣於東門，遇有敵兵出城，抵住交鋒。吾自有兵來應。」契苾何力引兵去了。又喚過薛萬備曰：「來日聖駕親出陣監戰，你引精騎二萬，緊靠其後。見兩下鏖戰，天子有調遣處可離，若無調遣，只在御前守護。」薛萬備領命去訖。又遣小校約南營水軍總管張亮：「持水軍截住遼兵陣後，待遼兵已入垓心，兩下夾攻，必自亂矣。」小校領命去訖。<br />
　　世勣各調已定。其餘各營將士，照依隊伍而進。各營得令，個個弓弩上弦，槍刀出鞘，按住寨門營壘，伺候交鋒。次日平明，城中戰鼓三通，一聲炮響，東門卷出一彪麗兵，踏地而來。為首麗將劉士安，銀盔鐵甲，跨馬橫刀，立於門旗下，連叫：「唐將有強者出馬！」對陣中契苾何力拍馬挺槍，指來將罵曰：「殺不盡逆賊！尚敢陣前搖舌哉？」劉士安大怒，舞刀直取何力。何力約退數步，挺槍迎敵。兩下金鼓齊鳴，二人戰上二十合，不分勝負。太宗打起龍鳳日月旗，坐在鑾駕中，左、右隨軍，各金盔銀甲，紅錦戰袍，團團守護著。太宗看契苾何力打初陣，親擊戰鼓助威。遼將麗三高放出二萬步騎夾攻，契苾阿（何）力要在天子面前立功，挺身奮鬥，衝入陣中。麗三高勒兵死戰，舉起長槊，望契苾何力當胸刺下。何力貪戰，躲避不及，側過身，左腰已中一槊，墜落馬下。太宗遠遠望見，即遣御前薛萬備救之。萬備得令，單馬馳入遼陣。麗三高正待再復一槊，萬備馬已近前，大喝一聲：「遼將慢來！」殺退麗三高，救契苾何力上馬，潰圍而出，正遇劉士安副將李鐵率麗兵阻住。薛萬備更不打話，一刀揮為兩截，麗兵散而複合，萬備在前，步兵在後。救出契苾何力於萬眾之中。何力回營，用帛束了傷痕，再整兵甲出戰，衝入麗陣。劉士安正在阻住唐兵，契苾何力鼓勇殺進，劉士安抵敵不住，跑馬驍伴而走。何力殺奔西門，與薛萬備合騎奮戰。是時唐將結住陣腳交鋒。董琦、董魁二員將，分左、右翼突出，勇不可當，殺奔東營來。<br />
　　東營總管張士貴舞刀躍馬，抵董琦交鋒。戰未數合，董琦提起方天戟，將士貴撥於馬下。先鋒薛仁貴聲如巨雷，一匹馬跑出陣前，來戰董琦。兩馬相交，戰得正酣，仁貴手起槍落，董琦死於非命。殺散餘騎，勒回馬救了士貴，回本陣。右翼董魁見折其兄，大驚曰：「不雪冤仇，更待何時！」拍馬揮鐵錘，追在仁貴馬後來。仁貴望見遼兵驟至，回馬曰：「一發結果了此賊。」撥丈八矛直取董魁。董魁死戰仁貴，一連數合，勝敗不分。仁貴賣陣便走，董魁那裡肯放，縱馬復追。仁貴拈弓搭箭，覷定董魁已近，弦響箭到，董魁面門著了一箭，翻身落馬而死。<br />
<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
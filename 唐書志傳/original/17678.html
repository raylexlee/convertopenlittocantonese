<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第二十一回　凌敬智說楊義臣　范願受圍劉黑闥</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十一回</br>　　凌敬智說楊義臣　范願受圍劉黑闥</font></h4>
			　　起隋泰帝皇恭二年己卯歲，止唐高祖武德三年庚辰歲。按《唐書》實史節目。<br />
　　一幅丹書下海邊，謾勞夏主急求賢。張良本為韓仇出，諸葛安知漢鼎遷？烽火滿城猶播亂，干戈遍野正騷然。謀臣期效忠貞志，共挽天河洗太平。<br />
<br />
　　卻說凌敬辭了夏主，欲往迎聘楊義臣。自意楊太僕秉性忠貞，難以利祿動。即將所聘車馬、金幣留於家中，裝作行旅，帶一二從人，迤邐望濮州路來。行了數日，近濮州地界。謁問本處居民，求楊義臣所在，皆言於雷夏澤中釣魚為業。凌敬與從人逕到雷夏澤來。未數里，遙見蘆林裡撐出一漁舟，其人來往煙波，坐臥月浦，手執一竿絲竹，於舟上唱吟下來。且聽吟出甚麼：<br />
　　山雨溪風捲釣絲，瓦甌篷下獨斟時。醉來睡著無人喚，流下前灘也不知。<br />
　　凌敬在澤畔正疑思之間，其舟一直進港中去了。凌敬與一行人近前立於澤畔，候問往來人等，多時並不見人來。忽見漁舟又轉過前澤，復放下來，優游自吟。凌敬側耳聽之：大智思濟物，道行心始休。垂綸自消息，歲月任春秋。紂虐武既賢，風雲固可求。順天行殺機，所向協良謀。況以丈人師，將濟安川流。何勞問枯骨，再取陰陽籌。霸國不務人，兵戈恣相酬。空令渭水跡，千古獨悠悠。凌敬聽罷，顧謂從者曰：「此必楊義臣也。」凌敬連叫幾聲：「買魚！」那老叟睜開醉眼，見岸上一儒者，不官不俗，好似山中宰相陶弘景，洞裡真人葛稚川。即將漁船撐至澤畔，逕上岸來接見。凌敬認得不是別人，正是舊交楊義臣也。大喜，攜手坐定於柳陰樹下。<br />
　　義臣曰：「足下今在何處？」凌敬曰：「自別後，身無所托，因見竇公建德，蒙重禮納，故小弟歸之，官封祭酒，甚非其任。仰慕老兄，特來相訪。」義臣喜不自勝，遂引凌敬至家，致酒相待。義臣與凌敬分賓主坐定，酒至半酣，凌敬自思：「義臣絕跡衡門，必不以功名為意。吾當以言試之。」因問義臣曰：「何者名為賢？」義臣曰：「舉薦能曰賢。」凌敬曰：「何者為良友？」義臣曰：「生身者父母，成名者朋友。」凌敬探知其志，微笑而不言。義臣自度：「凌敬心為夏主來作說客。且看他將何動我？」因謂曰：「足下莞爾而笑，意在何如？」凌敬曰：「隋君失德，被臣所弒。四海騷然，群雄並起。尊兄抱命世之才，正宜任用，輔佐明主，援生民於塗炭之中，致人君於堯舜之上，名垂竹帛，富貴遺於子孫，豈不強為林岩野叟，懷寶迷邦貽後世笑耶？」義臣曰：「我以足下所教必重仁義，何為代人作命哉？況我為隋大臣。君志不仁，無以匡救其惡；致被逆弒，又弗能以雪其冤。我之深罪，莫容於天下。如此一旦復為他人之臣，則何面目立於世間乎？且為人之婦，夫死而不嫁者，蓋守其夫之節也。人欲就大丈夫名，反不及於一女子？」凌敬曰：「當今英雄各霸一方，隋之國祚已自絕矣。今夏主寬仁愛眾，尊賢任能，擁精兵二十餘萬。其鋒所向，戎馬奔塵。尊兄有文武雄略，如往事之，必見重用。吾當代奏，令起傾國之兵，誅取叛臣逆黨之首，懸謝天下。然後納職退居，則上可報舊君之深恨，下成尊兄之美名，豈不快哉！」義臣曰：「人生世間而與禽獸異者，以其有仁義也。是故仁人不因國勢盛衰而改節，義者不以君位存亡而變志。隋主雖滅，國祚未終，豈有更事他人之理？公言不敢當也。」凌敬曰：「煬帝罪尤深積，是為獨夫，豈得為民之父母哉！若使可為人君，則武王不誅商紂於牧野，伊尹不放太甲於南巢。尊兄通識古今，曉達事體，昔漢之張良，為其主韓王之仇，若不跋涉間關，景從高皇，終不能報也。君莫若歸附夏主，以成其志。」義臣喟然歎曰：「若為建德臣，難逃公議誅吾心於萬世之下。度觀建德，雖非真命，亦能下士愛民，庶幾可親。然肯依吾三件，則往從之；使不允，寧居隴畝，誓無復出。」凌敬曰：「有何三事，幸請一言。」義臣曰：「第一件，借其大兵徵討逆賊，不願稱臣於夏主。第二件，寄居朝闕，不願顯名於諸侯。第三件，擒化及以報先君仇後，即許放歸田裡。」凌敬曰：「夏主寬仁碩量，無不容納。我當復奔再來迎候。」即辭卻義臣。義臣送出莊外，謂凌敬曰：「前面一座高山，蒼松茂竹，路徑險絕，乃曹濮山。內有范願，集聚強徒數千，皆山東驍果之士，倚太行肩脊為巢穴。歸見夏主，令人收伏此輩，足為良將用也。」義臣以口附凌敬耳邊道：「如此如此。」凌敬大悅，密記在心，與義臣分別，自回樂壽去了。<br />
　　卻說夏主早朝，閣門大使奏：「有國子祭酒公幹已回。」夏主命宣至。凌敬朝見，拜伏階下。夏主曰：「卿遠路風塵不易。聘賢之事若何？」凌敬奏曰：「義臣實忠節之士，難以利祿動。只願主人肯從三件事，則便來見。」夏主曰：「何三件事？」凌敬曰：「一者，此人不願於我主處稱臣；二者，不願顯其名姓；三者，擒戮化及，願我主放歸田裡。」夏主曰：「若能與孤平伏化及，廓清天下，無所不從矣。」即復遣凌敬仍備安車、厚幣，往聘楊義臣。凌敬將行，以義臣取曹濮山強賊范願之計密告夏主。夏主歎曰：「此人智識，可比戰國之孫武，前漢之張良。真能輔世治民也。」即下命，以軍餉糧儲，送至大唐交割，仍令凌敬部壯兵五千，順帶大將劉黑闥副之，便宜行事，勿致有誤。凌敬與黑闥領了王命，出離朝門，吩咐軍士，以糧車二百輛，盡裝載，皆用蘆席盛蓋，每車用人一十名，共有二千人押送。凌敬因諭之曰：「即今路上賊寇生發，若知我等運糧，倒恐防不測。爾眾人將軍器密藏，不許呈露。若有違誤失令者，按之以軍法。」凌敬號令已畢，眾軍押送糧車，迤邐望濮州進發。<br />
　　車行數日，將近曹、濮州地界。哨騎飛報入太山來，具言：「中途大車小乘，裝載糧食不計其數。訪得乃夏主建德送與大唐的軍糧。若奪得，倒可應一年支用。」賊首范願，寨中正缺糧食，日與眾徒剽掠村落，聽得此消息，大喜曰：「實乃上天所賜也。」即令眾人：「今夜乘月黑下山劫奪。」范願準備已定，將近二更左側，范願帶領二千餘人，悄悄下山，逕出中路。遙望見運糧車輛連成營壘，其甲士皆在中軍穩睡，並無動靜。范願暗喜，吩咐眾人不許揚聲，直奔至車營邊，即令眾人拆開車外蘆席。視之，盡是空車。營中所宿甲士，皆是衣服氈衫。范願大驚，已知中計。撥馬引眾逃走。不移時，兩下炮響連天，鼙鼓揭地，四處伏兵齊起，將范願圍在垓心。天色黎明，范願死戰，殺出重圍來，迎頭一將攔住，喊聲如雷，乃大將劉黑闥也，高叫：「范願草賊！下馬歸降，庶免一死！」范願大怒，輪刀躍馬，直取黑闥。黑闥舞斧來迎，二馬相交，戰上五十餘合，不分勝負。凌敬背後看見，暗暗稱奇，一匹馬直奔前來，大叫：「范將軍暫歇，容有見議。」范願挽住手中刀，馬上問：「來者何人？」凌敬曰：「吾乃夏主國子祭酒凌敬也，觀將軍貌質魁梧，甚非草野剽劫之徒，部下相隨皆豪傑之客，值干戈擾攘、烽火夜警，正英雄取侯封之秋。今被夏兵圍逼，如虎陷於檻阱之中，必不得出，枉自勞苦，屈傷人命。不如棄邪就正，隨歸夏主，建立功名，居官食祿，清節垂於竹帛，子孫圖於久遠，豈不強為劇盜者乎？」范願見說，即下馬乞降。其二千強徒，皆棄甲倒戈順命。范願特請二公同歸寨內，招集餘眾，一齊起行。凌敬曰：「劉將軍可與足下回山寨。我帶領數人，前去濮州雷夏澤中，迎請故人同來相會。」范、劉二將領眾軍回寨。凌敬與二三從人逕趨濮州來。<br />
　　卻說楊義臣自凌敬別後，每日在莊裡焚香彈琴，滌洗俗慮。一夜出於莊門，看見西北上有兵勝之氣。次日，謂家童曰：「當有客來，謹宜門首伺候。」家童承命出外。不移時，入報義臣：「前日凌祭酒至。」義臣出接入莊，分賓主坐定。茶畢，凌敬起曰：「今奉夏主徵書、厚幣，特來邀請足下。昔日老兄所言，敬為轉奏，夏主無不從順。」義臣因問曰：「收伏強寇范願之事若何？」凌敬曰：「仗老兄神機，范願已亦歸降矣。」義臣甚喜，備酒禮款待凌敬。次日，義臣叮嚀家下：「謹慎桑農，毋致失業。待我王事成就，逆賊誅滅，即須復回。」吩咐已畢，與凌敬帶一行從人，來到曹濮山。端的這座山：<br />
　　數峰回抱隔煙林，連峪崎嶇十里深。只可步行尋石徑，不堪隨馬入山陰。<br />
　　二人行至山下，只見大將劉黑闥與范願領一支人馬，接至寨中，相見已畢，范願大排筵宴，款待三人。酒至半酣，凌敬因謂范願曰：「曾知詐運糧儲，暗取將軍之事否？」范願曰：「實不知耳。」凌敬曰：「此皆出於楊太僕之計。太僕深知將軍之勇，士卒精銳。欲得將軍同去徵宇文化及，以報君仇。恐將軍不從，預度將軍已乏糧食，故裝下此計較也。」范願近前拜曰：「我等菲才，惟恐不堪以任戰鬥。如弗棄，願隨太僕徵討。」義臣大悅，仍令范願將劫得人家子女各放回寧家，與其路費，勿致失所。范願一從其言，即將山寨燒燬，帶領七千人馬，一齊起離曹州，逕投樂壽，去見夏主。且看下節分解。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
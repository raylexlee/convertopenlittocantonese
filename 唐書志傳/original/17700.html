<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第四十三回　竇建德兵救世充　小秦王箭射殷狄</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十三回</br>　　竇建德兵救世充　小秦王箭射殷狄</font></h4>
			　　起唐高祖武德四年辛巳歲，（是歲夏王竇建德、鄭主王世充、梁王蕭銑亡，凡三國。）盡唐高祖武德七年甲申歲。首尾共四年實事。<br />
　　按《唐書》實史節目。孤城郭外送王孫，越水吳州共爾論。野寺山邊斜有逕，漁家竹裡半開門。青楓獨映搖前浦，白鷺閒飛過遠村。若到西陵征戰處，不看秋草自傷魂。<br />
<br />
　　卻說封德彝領秦王命，徑至京師，入見唐主。山呼畢，唐主問德彝邊廷消息。德彝以秦王來命奏知唐主曰：「秦王自出將兵以來，屢得戰勝。今世充號令所行，一城而已，智盡力窮，克在朝夕。近得敕旨，著令還國。秦王誠慮旋師，賊勢復振，後必難圖。特遣臣來覆命。今陛下寬其日月，候在平定東都，然後凱還。」唐主從之，復差德彝齎詔往秦王軍中，安撫其下。德彝領詔，離了京師，復回見秦王，宣讀其詔：干戈鼎沸，實戎馬在郊之日，天下未定，非臣子安枕之時。今爾秦王，總戎在外，三軍遵指揮之令，賊眾望旌旄而逃。近來中書省有司屢奏捷音，朕甚欽悅，特命內史侍郎封德彝齎詔宣諭，疾速進兵征剿凶孽，以靜邊陲，庶滿一匡天下之志，勒若功千載邦家之光。旨不多及，想宜知悉。秦王得詔大喜，即以詔書宣示其下。遣人會王君廓出兵襲虎牢，以絕世充糧草；自督諸將，日夜攻打不輟。城中只是堅守，以待救兵。<br />
　　卻說夏主竇建德，自王世充侵他黎陽，他亦遣將襲破世充殷州。因是二國挾仇，信使不能。及唐兵圍逼洛陽，世充屢遣使求救。夏主君臣正在議論間，忽報：「世充遣使段達來到。」遂請入問之。段達言：「鄭主勢已危，見退守洛陽，八面皆是唐軍。望太王發兵救之。若退了唐軍，當以重鎮報之，決不相負。」建德曰：「侍郎少歇，待我與眾商議。」段達去驛中安歇。中書侍郎劉彬言於夏主曰：「天下大亂，唐得關西，鄭得河南，夏得河北，共成鼎足之勢。今唐舉兵臨鄭，鄭地日蹙。唐強鄭弱，勢必不支。鄭亡，則夏不能獨立矣。不如解仇除怨，發兵救之。夏擊其外，鄭攻其內，破唐必矣。唐師既退，徐觀其變。若鄭可取，則取之，並二國之兵，乘唐師之老，天下可取也。」建德從之，遂起傾國之兵以救鄭。唐武德四年夏五月，夏主出兵，以劉黑闥、范願為先鋒，王伏寶、曹旦為左、右翼；宋正本、齊行善為合後；自督中軍悉發孟每公、徐圓朗之眾，西救洛陽。行至渭州，有世充行台僕射韓弘開城迎接。次日，建德攻陷管州、滎陽、楊翟等縣，水陸並進，大兵三十餘萬，相屬不絕，前抵成臯之東原屯紮，築營板渚，遣使通知王世充，先令其臣李大師、魏處繪齎書以達秦王。<br />
　　卻說秦王正在中軍商議攻城之策，人報：「世充往夏國求借救兵，即日竇建德會合本處人馬，共三十餘萬，水陸並進，舡騎雙行，出成臯而來。見有人齎書到此。」秦王接了書，啟緘觀之：<br />
　　嘗聞：「兵乃兇器，戰者逆德。」夫春秋諸侯有軟（歃）血之盟，未嘗輒有征伐之兵。何爾唐主既得關中而王，志亦足矣，奚必生外釁，欲成一統天下耶？隋失其鹿，人共逐之，非惟爾有。今王莫若返騎解甲，為計之上。不然，吾與鄭主時勢相依，不得不救也。謹此先達。惟王諒之。<br />
　　秦王看書畢，留之不答。集將佐議之。諸將皆言：「夏兵水陸並進，鋒芒正盛，且退師拒長陵，少避其銳。」郭孝恪曰：「世充窮蹙，垂將擒縛，建德遠來助之，此天意欲兩亡之也。大王宜據武牢之險，伺其疲困而後動，破之必矣。」記室薛收亦曰：「世充府庫充實，所將皆江淮精銳之眾，但少糧食，故受我困。今建德自將遠來，所部極其強壯。若放之至此，兩寇合從，轉河之粟，而以餽洛陽，則戰爭方始，混一無期，勝敗未可知也。如今之計，莫若分兵守洛陽，深溝高壘，勿與之戰。大王親帥驍銳，先據成臯，阻建德之來路，以逸待勞，決可克也。建德既破，世充自下。不過二旬，兩主之首可致麾下矣。」世民曰：「公言甚當。」有蕭瑀、屈突通、封德彝等，皆勸秦王退保新安，以乘其弊。世民見諸將議論不一，因謂其下曰：「建德新克孟海公，將驕卒惰。吾今以眾扼其咽喉，取之甚易。若其不戰，旬月之間，賊入虎牢，諸城新附，必不能守。兩賊並力，其勢必強，有何弊可乘？吾計決矣。」即中分其軍，使屈突通等副齊王守東都，防竇建德來寇；自督諸將東趨武牢。世民分撥已定。次日早晨，大兵離了北邙，抵河陽，望鞏縣進發。哨騎報入洛陽，世充欲開城追之。驍騎大將軍何惠曰：「世民大軍既退，必有暗計。若追之，恐墜其阱也。目下游騎來報，建德發水陸之眾，鼓震而來，莫非慮鄭兵襲其後，故分騎迎之。主公正宜養銳固守，坐觀時勢也。」世充遲疑莫測，竟不敢出。<br />
　　卻說世民大隊人馬已近虎牢，忽前面征塵蔽日，一枝人馬來到。秦王著人體探，乃李世勣也，聽的秦王部兵來到，故此迎候。秦王見了大喜，遂安下營壘，因問世勣攻克之事。世勣曰：「鄭之資糧俱在虎牢，近日世充屢遣人入關運糧。守將王玄應出兵，被吾殺得片甲不回，堅閉不出。今王大軍既集，並力攻之，若得了虎牢，糧草足支，世充破敗之必矣。」世民曰：「虎牢已在掌中，唯有竇建德大勢人馬可慮。吾先出兵，挫其先鋒，乘勝兵攻虎牢，此必取之勢也。」即令段志賢引軍五千，埋伏成臯之東；程咬金、馬三寶引步騎三千，多帶弓弩，埋伏於左路有雜木處，聽炮響為號；李世勣、秦叔寶部軍一萬接應；秦王自將驍騎五百，出覘建德營寨。分撥已定。眾將各依令去了。<br />
　　及日中，秦王與驍騎帶了鄉道數人，離虎牢望石頭山，繞出建德寨後來，周匝觀視一回，果是旗幟齊整，隊伍分明，連營二十餘里，人馬往來不息。早有游兵報入軍中，建德大驚曰：「唐兵何神速耶！」即遣驍將殷狄引鐵騎五百追之，自部眾將開壁而出，喊聲大舉，鼓如雷動。秦王知的建德出兵來追，勒轡轉陣前而走。未一里間，殷狄一騎尾其後。世民故意延緩，看定追騎將近，拽滿雕弓，回頭大呼曰：「賊將慢來！吾秦王也。」殷狄躲避不及，一矢正中面門，墜死馬下，鐵騎軍皆不敢近。秦王按轡徐徐而行。建德自部兵趕到，前軍報：「殷狄已被射死。世民不知從那條路去。」曹旦曰：「山路崎嶇，世民譎計百出，倘四下有伏兵，如之奈何？」正相議間，忽樹林中火炮齊舉，更不知多少唐兵卷地而來，兩旁箭如飛蝗。夏兵大驚，不戰自亂。建德知入伏中，與諸將鼓勇殺出。未數里，東路金鼓齊鳴，一彪人馬湧出，乃唐將段志賢也，大叫：「賊眾不即納降，更待何時！」建德前降大將劉黑闥，舞刀直取志賢。二人戰上二十餘合，不分勝負。隨後李世勣、秦叔寶揮動人馬，衝殺過來。外（故）黑闥不敢戀戰，與眾將保定建德，奪圍走回成臯。秦王見夏兵去遠，亦收回人馬。<br />
　　卻說建德回至中軍，怒氣未息，集諸將議曰：「吾軍初出，本來救鄭，今日先挫此一陣，又折了大將殷鈥，豈不惹諸侯恥笑！明日出大軍，與世民決一死戰，方雪此憤也！」曹旦曰：「因一戰之失利，而即為報怨之舉，語云：『小不忍則亂大謀。』今唐軍所慮者，惟在糧草不繼，故引兵急圍虎牢，意在得其地而資其食。若慮牢不下，彼眾亦難久住。大王可遣人運回洛下之粟，為長守之計，世民自當退矣。何必急於戰哉。」建德從其議，即著左衛將軍黃琮、副總管蘇有年運回糧草，遂堅壁不出。是時秦王引得勝兵，急攻虎牢，連數日不能下。忽細作報知：夏兵已運糧草入成臯。秦王聽罷，正在沉吟之際，人報：「王君廓已從轘轅回。」秦王喜曰：「君廓來，吾事諧矣。」急召入問之，君廓曰：「聞王大兵出虎牢，目下要與夏兵交鋒，特留廖平守轘轅，吾得東助大王出戰。」秦王曰：「正有個大關係處，非公不能濟。目下建德運洛下之粟出成臯，公肯代吾取之乎？」君廓曰：「食君之祿，受王之命。何所不可！」即引所部，慨然而行。秦王復喚過段志賢曰：「君廓若得了糧草，建德知之，必遣人來奪。汝可埋伏東原隘口，候夏兵過，從中截出，彼眾自亂。」志賢領計去了。又喚馬三寶、程咬金引五千馬步軍，截住竇建德來路。馬三寶、程咬金各引兵去了。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
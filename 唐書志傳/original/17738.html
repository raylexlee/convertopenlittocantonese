<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第八十二回　董世雄詐獻降書　魯揭裡開城納款</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八十二回</br>　　董世雄詐獻降書　魯揭裡開城納款</font></h4>
			　　薛仁貴勒回馬，衝過麗陣，如入無人之境。世勣見東營戰勝，驅兵掩殺，麗三高、劉士安只僱（顧）得遮攔，終是唐兵勢大，一湧而進，遼兵大敗，死者不可勝計。董世雄與達魯揭裡正在混戰，世雄見折了二子，心中慌懼，奪圍殺入東門。麗三高見勢不支，引餘騎走入城中。世勣各營奮戰，斬首數千級，奪得弓矢器械無算。日近黃昏，世勣乃下令各營收了兵馬。諸將進御前獻功。太宗命錄功官紀薛萬備衝陣有救契苾何力之功；東營張士貴有斬遼將之績。其餘依次而賞。世勣奏曰：「麗將輸了一陣，走入城中。料必再不敢出。陛下敕諸將齊力攻城，城中無計，不過五日，唾手可取也。」太宗允奏，即敕下各營用心攻城，先登城者授之以上賞。各營得旨，皆準備火炮、火箭攻城之具，日夜攻擊不下。<br />
　　卻說達魯揭裡戰敗，走入城中，與諸將堅閉了城門。守城軍報：「唐兵攻打甚緊。城下堆起沙石，似搭雲梯。火炮火箭俱齊。天子限五日要破此城。主帥早為區處。」達魯揭裡聽說大驚，無計可施。麗三高曰：「唐兵勢大，眾將齊心。量此白岩城，他如何攻不破？吾兵戰敗一陣，眾人膽落矣，再誰敢出鬥？日前要走安市，西門尚無唐兵圍守。如今水軍總管張亮阻住，何以得出？不如舉城納降，以救一城百姓。若待他打破城郭，吾輩無遺類矣。」達魯揭裡沉吟不決。忽董世雄怒激曰：「二子之仇，吾肯不報！勝敗乃兵家常事。今據一戰之失，便要獻城投降，豈不被唐人所恥？你等納降，我不降。」達魯揭裡曰：「公言雖是，事勢極矣。縱要出戰，亦只是敗的。若攻破城池，我等能保無事哉？」董世雄曰：「高麗王若知我等受困，不日必有救兵來到。城中尚有糧草，可支一月之用。主帥點起精壯百姓，上城守護。量彼未必便能攻陷此城也。候在救兵一到，吾等合勢戰之，唐兵不足破矣。」達魯揭裡雖隨時應允，心下終是不安。麗三高與劉士安等只勸納降，以保後患。又過二三日，城中愈急。守城百姓有密地投下納降者。達魯揭裡禁約不住。劉士安曰：「居民已有投降唐將的。倘攻打不息，內先激變，我輩死無葬身之地。不如早降，以安眾心。」<br />
　　董世雄進曰：「吾有一計，可止唐兵不攻城。主帥權且各門插起降旗，先遣人約唐天子，候在拘集散卒，打點倉庫衙門，迎接聖駕納降。惟停待三日，方得完備。天子見吾此說，亦必准信，將御駕退離城下。各營兵亦退去矣。一面遣使漏夜至高麗見王，火急部大隊人馬來救。我這裡再整戈甲，添築城壘，為守禦計。若過數日，救兵必定來矣。」達魯揭裡依其議。一面遣使人漏夜上高麗取救，一面吩咐四城門插起降旗，差一個能言的軍人，前往唐天子處約定出降日期。當下分撥已定。先打發軍人來議納降。軍人縋城而下，走入唐軍大營裡，大叫曰：「白岩城主帥差我來御前獻降書。」轅門小校聽的，報入中軍帳來。李世勣知道，召來人至帳前問之。軍人曰：「城中主帥，見將軍等各門攻打，甚是緊急。百姓不安，戰士疲勞。即今插起降旗，先遣小軍來天子御前報知。權將鑾駕退離城下，著將士不必再攻。候在主帥拘集餘眾，整備衙門府庫，迎接聖駕。只在三日，便開門出降也。」世勣聞其言，即遣之回，謂曰：「傳與主帥，三日尚可停。其外不許矣。」差人領諾自回不題。世勣至中軍見太宗，奏知：「遼將請降，乞容三日，開城迎接聖駕。」太宗曰：「三日何所不容。」即下令：「各門將士，且緩攻擊，將人馬暫離城下三十五里。」長孫無忌曰：「遼將莫非用緩敵之計？故意使陛下退軍，彼城中得以整點戰具，以待高麗救兵合勢，與吾決戰也。陛下正須乘勢攻之，彼知謀不遂，必急來降矣。」太宗曰：「料此小城，何難攻哉。今既遣人來約請降日期，若不允，是見寡人量不弘也。可從其請。後有反覆，取之彼亦無怨。」眾將得令，各回營自守寨壁不題。<br />
　　卻說差人入城，報知達魯揭裡：「今有唐天子御駕已退去三十五里，諸將亦不攻城。」揭裡與眾人商議曰：「唐軍已緩攻城。我等如今正好準備戰守之具。」董世雄曰：「急遣眾軍築起樓櫓，深鑿濠塹，將箭垛眼裡堆起木石擂打之具，拘集百姓，各登城守護。」達魯揭裡傳下軍令，眾人懼誅責，只得添築樓櫓，準備守城器械。果是二日間，城中準備城垛敵樓一應完固。第三日，太宗遣哨馬體探城中動靜，不移時，哨馬回報：「遼將達魯揭裡，整備戰守器具，一應齊全，欲來與唐兵放對。不肯納降。」太宗聞知大怒曰：「遼蠻敢以詐言哄寡人耶？」即敕諸營兵馬，乘勢攻之。長孫無忌曰：「麗人反覆難憑，不出臣所料。陛下親督諸軍攻城，可取矣。」太宗從之，自親御大隊，出軍前下令曰：「各營先攻破城，捉得遼兵者，盡以庫藏金寶並其人賞之。」眾戰士得令，奮力攻擊。四下喊聲大振，金鼓連天。城上矢石、火炮之類從箭垛上發擂下來，唐兵那裡肯退？守兵報知主帥：「唐兵攻擊四門，城西鹿角將陷，聲勢甚緊。」達魯揭裡曰：「事迫極矣！爾眾將有何高見？」麗三高等曰：「即今便開城納降，亦可保殘生也。不然，一城軍民難免屠戮。」達魯揭裡無奈，只得復遣人請降。先於城頂豎起降旗。太宗望見降旗，城頂乞降之聲，振動山嶽。太宗聚諸將允其降。李世勣進御前曰：「士卒所以爭冒矢石，不顧其死者，貪擒得蠻虜而受重賞也。今白岩城將次攻陷，陛下奈何復允其降，孤戰士之心？」太宗曰：「公言誠是也。奈緣縱兵殺人而貪其賞，朕所以不忍。公麾下將士，有奮力攻城者，朕以庫藏金寶賞之。暫問公贖此一城也。」世勣乃退。<br />
　　太宗手敕，曉諭諸營，准其納降。於是城中聽得天子手敕唐兵緩攻，各伺候迎接。主帥達魯揭裡命眾軍開了東門，率麗三高、劉士安等出城，遠遠拜伏在地，不敢仰視。太宗詔諸軍開了轅門，各人齊齊整整擺列隊伍，十分嚴肅。敕近臣諭敕旨，令降將主帥者入御前聽候。達魯揭裡得旨，匍匐至天子鑾駕前，叩首呼降。太宗曰：「吾天兵臨城已二十日矣。爾等既識威風，如何不早開城納降？致兩下損兵折將，百姓受苦。汝等貪僥倖以圖成功。今麗王不道，奸臣蓋蘇文殘虐尤盛。朕來正其罪，在安爾國之黎民也。爾眾人亦將附逆黨耶？」達魯揭裡曰：「遠方之臣，不知大義，惟識食人之食，當盡人之事。高麗王以爵位與臣，臣等即背反之，誠非人類也。且陛下守臣，何處無之。一有叛君者，陛下亦所必誅也。今小臣為麗王堅守故土，以拒天兵，理之當然。今已弓矢消盡，兵馬損折。眾人戰守不能，逃走得罪。計甚窮矣，情願納降御前。乞陛下憐之。」太宗壯其言，顧謂侍臣曰：「麗人所言，誠出其本心。朕當悉赦之。」長孫無忌曰：「陛下之來，正在安撫遠夷也，非為取其城郭，屠其人民哉。」太宗然之，即命達魯揭裡等先回城中伺候。明日早接鑾駕。達魯揭裡得旨先回，令城中預備安頓車駕所在，不題。<br />
　　卻說太宗吩咐各營：「明日依次入城，不許擾亂百姓。若有不遵約束者，罪其本營統領官。」眾軍士得旨。至次日，御駕先發，入白岩城東。達魯揭裡等率眾將、耆老等迎門拜伏。唐將一時入了城。果然好一座城郭：四面皆平磧沃野，惟西路接渤海。城中居民稠密，雞犬相聞。周圍共二百餘里。太宗御駕既入府中，諸將各各參見畢。記書簿官，查得受降戶三萬家，麗兵七萬餘，單只走了大將董世雄。太宗命遼將捉得刺契苾何力者至階下，太宗召何力謂之曰：「此乃日前與公戰，用槊刺公仇人麗三高也，付卿自殺之。」何力奏曰：「當日交戰，彼不殺臣，臣亦殺他，各為其主故也。此人冒白刃以槊刺臣，知有今日哉？此乃忠勇之士，臣不忍殺也。」太宗是其言，遂赦之。麗三高嚇得三魂已去七八分，聽得赦他，連忙抱頭走出。且看下節分解。<br />
<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
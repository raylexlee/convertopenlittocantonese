<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第四十二回　單雄信割袍斷義　尉遲恭剗馬輸忠</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十二回</br>　　單雄信割袍斷義　尉遲恭剗馬輸忠</font></h4>
			　　是時世勣一騎望見，認得戰秦王者乃單雄信也。大叫曰：「故人休傷吾主！」雄信回頭看時，卻亦認得徐世勣，問曰：「賢兄此來何速？」世勣曰：「吾主被爾所逼，吾聞之，尚嫌來遲，何謂速耶？」雄信笑曰：「汝既道是爾主，我豈無主？今日只知有世充，不知有秦王也。」世勣見雄信其言不讓，恐復追秦王，故欲延之，以待救兵來到。因謂雄信曰：「足下之言差矣。吾與足下舊曾同仕李公，猶如兄弟，親同骨肉。今李公已死，各歸一主。世勣每恨未得其人而事，今唐王四海瞻仰，士卒歸心，其亦天命也。爾鄭主一時草創，動輒稱王，非明正之君，久必為人所擒。足下何不自審，圖善後之計？」雄信怒曰：「眾人逐鹿，未知誰得。偏爾主真王，吾主非天命乎」今日乃國家之事，難以念故人矣。」遂放馬復追。後人有詩斷曰：<br />
　　兵刃交持困厄遭，窮迫未必念同袍。徐公徒有忠貞勸，難遏轟轟欲建勞。<br />
　　此時秦王已走上一望之地，世勣亦勒馬尾其後。忽然山後喊聲大起，王世充知的，自領大隊人馬接應，將秦王圍在垓心。秦王恰慌，勒馬奔上高埠立定。遙望後面征塵兢起，見一員大將，殺氣凌空。引數千鐵騎飛奔來到。單雄信驟馬引槊，直趨世民，槊未及落，來將大喊一聲，如空中起個霹靂，躍馬舉槊橫刺雄信於馬下。鄭軍齊出，救了回去。秦王見是敬德，叫曰：「將軍救我！」敬德曰：「鄭兵勢大，主公可隨吾而出。」秦王即勒馬下坡。敬德翼護秦王，殺出隘口。迎頭遇四員大將攔住：趙勝、鍾雄、孫彪、李達。敬德保定秦王，力戰四將，並無懼怯，衝開重圍。鍾雄、孫彪趕來。敬德帥騎還戰，立誅二將，殺死鄭兵無數。世充驅兵四出。李世勣斷後，且戰且走。出得榆窠，唐將屈突通、殷開山、段志賢引大軍繼至，衝入鄭陣中，世充大敗。將近黃昏，兩邊各自收兵歸寨。次日，秦王升帳，大小眾將與秦王稱賀。秦王召進敬德曰：「昨日被賊將所窘，不遇公來，到幾不與君相見也。往常疑公有他志，如今足明公之真心也。」敬德頓首曰：「一者主公之洪福，使致賊將不能相傷；二者將報密室之重贈。」世民曰：「賞勞吾與諸將賞（常）有，公何相報之速也！」自是敬德寵遇日隆。秦王又慰世勣曰：「且前正因不從公言，致諸將驚慮。久後之事，公當專諫也。」世勣曰：「望大王願以此為終身之戒。」秦王深然之。<br />
　　卻說王世充敗入羊角城，聚集眾人議曰：「朕縱橫天下，未嘗挫刃。今被世民屢折吾鋒。吾今會集虎牢之眾，與唐軍決一死戰。」吩咐三軍剋日就起。楊振興曰：「唐軍勢重。又兼李靖、房玄齡計謀百出，尉遲敬德、屈突通勇不可當。以臣愚見，莫若深溝高壑，堅壁不出。著人送虎牢糧草入洛陽，以為軍需，與彼孔持日久，彼軍決疲乏，那時主公以逸待勞，再約夏國人馬來到，令兵攻擊，此必勝之道矣。若主公不以臣言，空壁而往，倘戰有不勝，四面皆敵國。主公將何以適從乎？」世充沉吟不決。李光儀曰：「主公如不具師與唐兵決戰，唐兵知鄭怯敵也。羊角城倘不能守，主公將何依乎？為今之計，正在統兵急與之戰。如勝，則世民必退矣。如不勝，歸守洛陽，以為根本，調取各處人馬，救援亦可接次而來。又兼唐軍久次自疲，我軍乘其敝而攻之，似有可勝之機也。主公再延不戰，而欲作株守計，不亦誤乎！」世充曰：「光儀之言，正合吾意。」即下令各營，進發人馬，前臨谷水而陣。先撥趙勝、李達二將督三大樓舡於谷水，伺候接應。何惠、羅質領飛騎一萬，往來於岸上巡哨。<br />
　　是時秦王軍中聽的世充二十萬精兵前來，諸謀士入見秦王曰：「鄭兵勢大，未可以歲月破之。今士卒疲弊思歸，各出怨言。不如暫且息爭講好，班師旋國，再作計議也。」世民曰：「以吾料之，賊勢窘促矣。今以人馬傾國而來，意在希圖一戰，較量勝負。若勝則彼軍齊心；若敗必奔還洛陽，為堅守之計。爾諸將正宜各勵乃志，鼓勇而前。若破之後，彼再不敢復出矣。取功名富貴，在此一舉，何乃自生退心，而挫吾之銳氣？」尉遲敬德一班戰將齊聲曰：「願隨大王破賊。不敢後矣！」於是秦王下令調撥應有馬軍，當先衝陣。分五路攻谷水：中一路，世民自引兵；左一路，殷開山、段志賢；左二路，丘行恭、錢九隴；右一路，尉遲敬德；右二路，屈突通。每一路各二萬人馬。世民分撥已定，眾將平踏前望谷水進發。趙進、李達在樓舡上，見五路軍馬來到，諸軍各有懼色。李達曰：「爾眾人不必驚擾。唐軍雖眾，不知吾之虛實。正好乘其驟至，出兵攻之。」遂牽馬下舡，飛奔岸邊上馬，引數百人殺入錢九隴軍中去了。何惠見唐軍來到，李達爭先而鬥，在舡上令眾軍哨鼓吶喊，以助其威。錢九隴與李達岸上交鋒，未分勝敗。唐軍各路掩至，鄭軍不能抵擋。李達翻身殺向上流，錢九隴一箭已到，射死於水中。丘行恭見九隴勝了初陣，驅兵掩殺，鄭兵死落於水中者不計其數。趙勝、何惠見勢不利，只得死戰，奪圍逃走。世充聽得世民殺至谷水，自引大隊軍前來接應。正見唐軍圍住，兵在危急中。李光儀、張老虎兩枝兵當先衝入。尉遲敬德驟馬舞鞭，直取二將，軍器並舉，三將攪在一團廝殺。敬德戰得性急，大喝一聲，鞭稍已落，打中李光儀左臂，負痛而走。張老虎力戰住敬德，鄭兵四下箭如飛蝗。中軍秦王大隊來到，下令曰：「今番擒得世充者，授以上爵。」唐將得令，各奮力向前。敬德拋了別將，徑來尋世充。早有楊振興、屈突寧保定，向東北走。敬德揮動三軍，鼓噪前進。鄭將曾球阻住一陣，敬德舉鞭打落馬下，殺出水口，與世民軍相合。世充已見勢敗，不敢再復羊角城，與諸將急走入洛陽，堅閉不出，秦王聽的世充遠遁，亦收軍紮於谷水。<br />
　　此一回鄭兵三停折去二停，掠得糧草、輜重無算，樓舡、軍器不計其數。秦王曰：「谷水之戰，世充膽已落矣。今復走入洛陽，正如樊籠之鳥，無能為矣。可乘勝兵圍之。不出半個月，劇賊之首可到也。」李靖曰：「時不再來，機不可失。大王速宜進兵。世充自不暇為謀。」秦王下令，率諸將直抵城下圍之。殷開山督眾攻打東門，段志賢打南門，丘行恭催打西門，錢九隴催打北門。四面金鼓振天，火炮、火箭、雲梯各項俱齊，攻打城內。王世充集諸將商議，謂振興曰：「悔不用公言，致受此困。於今唐軍臨城，內無儲積，外無救援。如之奈何？」振興曰：「唐軍圍城，且理論出戰應敵之策。不必追悔前事。請一面遣使往虎牢，作急出兵，運糧入城，一面往夏國求救應。主公親督諸將，於各門往來巡守。料唐兵深入吾地，亦慮後兵襲之。不久自當退也。」世充從其言，遣侍郎段達為使，逕往夏國求救，連發文書三通，星夜前去。一面遣人會王玄應人馬。<br />
　　卻說世民，親督諸將攻城，一連攻了十數日，不能克。<br />
　　城上守禦甚嚴，擂下火炮木石之類，唐軍被傷者甚眾，將士皆疲弊。又聞世充約夏國竇建德各處兵來救，各懷內懼思歸。總管劉弘基入見秦王曰：「世充恃壕塹堅完，嬰城固守，吾軍深入險地，疲弊終日，非萬全之策。又聽的各處兵集，實有可慮。主公且班師，養銳儲積，另作後圖，少慰思歸之眾也。」世民曰：「東方諸州已望風歸降，惟洛陽孤城，勢不能久。今功在垂成，奈何棄之？」乃下令軍中曰：「敢有再言班師者斬。」自是眾將乃不敢復言思。朝廷遣使至秦王軍中，召世民還，有國事商議。秦王恐將士離心，即遣封德彝入朝覆命。且看下節分解。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
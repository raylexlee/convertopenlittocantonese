<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第十一回　李世民大破薛舉　屈突通勢盡歸唐</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十一回</br>　　李世民大破薛舉　屈突通勢盡歸唐</font></h4>
			　　起隋恭帝義寧二年，止隋恭帝皇泰元年。首尾二年事實。按《唐書》實史節目。<br />
<br />
　　卻說李淵集諸僚佐於中殿，立代王侑為皇帝，尊帝為太上皇，淵自為大丞相，封唐王。以建成為唐王世子，封世民為秦公，元吉為齊公。追諡其大父為景王，考為元王，夫人竇氏為穆妃。改武德殿為丞相府，令置丞相府官屬。以裴寂為長史。遣使齎敕至潼關，以劉文靜為司馬。時潘仁使李綱朝見，淵愛其文學，即留之以為丞相府司錄，專掌選任之事。又以竇威為司錄參軍，使定禮儀。其餘將佐，各隨才授任，皆得允當。淵得長安之後，以甲士勞疲，悉傾府庫之藏，分賜有功者。不一日，藏庫支盡，國用不足。光祿大夫劉世龍獻策曰：「今集聚義兵不下數十萬，並在京師。柴蘇貴而布帛賤，請伐苑中及六街樹木為柴，以換布帛，可預備資國用，補繼其乏。」淵從之。果是一月間，府庫所藏得數萬匹。<br />
　　唐王淵自仗其眾情協從，遂有一匡天下之志。使臣報：「李密奉表自陳，欲引兵會京師，以尋舊盟。阻於王世充之兵，故不能進達。」唐王怒曰：「李密野子狼心，屢失盟約，今日知我已入長安，無辭抵諱，故以尺牘來邀我耶？」即遣世民引大軍二萬攻洛口，責其寇東都罪咎而討之。裴寂諫曰：「李密鎮守洛口，兵精糧足，壁壘深固。近聞新誅翟讓，奪其權柄，號令眾人，悉皆懼伏。部下王伯當、徐世勣等，足智多謀，非一日之兵而能拔也。目下薛舉遣其子仁杲寇扶風，襲破守臣唐弼，悉並其軍，炎勢益張，眾號三十萬，欲窺謀京師之意。主公正宜遣使往旌之，使安其位，我得西向與群雄放對，庶無後憂。不然，舍門庭之寇而徵不得利之國，未有能濟者矣。」唐王深然其諫，即遣使命，逕來洛口，旌贈李密，重加賞勞。密得唐王優賜，自以為無敵於天下，更不圖入長安之盟。<br />
　　卻說邊廷報入京師：「見得薛仁杲引精兵三十萬寇取長安。」使臣呈上唐王。唐王淵遣世民領兵十萬，前來徵討，以殷開山、史大奈副之。世民辭了唐王，引兵於教場中操演。次日，與諸將拔寨離京師地方。軍馬槍刀整備，盔甲鮮明，迤邐望扶風進發。時值秋末冬初，朔風兢起，北雁南飛，動徵人遠塞之悲，感閨婦重門之恨。後人錄《徵婦怨》一首，單闡征夫之情。其詞云：九月匈奴殺邊將，漢軍全沒遼水上。萬里無人受白骨，家家城下招魂葬。婦人依倚子與夫，同居貧賤心亦舒。夫死戰場子在腹，妾身雖存如畫燭！世民兵屯紮雁坡，離扶風不遠。<br />
　　且說薛舉正與東道行軍元帥羅睺部將丘志榮、王欽等在軍中商議入京師之計，忽聽得哨軍報：「唐王遣世民領大軍十萬來到。」薛舉聽得，問於部下：「何以迎敵唐軍？」其子仁杲曰：「先發制人，後發制於人。世民大軍遠來，眾必疲乏。若縱兵而擊之，全勝之道也。」王欽曰：「唐王初入長安，號令嚴肅，聽得我有窺京師之舉，彼今挾天子令而來徵討，且世民兵馬精盛，其鋒不可當。只深溝高壘，以挫其銳。攻守異勢，必獲兩全。」羅睺亦請從王欽所議，薛舉從之，即下令軍中繕守城壘，整備器具，遂按兵不出。人報知世民：「薛舉增築城壕，堅壁固守。」世民聽得，沉思半晌，下令將佐，整師直趨天水。殷開山進曰：「今公子大軍至此，離扶風止曾二十里。又不促軍進攻，而下令趨天水，非所以示眾。」世民曰：「這賊堅營高壘，欲以老吾軍也。攻之正墜其計。薛舉大眾在此，其巢穴虛失。我軍直指天水，人懷內懼，必出兵救戰。我將軍馬埋伏前後，舉炮為號，破之必矣。」開山等深服其議。扶風薛舉第（等）二日間不見唐兵進圍，令人去打探唐軍消息，人回報：「世民大兵直趨天水郡，止留下個空營。」薛舉大驚曰：「天水有失，我等皆被虜耳！」即縱兵出扶風，倍道追襲世民。薛舉軍未離數里，忽山坡後金鼓齊鳴，旌旗展出，一將橫槍躍馬，乃殷開山也，大叫：「薛舉！今日中吾之計，尚不下馬納降！」薛舉背後一將湧出，乃其子仁杲也，大罵：「唐將休走！」捻手中槍，直取殷開山。二人鬥上二十合，不分勝負。忽薛舉陣後軍士先散，史大奈引一支軍從背擊之。仁杲不敢戀敵，殺開中陣，望天水而走。王欽、羅睺等各混戰殺出。兩下喊聲連天，唐兵四路夾攻。世民自整後隊掩殺，大破之，直追至隴坻而還，襲了扶風郡，殺死其眾，屍首堆積，得其輜重二十車。世民曰：「薛舉走入天水，若緩其攻，彼得整集而拒我兵。諸君可乘銳氣而取之，不可失也！」眾人得令，各奮力進兵，圍了天水郡，水洩不通。城下裝起雲梯，火炮之具悉備。<br />
　　薛舉城中大懼，問其群臣曰：「今唐軍攻城，急切欲戰不可，欲降無辭。自古天子有降事乎？」黃門侍郎褚亮曰：「昔者趙佗以南粵歸漢；劉禪亦仕晉；近世蕭琮，其家得存。轉禍為福，自古有之。」薛舉默然。衛尉卿郝瑗趨進曰：「陛下失問，褚亮之言又何悖也！昔高祖屢經奔敗後，九里山一戰成功；蜀先主厄於當陽，亟亡妻子，卒就大業。夫戰固有勝負，陛下奈何以一戰不利，遽為亡國之計乎？」舉亦悔之曰：「聊以此試君等耳。」乃厚賞瑗，引為謀士。瑗請連師梁師都，遣人厚賂突厥，合從東向，舉從之，即遣使命，以厚禮往突厥。突厥得其貨物，遂許出兵一萬，寇京師之三輔；梁師都亦部兵來救天水之圍。三輔告急，文書報入京師，唐王聽得，與裴寂議曰：「突厥兵出三輔，世民徵薛舉未回，誰可引兵御三輔？」寂曰：「薛舉深寇，公子圍之徒費糧料。不若下敕，令撤兵會潼關劉文靜軍，以扼突厥之後，三輔圍不救自解矣。」唐王依其計，即遣使人齎敕，至天水郡，會知世民。使者領敕，逕到天水，來見世民。世民得敕，與將佐商議。殷開山曰：「天水城堅，一時攻打未下。近聽得梁師都兵來救應。我軍糧食不夠支半月，正宜乘此機退入潼關，養威積銳，以待時勢。」世民從之，即將大小三軍分作前後隊，緩緩退師。眾軍拔寨，離了天水，直趨潼關。城中聽得世民大軍撤圍而去，報知薛舉。薛舉知得突厥兵出長安之故，世民方且回軍，即下令縱兵襲擊唐軍。郝瑗曰：「世民善能用兵，彼今啟行，必分前後而退，使大軍作後。若追之，正中其計矣。」薛舉即止其兵不追。<br />
　　且說世民軍退天水，迤邐望河東進發，離蒲坂五十里屯紮。差人持書往潼關，約會劉文靜軍。候騎報入潼關來，文靜與段志賢等曰：「今久御潼關，屈突通未下。主公手敕出兵，會世民。河東堯君素善撫其下，吏民為之死守，倘軍一離，首尾受敵，可不兩失其利也？」志賢曰：「桑顯和窮促，屈突通勢怯。可以堅兵壓之，彼不戰自亂矣。」文靜然之，即自選精健，與志賢分前後隊，馳趨屈突通寨壁。顯和軍士屢困，皆棄壁而逃。文靜、志賢夾攻而入，顯和大敗，退保潼關。文靜縱兵圍之。通勢益蹙，部下軍士無鬥志者，或說通降。通泣曰：「吾歷事兩主，恩顧甚厚。食人之祿而違其難，吾不為也！」每自摩其頸曰：「要當為國家受一刀。」勞勉將士，未嘗不流涕。人亦以此懷之。忽候騎報云：「長安失守，而突厥兵寇三輔，唐王恐將軍尾出河東，結納突厥，將君之妻子盡監下。」通聞知大驚曰：「君上遭虜，妻子被囚，負職極矣！更何面目再見天子乎！」言罷，捶胸而哭。次日，乃留顯和鎮潼關，自引兵東出，將趨洛陽，以會勤王之兵。突通已離潼關，顯和勢不利，與通子壽即以城降文靜。文靜大喜，重用之。顯和曰：「主將去不遠，某當追及，勸彼來降。」文靜即遣竇珍等與顯和追之。二人引精騎五百，趕至稠桑，將及突通。突通見後面追兵來近，即結陣自固。竇琮遣通之子屈突壽前往諭之。壽一馬近前曰：「潼關士卒離心，顯和率眾歸降。今長安破殘，大人孤軍更將何往？不如順唐，可保善後之計。」通罵曰：「此賊背違大義，負失潼關，罪弗容誅！今日反來誘我。昔與汝為父子，今與汝為仇讎！」言罷，命左右放箭射之，壽勒馬望後而退。顯和謂突通眾曰：「京城破陷，汝輩皆關中人，家屬盡在長安。唐王寬洪，待之如舊。若等即降，父母妻子猶且可保。突通今已勢促，更復隨之，亡無日矣。」眾人聽說，面面相覷，皆倒戈釋仗而降。通知其不免，下馬望東南再拜，號哭曰：「臣力屈至此，不能為主固守封疆，非敢負國。」唐軍一齊並上，捉了屈突通，回見劉文靜。文靜令甲士將屈突通收固檻車，遣人解赴長安，來見唐王。<br />
　　卻說唐王每日只是調遣各部，分徇州郡、河池。太守蕭瑀以郡降唐。唐王以瑀為禮部尚書，封宋國公。時榆林、靈武、平涼、安定、漢陽諸郡，相繼來降。李孝恭、張道源招撫山南、山東諸州，皆下之。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
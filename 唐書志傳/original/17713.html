<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第五十七回　玄武門秦王射建成　臨湖殿敬德誅元吉</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十七回</br>　　玄武門秦王射建成　臨湖殿敬德誅元吉</font></h4>
			　　卻說秦府僚佐長孫無忌、尉遲敬德等聞此消息，入告知秦王曰：「元吉出師，欲因其兵作亂。願大王先事圖之。」世民歎曰：「骨肉相殘，古今大惡。吾誠知禍在旦夕，欲待其事發，然後以義討之，不亦可乎？」敬德曰：「人情誰不貪生怕死？今眾人誓死從王，乃天授也。大王不用敬德之言，敬德將竄身草澤，不敢留於大王左右，交手受戮也。」無忌曰：「不從敬德之言，無忌亦當相辭而去。不能服事大王矣。」世民曰：「寡人之謀，未可全棄。公等再思之。」敬德曰：「處事有疑，非智；臨難不決，非勇。大王素所蓄養勇士八百餘人，今悉入宮，披甲執刀矣。事勢已成，大王安能穩坐乎？」世民懷疑，復訪之府僚。府僚皆曰：「齊王凶戾，終不肯事其兄。嘗謂其護軍薛實曰：『但除秦王，取東宮如反掌耳。』今彼與太子謀亂未成，已有害太子之心，足見齊王亂心無厭，何所不至。若使二人得志，天下非復唐有。大王以舜為何如人？」世民曰：「舜乃聖人也。」眾曰：「昔舜之弟象欲謀殺兄，使舜穿井。舜既入，瞽瞍令人下土寒井，舜乃從井孔旁而出。象見其謀未成，又使舜上涂倉廩。舜既上，瞽瞍從下焚廩。舜乃以兩笠自捍而下得免。使舜當時穿井而不出，涂廩而不下，則舜為井中之泥、廩上之灰耳，安能澤被天下，法垂後世乎？是以小杖則受，大杖則走。蓋所存者大也。」<br />
　　世民見眾議懇切，乃命卜其吉凶。忽幕僚張公謹自外來見之，取龜殼投於地曰：「凡卜所以決疑。今事在不疑，何用卜哉！使卜而不吉，其可已乎？」世民意乃決。司天台官傅奕密奏：「太白再經天見於秦分，應秦王當有天下。」時武德九年夏六月也。次日，秦王入奏建成元吉淫亂後宮，且曰：「二人專欲殺臣，以為世充、建德復仇，使臣雖死亦恥見諸賊於地下。」言罷，伏而慟哭。高祖驚曰：「朕不知太子欲危社稷。明日當鞠問。汝宜早入證之。」世民乃退出府中，與長孫無忌等相議。無忌曰：「先發者制人，大王隨集甲士預備，以防不測。」世民即召程知節、秦叔寶、尉遲敬德部甲士埋伏於玄武門，候有動靜即出。程知節等各領諾去了。<br />
　　卻說高祖欲鞠太子，消息聞入宮中。張婕好遣人告知建成。建成驚懼，召元吉謀之曰：「事已亟矣！秦王令部下假以討我等為名，實欲奪關中而僭帝位。吾今令薛萬徹監兵自守，不入朝，以觀形勢。爾為何為？」元吉曰：「兵備已嚴，當俱入朝，自問消息。世民之眾如順者，太子以言撫之，而納為心腹；如不順者，即殺之以警其餘。如此則人心恐懼，而不與敵，則天下自定矣。」建成從之，乃俱入至臨湖殿。只聽闕下搖旗吶喊，兵甲之聲達於內外。建成見勢頭不好，勒回馬便走。秦王拈弓在手，望後追趕，一矢射中，建成墜馬，即殺之於禁宮。死年三十八歲。秦王復追元吉。元吉走上數步，將取弓回矢射之，忽掖門邊一將怒氣沖天，咬牙切齒，乃尉遲敬德也，元吉見他來的勢惡，復抽身而走。敬德大呼，挽弓射之，元吉墜馬，敬德近前梟下首級。死年二十四歲。<br />
　　是時，東宮、齊府將帥薛萬徹等，聽得宮中廝殺，率眾大至，攻玄武門。秦叔寶、程知節引騎兵衝突而入，與建成甲士鏖戰不止，宮中震動，死及無辜者不計其數。敬德聞宮外喊聲不絕，即將建成、元吉首級從門掖中擲下。薛萬徹眾人見了首級，各散去。世民出臨湖殿，與長孫無忌合兵一處。眾人見誅了建成、元吉，乃拱手稱賀曰：「吾所患者，惟是二人。大王並除之，天下自此定矣。」世民曰：「非吾之能，乃兄弟罪惡貫盈，致諸君贊助之力也。」言未罷，忽有人來報：「皇上方泛舟於海池，聞王誅太子及齊王，驚惶無措，欲自為計。」世民大驚，即使敬德入侍禁衛。<br />
　　敬德乃披甲持矛。直入宮中來。內臣奏知，高祖懼，欲起身避之，敬德至上所奏曰：「太子、齊王作亂，秦王兵已除之矣。恐驚動陛下，遣臣特來宿衛。」高祖心始安，顧謂裴寂等曰：「不圖今日乃見此事。當如之何？」蕭瑀、陳叔達曰：「建成、元吉本欠撥亂之才，又無功於天下，妒秦王功高名重，共為奸謀。今秦王已討而誅之。陛下若處以元良，委以國務，再無事矣。」上曰：「此吾之初心也。」乃召秦王至，慰撫之曰：「朕無遠慮，不能處汝兄弟，致今日而有相殘之禍，所不忍聞。吾今立汝為皇太子。凡軍國庶務，悉委汝處決，然後奏聞。」世民伏地號泣，不能止。高祖再三勉諭之，乃退。<br />
　　司馬溫公曰：立嫡以長禮之正也，然高祖所以有天下皆太宗之功德。太子以庸劣居其右，地嫌隙逼，必不相容。向使高祖有太王之明德，太子有泰伯之賢，太宗有子臧之節，則亂何自而生哉？既不能然，太宗始欲俟其先發，然後應之。如此，則事非獲已，猶為愈也。既而為群下所迫，遂至喋血禁門，推刃同氣，貽譏千古。惜哉！夫創業垂統之君，子孫之所儀刑也。彼中明肅代之傳繼，得非有所指疑以為口實乎？<br />
　　靜軒周先生讀史至此，有感作詩曰：親親恩義總乖違，太子緣何苦執迷？惟識奸貪危社稷，遂忘禍患起宮闈。全謀決策由無忌，梟首監兵有尉遲。掩卷追思前代事，不勝哀感淚沾衣。<br />
　　卻說世民已受東宮之位，即命縱放禁苑鷹犬，罷四方貢獻，聽百官各陳治道。自是政令簡肅，中外大悅。召台司傅奕，謂之曰：「汝前所奏，幾為吾禍。凡有休祥大變，卿宜盡言。勿以前事為戒也。」傅奕頓首稱謝。近臣請收建成、元吉諸子，皆坐誅。世民曰：「二人之惡雖甚，以皇上視之，皆同氣也。豈可盡夷滅之？有傷國體。吾當奏上赦之。」諸將又欲盡誅東宮、齊府左、右百餘人，敬德曰：「為惡者二人，今已誅矣。若又收其支黨，非所以求安也。」世民曰：「敬德之言是也。」即下令東宮、齊府左、右悉赦之不究。由是中外乃安。敬德曰：「建成僚佐，魏徵、王珪最賢，太子可召之共理國事。」世民曰：「公不言，吾幾忘之！」即遣人召魏徵。<br />
　　魏徵來見，世民謂之曰：「汝何為離間我兄弟？」徵舉止自若，對曰：「太子建成早從徵言，必無今日之禍。」太子世民改容謝曰：「卿之忠義，吾所素聞矣。」甚禮重之，引為詹事主簿。取回王珪、韋挺於＊州，皆以為諫議大夫。亦召房玄齡、杜如晦等。自是齊王潛逐出者，悉歸京師。<br />
　　范氏有斷魏徵云：聞之程子，齊桓公殺公子糾，召忽死之。管仲不死，又相桓公以霸。而孔子取之，何載？桓公子糾，皆以公子出奔，子糾未嘗為世子也。桓公先入而得齊，非取諸子糾也。桓公既入而殺子糾。惡則惡矣，然納桓公者齊也。《春秋》書公伐齊納糾，不稱子，不當立者也。齊小白入於齊，以小白繫之齊，當立者也。是以，管仲不得仇桓公，而得以之為君。建成為太子，且兄也。秦王為藩王，又弟也。王、魏受命為東宮之臣，則建成其君也。豈有人殺其君而可北面為之臣乎？以弟殺兄，以藩王殺太子，而奪其位，太宗亦非可事之君矣。食君之祿，而不死其難，朝以為仇，暮以為君，於其不可事而事之，皆有罪焉。臣之事君，如婦之從夫也，其義不可以不明。苟不明於義，而委質於人，雖曰不利吾不信也。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
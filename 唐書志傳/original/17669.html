<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第十二回　王世充金墉大戰　李世民東都解圍</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十二回</br>　　王世充金墉大戰　李世民東都解圍</font></h4>
			　　卻說潼關劉文靜，差使押送屈突通到京師，入見唐王。唐王素知突通名望，下階親攜通手上府堂，賜坐曰：「何相見晚耶？」通泣曰：「遐荒遠臣，不能盡人臣之節，故至此。實為本朝羞焉，敢重明公敬慰！」唐王曰：「隋君不辨賢愚，權柄下移，使忠臣義士疲於外。非君不能守職，時勢如此。將軍足知之矣。淵舉義兵，本欲與豪傑共安王室，非有他志。足下何必固辭？」通見唐王恭謙下士，即離坐拜伏曰：「通好勇匹夫，本無智識。今日情願乞降，同扶後主。」唐王大喜，以通為兵部尚書，賜蔣公兼秦公長史，欲命之往河東招諭堯君素。通慨然請行。唐王再三曉諭：「若見君素，可以溫言慰之，慎勿挾取，以失其義。」通即辭卻唐王，引本部兵直抵河東城下，會見世民。二人握手相歡，侍坐終日，各訴平生。通具言唐尊遣諭君素之事。世民曰：「堯君素烈士也，恐不見從。」通曰：「吾自有言語勸之。」<br />
　　次日，突通撤去從人，單騎一馬，立於城下高叫，守城軍報入河東府。堯君素親登城上，看見屈突通，遙問之曰：「將軍臨行曾道甚來？彼時令我守此城而拒蒲坂，今日自屈膝於唐，以來相見，其顏何厚？」君素言罷，歔欷不自勝。通亦泣下沾衿，因謂君素曰：「本共為隋臣，今我失職，自知負罪。然事如此，君當早降。」君素曰：「公為國大臣，主上委公以關中，代王付公以社稷，奈何負國生降，更為人作說客耶？且公所乘馬，代王所賜也，公何面目乘之？」通曰：「非即遽降，然相持日久，兵散糧竭，勢力已屈耳。」君素曰：「你力屈而降，我力猶未屈，何用多言！」通見君素志堅，不可以說詞動，懷慚而退見世民曰：「君素誠如公子之言，志難奪也。」遇（適）唐王手敕，召劉文靜取弘農，命世民略河東旁縣。世民得令旨，即遣屬官招撫各處，自屯紮河東界，上啟報知唐王：「堯君素不從諭旨，堅守其城。候回音定奪。」使人領書，逕進京師朝見唐王，具上世民奏啟。唐王看畢，以示僚佐。曹姜謨曰：「君素死守孤城，焉能逃脫？主公可下命公子，緩用攻打，不出一月，城中糧食無繼，必見降矣。」唐王然之，即遣使命，來復知世民。<br />
　　義寧二年春正月，唐王淵自加殊禮：劍履上殿，贊拜不名。既克長安以後，招諭郡縣，於是東自商洛之處，南盡巴蜀之地，郡縣長吏、盜賊、氏羌，爭遣子弟入見請降。唐王命有司復書許納，日以百數。《綱目》斷曰：唐公以兵取天下，而亦襲近世篡奪之跡，何耶？惟其始焉，名義之不正，故其終焉之弊必至。於此書自為大丞相，自加殊禮，自為相國、唐公，雖欲曲為之說，何可得也？惜哉！<br />
　　卻說東都越王侗，屢被李密所侵，遣大將王慶保，與王世充合兵，進擊李密。哨軍報入洛口，密謂裴仁基曰：「越王盛兵出東都，何以迎敵？」仁基曰：「李世民軍屯河東，以制外叛。唐王自加殊禮，欲起內謀。以我所觀，天下莫有其敵。主公正宜乘部下養銳之兵，進襲東都。越王寡謀懦弱，無能為者。若一夕據之，挾以號令天下，誰敢不從？然後與唐王坐觀勝敗，各奠土宇。培成霸業，在此一舉。古人所謂『機會難再，時不可失』也。君其圖之。」李密深然其計，即遣發大小三軍，出離洛口，令裴仁基守城。自領一班將佐，前抵洛北二十里下營。候騎報知王世充。王世充合東都兵，於平川曠野排開陣勢。李密亦引兵出。兩陣對圓，王世充陣中江期出馬，對陣李密部將孟讓一騎出迎。二將更不打話，金鼓齊鳴，戰上二十餘合，不分勝負。王世充自率驍騎二千，刺斜擊李密中壁，大將軍王慶保率眾從右夾攻，兩下喊聲大振。密中陣先亂，不能抵敵，望後而退。世充驍騎斬壁奮前，無不以十當百，密兵大潰。程咬金、羅士信等，堅陣在後，抵住隋兵，與密走屯鞏北。世充對岸離密陣四十里安營，命諸將各造浮橋渡洛，直抵密營。有造橋成者先進，前後不一。<br />
　　密軍中知之，大驚曰：「隋兵眾盛，驍勇精銳，今造浮橋逼營，我軍首尾受敵。」即下令眾軍移營離鞏北，退保洛口。徐世勣進曰：「王世充不知兵法，是自送死矣。主公何自驚迫？彼造浮橋，使軍一齊並進，我軍恐寡不足以敵眾。今橋未成一半，而軍先渡，前後不一。若使敢戰死士五千，從旁擊之，大軍繼進，王世充自且不保，何況其眾乎？如先示怯，退保洛口，世充知之，縱兵攻圍，則我輩俱為守虜。那時使諸葛復生，亦不能為謀矣。」程咬金曰：「世勣之謀，極審時勢，主公不宜先有退志。」密厲聲曰：「成敗與諸君共之！」即帥敢死士五千餘人，自直抵浮橋，正迎世充兵。密親冒矢石，殺進隋營，五千騎各奮力乘之，隋軍不能當抵，大敗，墜溺洛水死者數萬人。程咬金、孟讓等引兵攻入，隋兵失利，拋戈請降者不計其數。程咬金逕入隋陣，正遇王世充，交馬數合，不防王慶保一箭射來，中咬金馬膛，其馬負痛，將咬金跌落在地。得孟讓一騎近前，救了咬金，殺散隋兵。<br />
　　世充不敢戀戰，與孟讓領殘軍望洛北而走，又遇密，鏖戰一陣，折軍大半，走屯合嘉城。密曰：「世充窮迫，不宜再長寇仇，可進兵攻之。」徐世勣曰：「金墉城壕塹堅固，糧食豐足，宜先取之。世充死虜矣，不足患也。密從勣言，即乘勝進據金墉城，擁兵二十萬，陳於北邙南上春門。越王侗聽的世充兵敗，密乘勝進逼上春門，使段達、韋津二人部兵四萬拒之。段達、韋津引兵前抵上春門，遠望見密兵旌旗嚴整，士卒驍果，戰具、軍器悉備。達不敢近敵，返兵逃走。密縱兵乘之，裴行儼一騎尾其後。韋津勒住馬來抵行儼。二將交鋒數合，被行儼一槍刺死馬下，隋軍大敗。段達走入城中，堅守不出。李密令眾圍繞攻打。城中乏食，越王侗謀於臣下曰：「密兵困城緊急，糧食不繼，奈何？」大將軍蔡升曰：「長安侑王與唐公擁精兵數十萬，宜差使命求救，彼必有應。救兵一至，密圍自當解矣。」越王從其議，遂遣使出城，連夜詣京奏知侑王。<br />
　　且說長安侑王升殿，使臣奏：「金墉城李密攻圍東都急切，越王遣使來求救應。」侑王聞奏，與唐王淵商議。唐王曰：「主上在慮，臣調眾將救之，其圍自退。」侑王敕下唐王分救東都。唐王即遣世子建成會秦公世民，帥兵五萬救東都。以曹姜謨副之。建成率大軍離了京師，迤邐望東都進發，遣使會世民兵。世民令屈突通鎮守河東界，自引本部兵來與建成取齊。建成軍正行間，忽前面紅旗映日，征塵兢起，探馬回報，乃秦公世民兵到。建成看見世民隊伍分明，號令整齊，部下謀臣、勇士左右相隨，心中甚有不足之意。令人迎接世民入中軍。世民下馬入見建成畢，世民曰：「奉命退李密之圍，緣彼與大人舊同盟約，先修書一封，令人送去。密若不從，然後縱兵廝殺未遲。」建成從之，遂傳檄三寨，按兵休動，差人齎書以達李密。<br />
　　卻說李密在中軍，與眾將商議取東都之策，人報：「東都越王求救於京師，唐王遣世子建成引兵來解東都之圍，令人有書到。」密發緘而觀之，則建成之書也。書曰：<br />
　　建成再拜，奉書於叔父李麾下：近日東都受圍，越王書詣長安取救。唐王遣建成、世民來解其困。尊叔以四境為心，中國耗弱，兵戈苦於蒼生，金帛竭於戰士。雖念舊盟，撤師解圍，拯救黎民，奠安社稷，亦不失同宗之好。如不然，建成職在專兵，寧肯罷退。願尊叔垂察焉。<br />
　　密看畢大怒曰：「汝父尚且推尊，建成何等之人，敢以書來勸我！中間寓譏諷之語。可斬來人，先出兵與建成放對，然後攻城。」徐世勣亟進曰：「主公息怒。建成引兵遠來救援，先禮後兵故也。主公亦用回書以溫慰之，然後撤圍，引回洛口，另作良圖。」密沉聽（呤）半晌，只得依世勣之言，作回書，令來人送回以見建成，即下令班師還洛口。建成與世民在軍中探候李密回音，人報：「差使已回。」建成召入，使者呈上書札，言密退兵，已還洛口。建成得書大悅，曰：「不費張弓只箭，而退李密十萬之眾，足為諸侯威望也。」世民遂復遣使入東都，會知越王。越王在城中，聽得建成救兵來到，密軍解圍退去，與眾臣議召建成入會。忽人報：「建成遣使奏知越王，屯兵離城二十里地，以候手敕到，方敢入。」越王即命中使章琦出城迎接建成、世民。建成將大兵屯在城下，與世民輕騎入城，來見越王，拜伏於階下。越王親下階獎勞之，賜坐階側。越王視世民，龍行虎步，有帝王相，深禮重之。即於便殿設宴款待。酒罷，眾臣各退。<br />
　　次日，建成入，謝辭越王。越王令臣送出城外。建成下令大小三軍拔寨，離了東都回長安不題。越王退謂其臣曰：「世民英才暢發，值干戈鼎沸之秋，非此人孰能安耶？」蔡升奏曰：「今隋室陵夷，海宇顛覆，有能建功立業者，足為霸王。殿下承祖宗正運，攬納英雄，廣儲深蓄，以肇餘光，正在此時，何以他人為望，自抑其志？且大駕在江都，殿下宜奉表陳奏。見得李密屢有窺侵東都之勢，用詔會天下勤王之兵，俱集東都，候之聖駕。若兵一集，那時移檄傳告，曉以大義，民思隋澤未泯者，一舉而可復也。」越王從其策，即遣使命，詣江都奏知煬帝，以圖後舉。畢竟看下節如何分解？<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
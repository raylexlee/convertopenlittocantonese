<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第六十七回　唐太宗避暑九成宮　張公瑾哀聞辰日哭</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六十七回</br>　　唐太宗避暑九成宮　張公瑾哀聞辰日哭</font></h4>
			　　一日，上謂侍臣曰：「朕有二喜一懼：比年豐熟，斗粟三錢，一喜也；北虜降服，邊廷無事，二喜也；遇治安則驕侈易生，驕侈則危亡立至，此一懼也。」群臣曰：「陛下安不忘危，社稷之幸也！」忽房玄齡奏：「閱視府甲兵，芒鋒耀目，勝過隋朝。」太宗曰：「甲兵武備，誠不可闕。公等以遠勝隋世。煬帝甲兵，豈不足耶？卒亡天下。若公等盡力輔治，使百姓安寧，此乃朕之甲兵也。」<br />
　　一日，太宗與衛騎遊獵於後苑，眾人於紫薇花下趕起一兔。上見之，親架弓逐之。長孫無忌在後諫曰：「射獵較力，秦府之事也。今天命陛下為華夷父母，乃不思享國長久之計，奈何自輕為武人之能哉？」太宗又將逐鹿，無忌固諫乃罷。次日會朝，上憶無忌之言，問公卿以享國長久之計，蕭瑀對曰：「三代封建而長久，秦孤立而速亡。陛下比者既立太子，餘王須使領藩鎮之任，正今日之急務也。」上以為然，令群臣議之。魏徵曰：「京畿稅少，多資畿外。若盡以封建，經費頓闕。又燕、秦、趙、代俱帶外夷，若有警急取兵，內地難以齊赴，甚非長計也。」李百藥以為：「勳戚子孫，皆有人民、社稷之寄，易世之後，驕淫自恣，攻戰相殘，害民尤深。不若令之迭居，母使外封也。」顏師古曰：「不若分王宗子出外，勿令過大邑，兼以州縣雜錯而居，互相維持，足扶京室。陛下再為設置官僚，皆令省司選用。法令之外，不得擅作威刑。朝貢禮儀，立成一定之制。此萬代無虞也。」太宗大悅，乃從師古之策。詔宗室有功績、賢良者，作藩鎮，部遺其子孫。令所司明條例，定等級高下以奏。不數日中，申詳開定制上聞，王封由是大定焉。<br />
　　忽有司以當決死刑上奏，帝謂侍臣曰：「朕以死刑至重，故詔令三覆檢察，蓋欲思之詳熟也。而有司須臾之間，即謂三覆已訖。又斷獄者，惟據律文擬罪，雖情在可憐，而不敢違法。其間豈能盡無冤乎？古者刑人，君為之罷樂減膳。朕雖庭無常設之樂，亦不常食酒肉，但未曾著為令耳。今制：決死辦者，二日間，國中五覆奏；下諸州者，三覆奏。行刑之日，尚食不得進酒肉，內教坊及太常不得舉樂，皆令其居門下，覆視罪囚，有據法當死而情可憐者，錄狀以聞。」由是全活甚眾。<br />
　　靜軒周先生有詩贊曰：罪當抵死復能全，一旦雲開見日天。是處囹圄荊棘滿，太宗君德絕無冤。<br />
　　他日太宗與侍臣論獄，魏徵曰：「煬帝時常有盜發。捕得之，拷訊服罪者，二千餘人，悉令斬之。時大理丞張元濟，尋其狀察之，惟五人嘗為盜，餘皆平民。元濟當時終不敢執奏，盡被殺之。」太宗曰：「豈惟煬帝無道，其臣亦不盡忠君。臣如此，何得不亡？公等宜戒之。」又嘗謂執政曰：「朕嘗恐因喜怒妄行賞罰。故欲公等極諫。公等有不是處，亦宜受人諫，不可以己之所欲惡人而違其言。苟自不能受諫，安能諫人？」玄齡等拜旨曰：「謹佩聖諭。」<br />
　　時邊臣呈奏：「康國部落蕃滋，欲求內附。乞上裁處。」帝與侍臣議曰：「前代帝王，好招來絕域，以求服遠之名，無益於用，反成糜弊百姓。今奏康國內附，倘有急難，於義不得不救。其地又遠，師行萬里，豈不疲勞？勞百姓以取虛名，朕不為也。」下詔不受，顧謂魏徵曰：「治國如治病。病雖愈，尤宜調護。倘輕自放縱，病復作，則不可救矣。今中國幸安，四夷俱服，誠自古所希。然朕日慎一日，惟懼不終。故欲日聞卿輩諫爭也。」魏徵曰：「內外太平，臣不以為喜。惟喜陛下安居思危耳。」太宗復問之曰：「比者群臣皆以封禪為帝王盛事，朕意以為不然。若天下遂安，家給人足，雖不封禪亦何傷乎？昔秦始皇封禪，而漢文帝不封禪。後世未有議文帝不及始皇。且祀天掃地而祭，何必登泰山之巔，封數尺之土，然後可以展其誠敬乎？及群臣請不止，朕將從之，獨卿以為不可。卿試言何為不可？」徵對曰：「陛下功高德厚，中國安寧，四夷賓服。年穀歲豐，祥瑞疊見。是六者，陛下皆有之。然戶口未復，倉廩尚虛，車駕東巡，供頓勞費。又伊、洛以東，從事久廢，灌莽極目。陛下車駕啟行，遠夷君長皆當扈從，此乃引戎狄入腹中，而示之以虛弱也。尚賞齎不繼，見有遠人之望，費用連年，深致百姓之勞。崇虛名而受實患。此臣所以為不可也。」太宗深然之。會有司奏：「河南、北大水。」封禪事遂息。明年，群臣復以為請。帝有幸九成宮避暑之命，乃止。<br />
　　其時太宗鑾駕準備起行，文武各伺候隨駕。監察御史馬周上疏諫曰：「大安宮在長安城西，制度卑小，而車駕獨為避暑之行，是太上皇留暑中，而陛下居涼處也。清溫之禮，臣竊有所未安。然且太上皇春秋已高，陛下宜朝夕視膳。今九成宮去京城三百餘里，太上皇或時思念陛下，陛下何以赴之？今陛下行計已成，不可復止。願速示返，期以解眾惑，仍逐增大安宮，以稱中外之望。」馬周疏上，而太宗儀從已在途矣。既幸九成宮，來五十日，復回車駕。會朝廷將長樂公主出嫁長孫衝。上降敕有司，資送公主之物，倍過於永嘉長公主。魏徵諫曰：「昔漢明帝欲封皇子，曰：『我子豈得與先帝子比？』令如楚淮王一半地方封之。今奈何資送公主反倍於長主乎？」太宗薄怒曰：「卿且退，容吾思之。」乃入宮中，以魏徵言告於皇后長孫氏。後歎曰：「妾素聞陛下稱重魏徵，妾不知其故。今觀其所言，皆引義禮以抑人主之私情，乃知真社稷之臣也。陛下當納其諫。」帝依後言，乃復敕有司，照常例送之。後因遣中使厚賜魏徵，且語之曰：「聞公正直，今乃見之。願公常秉此心，勿轉移也。」使者領命，齎賜物徑至魏徵府中，諭以皇后來意。魏徵不敢辭，拜而受之。<br />
　　一日，太宗罷朝，退入宮中。長孫皇后接見，上怒猶未息，對後曰：「遇有機會，必須殺此田舍翁。」後問曰：「田舍翁為誰？」上曰：「可恨魏徵，朕有所為，彼每當朝廷辱我，故將殺之。」後聞之退，具朝服進曰：「妾聞天下之安，由主明而臣直。今魏徵忠直，由陛下之明故也。妾敢不賀！」上大悅。次日視朝，中書省奏：「鄒公張公瑾卒。」太宗聞奏，為之慟曰：「國事倥傯，賢臣相繼而喪。孤何以望哉？」因命有司：「即整備鸞駕，朕將親臨公瑾第發哀。」有司奏曰：「今日建辰，曆書忌哭泣之事。陛下宜慎之。」上曰：「君臣猶父子也。情發於哀，安避辰日？」竟命出車駕而哭之。<br />
　　靜軒先生有詩曰：扶植綱常志每堅，君臣情義兩兼全。自來欲效唐虞治，不與賢能假數年。<br />
　　卻說太宗幸九成宮既回，未有賜命。至秋七月夕日，詔宴近臣於冊霽殿。長孫無忌曰：「王珪、魏徵昔日仇讎，不量今日得同此宴也。」上曰：「徵、珪盡心所事，故我用之。然徵每諫我，遇不從，待我與之言，即不應，何也？」魏徵對曰：「臣以事為不是故諫。若陛下不從而臣應之，則事遂施行。故不敢應。」太宗曰：「卿就應而復諫何傷？」徵曰：「昔者舜帝戒群臣曰：『爾無面從，退有後言。』臣心知其非，而口應陛下，乃面從也。豈稷、契事舜之意耶？」上大笑曰：「人言魏徵舉止疏慢，我視之，更覺嫵媚，正謂此耳。」徵起拜謝曰：「陛下納臣所言，故臣得盡其愚。若陛下拒之不受，臣何敢數犯顏色乎？」太宗是之，顧謂王珪曰：「玄齡以下，朕宜悉加品藻。且自謂，與數子何如？」時魏徵、房玄齡、李靖、溫彥博、戴冑等俱在宴。珪乃曰：「孜孜奉國，知無不為，臣不如玄齡；才兼文武，出將入相，臣不如李靖；敷奏詳明，出納唯允，臣不如彥博；處繁治劇，眾務畢舉，臣不如戴冑；恥君不及堯舜，以諫諍為己任，臣不如魏徵。至於激濁揚清，嫉惡好善，臣於數子，亦有微長。」太宗深以為然。眾人亦服其確論。<br />
　　內官行酒至半，上指殿屋謂侍臣曰：「治天下如建此屋。營構既成，莫只改移。苟換一榱，修整一瓦，踐踏動搖，必有所損。若思奇變法度，不守其舊，勞擾實多。」群臣拜伏。是日宴罷，上命小黃門傳燭，送各官出宮。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
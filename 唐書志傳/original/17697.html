<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第四十回　王君廓攻拔轘轅　李世民大戰長堤</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十回</br>　　王君廓攻拔轘轅　李世民大戰長堤</font></h4>
			　　次日世充升帳，正要整點人馬，與世民交鋒，忽轘轅守將張得告急文書來到，世充驚曰：「轘轅東都之咽喉，糧餉聚處。倘有疏失，吾軍無所依矣。」一面遣大將郭士衡部兵一萬，前救轘轅，一面發文書各處起兵相應。楊振興曰：「唐軍知的主公昨日激怒，必俟候我來交戰。彼今人馬鋒芒正盛，未可交兵。少待數日，看聲勢如何。那時出戰未遲。此乃挫其銳氣之策也。」世充曰：「公所見甚當。且多設鹿角嚴立烽火，差人四面巡哨。」遂按兵不動。話分兩頭。<br />
　　卻說王君廓部領人馬，與副將廖平、尋相，幾日與張得交鋒，未見輸贏。因謀於廖平曰：「賊將堅守轘轅，當用何策破之？」平曰：「轘轅城廓堅完，又且精兵數萬，世充以此處為東都之保障，不久必救應人馬來到。我今與公將人馬分作兩處屯扎住。」廖平屯東壁，自屯西崗。一連數日不出戰。守將張得在城中與謀士賀蘭商議曰：「日前唐軍日日在城下會戰，今卻分作二屯，又堅閉不出，何也？」蘭曰：「此必知東郡有消息，故作疑兵之計。近聽得鄭主目下要與唐軍比對。今君廓住紮於此，利在觀望，故此遲延。將軍明日當鼓躁與唐軍交兵，不可任彼遷延。」張得曰：「先生之言是也。」次日，張得部領二萬鐵騎，各帶長弓短弩，平明之際，金鼓大震，殺奔唐營。王君廓此時守營者止有數十騎，知此消息，即遣人約定廖平出兵相應。廖平亦作準備，寨外豎起鹿角寨，不著人守把寨。裡面張弓弩、旗幟，自部領人馬七千，立於高阜處觀望。君廓先遣驍將徐冀引壯騎一千迎敵。正遇鄭將張著，跨馬持槍，直犯唐軍。徐冀驟馬舞大刀，直取張著。二人兵器並舉，戰上十數合。張得一騎殺來，徐冀抵敵不住，撥回馬便走。鄭兵一齊掩殺，唐軍小卻。徐冀走到大營，謂君廓曰：「鄭軍勢猛，將軍可閉上寨門。」君廓曰：「爾可先入，吾自抵住鄭兵。」徐冀引眾皆上敵樓防護，君廓望見前面征塵滿天，知是鄭兵趕到，教盡撥弓弩手出於寨外壕中埋伏，將寨內應有旗幟，盡皆倒偃，金鼓不鳴。君廓獨乘匹馬，手拈長槍，立於寨門之外。張得軍趕到君廓寨前，將及日中，前軍張著見君廓偃旗息鼓，又見君廓匹馬單槍獨立，寨門大開。<br />
　　張著疑惑之間，張得後軍亦到。見寨中如此，得曰：「此必有謀。大進而急攻，如寨中驚動，乘勢殺入；不動，便急回。」前軍得令。大發喊聲，欲殺進。君廓全然不動。張著曰：「君廓平素調兵甚有法度，今東壁之兵未動，想必有謀。主將可急退。」得曰：「公言是也。」即招軍翻身便回。君廓把手中槍一招，壕內弓弩齊發，正不知多少軍兵。張得曰：「後軍速走，免受其擒。」即先回馬走。喊聲大振，鼓角齊鳴，君廓抖搜英雄，部半萬精兵隨後趕來。鄭兵自相踏踐，死者不計其數。東壁廖平遠望征塵蕩起，約眾曰：「今可以出兵矣。」亦揮動本部人馬抄進，張著一軍獨抵住君廓人馬，被君廓奮勇當先，一槍刺落馬下。餘眾散亂逃走。張得見折了大將張著，只望轘轅而走。不持防已被廖平一枝軍抄出，乘黃昏之際，一擁攻入。謀士賀蘭抵敵不住，棄城而走。城外草營，被尋相放起火來，盡皆燒了。張得見城廓被唐軍占了，大驚，引敗殘人馬殺出重圍，望小壹山而走。正走間，山坡下一聲炮響，四下火鼓齊出。得曰：「吾軍合休矣！」拚死殺近前，乃鄭救兵郭士衡也。張得心始安。二人合兵一處，備言被唐軍暗計襲了轘轅，殺了許多人馬。士衡曰：「唐軍在前，難以久留。暫且退洛陽見主公，又作商議。」張得收拾餘眾，止剩得六七千人，糧草、輜重，俱被唐軍所掠。二人連夜奔回洛陽去訖。<br />
　　卻說廖平開了城門，迎接君廓入城。君廓曰：「今日占得此一個關緊城池，又得許多糧草，皆公之績也。」平曰：「此出將軍之妙算也，以數千之眾，獨退鄭兵五萬，使小將得以拔此城，誠公之能。平何功焉。」二人大喜，即日遣人徑至高平，來見秦王，報知王君廓拔了轘轅之事。秦王問來人：「君廓取此城廓，何策取得如此速？」來人將君廓交兵，獨退鄭軍事，一一說知。秦王以手加額曰：「世充劇賊，恃此以為固巢，今已得之，餘郡不足慮矣！」又曰：「君廓以十三人破賊數萬，自古以少制眾，未之有也。」於是秦王遣人勞齎其師。後人有詩，贊王君廓之力云：<br />
　　將軍威勢動華夷，略地下城指義旗。寡敵眾傾成妙算，至今青史姓名題。<br />
　　卻說張得奔回羊角城，入見鄭主，將唐軍暗拔了轘轅事奏知。世充聞奏大怒曰：「吾付軍以重任，鎮守轘轅，乃為吾洛陽衝要也。今不用心持防，卻被唐軍得之，損了許多錢糧，又失了一座堅城廓。更有何面目來見我！」即令：「推出斬之，以正軍法！」言未畢，眾人簇下張得，正待開刀，楊振興奏曰：「主公斬張得，罪所不容。奈目下正要與唐軍交鋒，若先斬一將，恐軍中不利。主公且饒過他，候在殺得唐將，將功贖罪。如再不勝，二罪俱發，斬之未遲。」世充依其議，赦之。張得仍著為前鋒，迎敵唐軍。張得拜謝，奮然領兵而行。世充曰：「深恨秦王，預遣人攻吾旁郡。寡人今欲移大軍向虎牢，會玄應之軍，先擒李世勣，乘勝兵以破秦王。」振興曰：「世勣乃疥癬之疾，何足為慮。秦王乃心腹大患。陛下當急早發兵徵進，豈可自緩？」世充從振興之言，整點三軍，拔寨離了羊角城，出平川曠野搦戰。<br />
　　秦王知的，亦引一班戰將，親自出高平對陣。左有殷開山，右有錢九隴。王世充出馬，左有單雄信，右有羅士信。世充曰：「誰出戰擒此豎子，以報轘轅之恥？」言未畢，前鋒李光儀縱馬持馬而出。唐陣中錢九隴一騎飛向陣前。提刀與光儀交鋒，二將兵器並舉，戰上二十餘合，勝敗不分。世充見光儀贏不得九隴，教騎將黃鉞助戰。鉞挺槍躍馬，夾攻九隴。九隴賣個破綻，勒回馬繞陣而走。黃鉞不捨，策轡從後緊追。九隴見其來得迅，按了金槍，拈弓搭箭，望黃鉞對面矢來。只聽得一聲弓弦響，一箭射中黃鉞面門，翻身落馬。張老虎見黃鉞中箭，一匹馬跑出陣前曰：「此間不捉秦王獻功，更待何時？」舞手中長斧，劈入唐陣。殷開山接住交鋒。兩下金鼓震天，混戰作一團。秦王見鄭兵勢大，又恐不知地理，只令左、右翼放冷箭射住陣腳。王世充人馬漫山塞野而進，秦王眾將，只顧得抵敵，那裡看保得秦王？將近日中，飛沙走石，征塵蕩起，對面皆不能相見。羅士信、劉師立兩枝軍把秦王圍在垓心。世充遙見鄭軍各奮力向前，聽的圍住秦王，自催動人馬助陣。張老虎丟了別將，驟馬持斧，殺入中陣，把唐軍衝做兩斷，直奔秦王。秦王持槍與老虎戰了數合，氣力不加，撥回馬繞長堤而走。老虎見其紫袍金帶，自思：「必是秦王也。若得此人，勝殺唐軍數萬。」不捨追來。秦王見後軍追來，連放幾箭不中。追兵將近，驚得馬鞭墜地，從軍不滿數千。<br />
　　先說丘行恭從軍中殺出，到陣前不見了秦王，再復回馬，從陣前又殺入來，問本部軍曰：「主公在何處？」軍指曰：「適見殿下與一鄭軍交鋒，殿下往長堤而走。想必前面兵馬厚處是主公走地也。」行恭挺身殺入，正見鄭將張老虎一匹馬背後趕去，看看趕上，一箭射中秦王坐下馬，將秦王掀在草坡上。步軍正待向前擒捉，行恭大叫：「勿傷我主！行恭在此！」輪刀縱馬，直取老虎。老虎拋了秦王，來鬥行恭。未知二將勝負如何？<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
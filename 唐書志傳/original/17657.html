<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 序　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　《唐書演義》，書林熊子鍾谷編集。書成以視餘，逐首末閱之，似有紊亂《通鑑綱目》之非。人或曰：「若然，則是書不足以行世矣。」餘又曰：「雖出其一臆之見，於坊間《三國志》、《水滸傳》相仿，未必無可取。且詞話中詩詞檄書頗據文理，使俗人騷客披之，自亦得諸歡慕，豈以其全廖而忽之耶？惜乎全文有欠歷年實跡，未克顯明其事實，致善觀是書者見哂焉。或人諾吾言而退，余曰：「使再會熊子，雖以歷年事實告之，使其勤渠於斯，迄於五代而止，誠所幸矣。」因援筆識之，以俟知者。時龍飛癸丑年仲秋朔旦江南散人李大年識書林楊氏清堂刊<br />
<br />
　　往自前後漢、魏、吳、蜀、唐、宋，咸有正史，其事文載之不啻詳矣。後是則有演義。演義以通欲為義也者，故今流俗即目不掛司馬、班、陳一字，然皆能道赤帝，詫司馬、悲伏龍、憑曹瞞者，則演義之為耳。演義固喻俗書哉。義意遠矣。唐創業高祖，然高祖正自木強，是固太宗之發縱，化家為國，則封秦時居多，故俗多言小秦王者，為太宗也。嗟嗟！唐去今幾時，然扼腕向慕，即秦裂眥指發，即齊即太子建成，況當時乎？而欲與秦爭，此真無異奮其螳臂以當，若爵喙往成啜耳。嗟嗟！太宗用兵，即當時李、魏諸臣不過論治；即當時房、杜諸臣，不過賦詩染翰。即古之帝王，未有布衣摻觚之士不能往，固嘗嘖嘖歎之。新舊《書》備爾矣。載攬演義，亦頗能得意，獨其文詞時傳正史，於流俗或不盡通。其事實時彩譎誑，於正史或不盡合。因略綴拾其額，為演義題評，亦慫慂光祿之志。書成敘之。吁嗟欷！正史餘嘗涉矣。偃蹇餬口，莫之盡其涯涘。稗官小說，既雅非其好，而然獻其萬舞又強顏說耶？西方美人餘於太宗與？何遐思也！癸巳陽月書之尺蠖齋中。<br />
<br />
　　姓氏<br />
　　唐臣紀<br />
　　劉文靜，字肇仁。彭城京兆人。官至光祿大夫，封魯國公。<br />
　　裴寂，字玄真。蒲州桑泉人。官至司空。<br />
　　趙文恪，並州人。官至都水監，封新興郡公。<br />
　　李思行，趙州人。官至嘉州刺史，封樂安郡公。<br />
　　李高遷，岐州人。官至左武衛大將軍，封江夏郡公。<br />
　　姜寶誼，秦州上邽人。官至右衛大將軍，封永安縣公。<br />
　　許世緒，並州人。官至蔡州刺史，封真定郡公。<br />
　　劉師立，宋州虞城人。官至始州刺史。<br />
　　劉義節，並州人。官至太府，封葛國公。<br />
　　錢九隴，字永業。湖州長城人。官至眉州刺史，封巢國公。<br />
　　樊興，安州人。官至右武侯，將將軍。<br />
　　公孫武達，京兆櫟陽人。官至右武衛大將軍。<br />
　　龐卿惲，並州人。官至右驍衛將軍，封邾國公。<br />
　　張平高，綏州人。官至丹州刺史。<br />
　　李安遠，真州人。官至左驍衛大將軍。<br />
　　屈突通，徒河人。官至工部尚書。<br />
　　尉遲敬德，名恭。朔州善陽人。官至鄜、夏二州都督，封鄂國公。<br />
　　張公謹，字弘慎。魏州繁水人。官至襄州都督。<br />
　　秦瓊，字叔寶。齊州歷城人。官至右武衛大將軍。<br />
　　唐儉，字茂係。並州晉陽人。官至工部郎中。<br />
　　段志玄，齊州臨淄人。官至鎮軍大將軍，封褒國公。<br />
　　劉弘基，雍州池陽人。官至衛尉卿，封夔國公。<br />
　　殷開山，名嶠。京兆雩人。官至兵部尚書。<br />
　　劉政會，滑州胙人。官至洪州都督。<br />
　　許紹，字嗣宗。安州安陸人。官至陝州刺史，封安陸郡公。<br />
　　程咬金，濟州東阿人。官至瀘州都督。<br />
　　柴紹，字嗣昌。晉州臨汾人。官至鎮軍大將軍。<br />
　　任瑰，字瑋。廬州合肥人。官至銀青光祿大夫。<br />
　　丘行恭，洛陽人。官至右衛將軍。<br />
　　溫大雅，字彥弘。並州祁人。官至禮部尚書，封黎國公。<br />
　　溫彥博，字大臨，大雅之弟。官至尚書右僕射。<br />
　　溫大有，字彥將，大雅次弟。官至典校秘閣。<br />
　　姜慕，秦州上邽人。官至隴州刺史。<br />
　　杜伏威，齊州章丘人。官至尚書令。<br />
　　張仕貴，虢州盧氏人。官至左領軍大將軍。<br />
　　羅藝，字子廷。襄陽人。官至開府儀同三司。<br />
　　王君廓，並州石艾人。官至光祿大夫。<br />
　　李靖，字藥師。京兆三原人。官至儀同三司，封代國公。<br />
　　李勣，字懋功。曹州離孤人。官至太子太師。<br />
　　侯君集，三水人。官至兵部尚書。<br />
　　張亮，滎陽人。官至太子詹事。<br />
　　薛萬均，敦煌人。官至左屯衛大將軍，封潞國公。<br />
　　薛萬徹，萬均之弟。官至右武衛大將軍。<br />
　　盛彥師，虞城人。官至武衛將軍，封葛國公。<br />
　　盧祖尚，字季良。樂安人。官至瀛州刺史。<br />
　　劉世讓，字元欽。醴泉人。官至彭州刺史，封弘農郡公。<br />
　　李君羨，武安人。官至左衛府中郎將。<br />
　　高儉，字士廉。清河人。官至吏部尚書，封許國公。<br />
　　竇威，字文蔚。平陸人。官至內史令。<br />
　　竇規，字士則，威之兄子。官至右衛大將軍。<br />
　　房玄齡，字喬。臨淄人。官至太子少師。<br />
　　杜如晦，字克明。杜陵人。官至尚書右僕射，封蔡國公。<br />
　　杜楚客，如晦之弟。官至工部尚書。<br />
　　魏徵，字玄成。曲城人。官至太子少師。<br />
　　王珪，字叔玠。祁人。官至禮部尚書。<br />
　　薛收，字伯裒。汾陰人。官至記室參軍。<br />
　　馬周，字賓王。荏平人。官至銀青光祿大夫。<br />
　　李綱，字文紀。觀州￥人。官至太子少師。<br />
　　李大亮，涇陽人。官至右衛大將軍。<br />
　　陳叔達，字子聰，陳宣帝子也。官至禮部尚書。<br />
　　楊恭仁，隋觀王雄子也。官至洛陽都督。<br />
　　楊師道，字景猷，恭仁弟。官至太常卿。<br />
　　封倫，字德彝。觀州￥人。官至尚書右僕射，封趙國公。<br />
　　裴矩，字弘大，聞喜人。官至太子詹事，檢校侍中。<br />
　　宇文士及，字仁人，長安人。官至右衛大將軍。<br />
　　鄭善果，榮澤人。官至刑部尚書。<br />
　　鄭元璹，字德芳。官至左武衛大將軍。<br />
　　蕭瑀，字時文，後梁明帝子也。仕唐官至特進。<br />
　　岑文本，字景仁，棘陽人。官至中書舍人。<br />
　　虞世南，餘姚人。官至弘文館學士。<br />
　　李百藥，字重規，安平人。官至左庶子宗正卿。<br />
　　褚亮，字希文。錢塘人。官至散騎常侍，封陽翟縣侯。<br />
　　蘇世長，武功人。官至納言，封溫國公。<br />
　　韋雲起，萬年人。官至司農卿，封陽城縣公。<br />
　　孫伏伽，武城人。官至刑部郎中。<br />
　　張玄素，虞鄉人。官至給事中。<br />
　　於志寧，字仲謐，高陵人。官至尚書左僕射。<br />
　　長孫無忌，字輔機。官至太尉，檢校中書令。<br />
　　褚遂良，字登善，亮之子。官至吏部尚書。<br />
　　來濟，江都人。官至中書侍郎。<br />
　　羅士信，歷城人。官至絳州總管，封鄭國公。忠義。<br />
　　呂子臧，河東人。官至鄧州刺史，封南陽郡公。忠義。<br />
　　王行敏，樂平人。官至定州總管。忠義。<br />
　　徐曠，字文遠，南齊司空孝嗣五世孫。仁唐官至國子博士。<br />
　　陸元朗，字德明，蘇州吳人。官至國子博士，封吳縣男。<br />
　　顏師古，字籀，臨沂人。官至禮部侍郎。<br />
　　諸夷蕃將紀<br />
　　史大奈，本西突厥特勒也。官至右武衛大將軍。<br />
　　執失思力，突厥酋長也。官至駙馬都尉。<br />
　　契苾何力，莫賀可汗之孫。官至鎮軍大將軍。<br />
　　郭孝恪，陽翟人。官至西州刺史。<br />
　　張儉，字師約，新豐人。官至金紫光祿大夫。<br />
　　程名振，洺州人。官至兵部尚書。<br />
　　薛仁貴，龍門人。官至右領軍衛將軍。<br />
　　皇族（紀錄其本傳入事者，餘外話中不相關的略之）<br />
　　江夏郡王道宗，字承范。官至禮部尚書。<br />
　　永安壯王孝基，官至鴻臚卿。<br />
　　別傳<br />
　　李密，字玄邃，一字法主，襄平人。大業九年，從玄感舉兵黎陽，後自稱魏公。<br />
　　單雄信，濟陰人。善能馬上用槍，密軍中號飛將。<br />
　　祖君彥，齊僕射孝徵子，為李密愛將，被王世充所殺。<br />
　　王世充，字行滿，其祖西域胡，號支頹耨。後武德二年，僭位建元開明，國號鄭。<br />
　　竇建德，漳南人，世為農。大業十四年，自號夏王，建元丁丑。<br />
　　薛舉，金城人。大業任金城府校尉，僭帝號於蘭州。<br />
　　李軌，字處則，姑臧人。略知書，有智辨，自稱河西大涼王。<br />
　　劉武周，景城人。其母趙氏，嘗夜坐庭中，見有雄雞光燭地，飛投其懷，感而娠生。大業十一年，僭稱皇帝。<br />
　　高開道，陽信人。世煮鹽為生，武德元年，陷漁陽，自號燕王。<br />
　　劉黑闥，漳南人。武德五年，陷相州，號漢東王，建元天造。<br />
　　徐圓朗，兗州人。隋末為盜，自號魯王。<br />
　　蕭銑，後梁宣帝曾孫也。少貧，事母以孝聞。自稱梁王，建元鳳鳴。義寧二年，僭稱皇帝。輔公祏，臨濟人。隋末與鄉人杜伏威為盜，武德六年，僭位國稱宋，即陳故宮都之。<br />
　　沈法興，湖州武康人。隋大業末為吳興郡守，武德二年，稱梁王，建元為延康。<br />
　　李子通，沂州丞人。少貧，以漁獵為生。大業十一年，僭號楚王。<br />
　　朱粲，亳州城父人。大業中從軍伐賊，於長白山亡命，去為盜。自稱迦樓羅王，僭號楚帝，建元為昌達。<br />
　　林仕弘，鄱陽人。據虔州，自號南越王，僭號楚，稱皇帝，建元為太平。<br />
　　張善安，兗州方與人。年十七，亡命為盜，武德初奪蕭銑地歸國，授洪州總管。<br />
　　梁都師，夏州朔方人。大業末起為盜，自為梁國。僭皇帝位，後被從父弟洛仁斬以降唐。<br />
　　劉季真，離石胡人。大業末自號太子王。<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
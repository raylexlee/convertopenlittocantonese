<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第二十七回　竇建德大勝唐兵　秦叔寶鐧打潘林</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十七回</br>　　竇建德大勝唐兵　秦叔寶鐧打潘林</font></h4>
			　　卻說淮安王李神通已知夏主平復了宇文化及，下令班師。大軍正欲起行，轅門外一將威風勇猛，領二千餘人入中軍乞降。淮安王問：「將軍何來？」其將曰：「臣乃聊城殷大用。今城破主滅，得來相從。」李神通大喜，即署為左〔將〕軍職。拔寨回京師，具平宇文化及表奏上唐主。唐主大悅，乃下詔，令秦王世民、齊王元吉，各隨在招撫。京師宇文士及聞化及既死，遣人奉表高祖。高祖手詔召之。士及與封德彝來降，以妹淑姬為高祖後昭儀，由是授上儀同。唐主以德彝謅巧，罷遣就舍。德彝以秘策於唐主。唐主悅，拜內史舍人，俄廷侍郎。胡氏曰：禍亂之臣於興國無怨惡也，而不可不戮者，天下之惡一也。既以謝塗炭之人，又以訓吾之臣子也。德彝、士及，身為大臣，產禍召亂，又與叛逆詬詈其君，此而不誅，反寵秩之，唐之官賞為不足貴矣。<br />
　　卻說夏主竇建德討誅宇文化及以後，威聲大振，欲乘精銳之眾十餘萬，取唐刑、滄、洺、相四州。聲息傳入京師，唐主與眾臣議曰：「建德才得志，便欲侵寡人封疆。朕當起傾國之兵，與此賊誓不兩立。」李綱奏曰：「邊鄙之事自古有之，惟在守備嚴固而已。今者謀臣猛將，堅甲利兵，隨處備禦，申明號令，俾堅壁清野，按兵蓄銳，彼前不得戰，退無所掠，人馬疲困，自當遠遁。何必親御六龍，遠臨榆塞哉。」唐主意尤未決。李神通奏曰：「臣自居陛下，未有寸績。今日願部兵前退夏兵。」唐主允其請，即付兵五萬與之，前往迎敵建德。李神通辭唐主，次日於教場中操演三軍，離京師，望邢、滄進發。哨路軍來報：「建德已陷邢、滄，即日軍屯洺、相。」神通率眾直趨洺、相，離二十里屯紮。夏主建德聽知李神通引軍來到，與凌敬議曰：「李神通往日相親，意已備矣。今日來拒我，眾何以御之？」凌敬曰：「神通此來，君命也，安肯私於明公哉？既稱兵侵唐之封疆，勿以此為念。正可乘其遠來疲竭，今夜俟彼營柵未堅，一鼓可破矣。」建德然之，即吩咐劉黑闥、范願、曹旦等：「四路抄入，不得有誤。」眾人領計去了。<br />
　　卻說李神通大軍初到，俱各困倦，未知持防。將近三更時分，巡哨軍亦自安息，被夏兵掩旗息鼓，人馬銜札（枚），悄悄將近唐營，一聲炮響，劉黑闥眾將四下抄進。唐兵人不及甲，馬不及鞍，各拋戈棄甲而走，自相踐踏，死者不計其數。李神通未知敵人虛實，不敢戀戰，引殘兵殺出重圍，望黎陽逃走。比及天明，建德鳴金收軍，殺得唐兵僵屍數里，旌旗金鼓委棄於野無算，掠其輜重二十輛。建德下令軍中曰：「破竹之勢不可失也。」復引兵進逼黎陽。<br />
　　卻說李神通走入黎陽，就李世勣以拒建德。世勣見夏兵勢大，圍困城郭，在敵樓瞰望夏兵，見建德營寨為三壘，攻擊大兵俱聚於城下。建德營中皆羸弱士卒。世勣遣騎將丘孝剛引精兵，從城南擊之。孝剛領精卒七千餘人，開南門徑襲建德營壘。唐兵一湧而進，夏兵大亂逃走。孝剛勒馬挺槍，奔中軍來捉建德。建德心慌，一匹馬望城西奔走。孝剛引眾後追，喊聲大振。建德軍報入二壁知道，范願綽刀上馬，引一支兵從孝剛馬後趕上，大叫：「唐軍不得有傷吾主！」孝剛見後有救兵至，勒住馬，挺槍迎戰范願。二馬相交，未纏數合，范願手起刀落，將孝剛斬於馬下，殺散唐兵，救了建德，復回本陣。建德深恨唐將，自立於城下，督軍攻打，限三日不拔者，全軍誅戮。果然二日間，夏兵奮力攻擊，將黎陽鹿角攻崩。夏兵入城，虜執淮安王李神通及世勣父徐蓋、魏徵等。唯李世勣引敢死士五個人殺出南門，走往衛州。建德下令將李神通送於館驛中，以五千兵守之，供給飲食極其齊備。遣人持書往衛州招安李世勣。<br />
　　卻說世勣走入衛州，居數日，聽得夏主遣人持書來招安，自思：「父子相依，安忍拋棄。莫若姑順之，以救吾父。他日欲歸唐主，亦未晚矣。」即遣（隨）來人至黎陽見建德。建德大喜，謂之曰：「黎陽吏民得君鎮撫，如一座連城。孤欲用足下，足下何故堅辭？」世勣曰：「臣乃舊主棄人，焉能輔治？蒙明公厚愛，不能不從矣。」建德授以右武衛大將軍，以魏徵為起居舍人。時滑州刺史王軌被奴殺之，攜首級詣建德請降。建德怒曰：「奴殺主，大逆也，豈宜留之！」立命左右斬其奴以號令，將王軌屍首遣人送回滑州。滑州吏民感悅，即日舉城降。於是其旁州、縣及徐圓朗等，皆望風歸附。唯趙州未下。建德使世勣守黎陽，而以其父為質，引眾進取趙州。令高士興侵易水，高雅賢副之。<br />
　　且說高士興率兵二萬，前抵易水，唐將羅藝與薛萬均部驍壯邀之於衡水，依岸為陣，藏甲士於密林中。高士興引眾前抵衡水，未及半渡，忽蘆葦中鼓噪而出，羅藝、薛萬均兩下兵前後截住，夏兵各慌。高雅賢一匹馬繞岸而走，被薛萬均趕上一刀斬落水中，眾軍大潰，一半死於衡水。高士興料不能脫，下馬乞降。羅藝大勝一陣，遣使馳奏，唐主下命賜姓李氏。是時建德聽知高士興被羅藝邀擊，士興投降。恐幽州兵連趙州，難以克復。督令眾軍，悉力攻打。城陷，執總管張志昂、慰撫使張道源。建德以其不早下，欲殺之。凌敬曰：「人臣各為其主，用彼堅守不下，乃忠臣也。大王殺之，何以厲群下乎？」建德怒不解，敬曰：「大王使高士興侵易水，羅藝才至，士興即降。大王以為何如哉？」建德乃悟，釋之。大軍還洺州，下命有司，令築造宮室，徙都之。建德深恨羅藝敗其兵於衡水，日與眾人商議，欲起兵雪恥。曹旦曰：「羅藝善能用兵，兼部下薛萬均兄弟有萬夫不當之勇，大王欲要起兵復仇，非計出萬全不可也。」夏主即遣大將王伏寶率精兵一萬，前寇幽州，乃令李世勣擊新鄉。伏寶引兵進逼幽州，被羅藝設疑兵計復擊破之。王伏寶敗軍回洺州，諸將以其勇冠軍中，皆妒嫉之，言其與羅藝欲謀反。建德將殺之，伏寶曰：「大王欲興大業，奈何聽讒自斬左右手乎？」建德乃赦之。自是夏兵再不敢正視幽州矣。<br />
　　卻說李世勣意欲歸唐，恐禍及其父，謀於郭孝恪。孝恪曰：「吾新事竇氏，動則見疑。宜先立效，以取信。然後乃可圖也。」世勣從之，引眾擊破新鄉，得其積聚，遣人悉以送歸建德。建德大喜，愈加親信。下命召入洺州，有機密事商議。世勣輕騎至，見建德，說之曰：「曹、戴二州，戶口完實，孟海公竊有其地。今以大軍取之而臨徐、兗，則河南可不戰而定矣。」建德然之，欲自將以徇河南，先遣其行台曹旦等將兵五萬濟河，令世勣引兵三千會之。曹旦等引兵去了。<br />
　　卻說李世勣引兵三千出洺州，與郭孝恪議曰：「建德自將兵趨河南，吾以精壯衛彼前後，俟其至，掩襲營壘而殺之。君以為此計可行否？」孝恪曰：「建德之眾皆驍果人矣，倘謀事不密，我與足下之父皆難保矣。莫若乘其遠出，因彼無備，暗攜君之父，抄從別路歸唐，此為上策也。」世勣然其計。<br />
　　卻說建德催集諸路人馬未齊，遲延在洺州，尚未起行。曹旦先引兵五萬，迤邐望河南進發。甲士皆無統束，於路多侵擾居民，諸賊羈屬者盡怨之，多降世勣。世勣欲乘其機，先襲曹旦以孤建德之勢。即遣人密告中潬賊帥李商胡之母霍氏，令謀曹旦共歸關中，必得重用。霍氏與其下議曰：「世勣所言，極合我志。緣曹旦部下爪牙雄壯，如何可以動手？」賊黨鄧留曰：「今曹旦將佐唯利是貪，來日設一筵席，以其偏裨皆請至，伏甲士於密室，舉盞為號，盡將殺之，然後會知世勣，內外夾攻，擒捉曹旦有何難哉。」霍氏然其計，遂預備甲士，埋伏西廊下，令人請曹旦諸將佐，齊來赴席。時林稠、徐鑒、霍超等十二人皆至，各依次即坐。鄧留奉眾人酒，至五巡，霍氏更衣起身。鄧留舉杯為號，一時間廊下搶出五百壯士，就席上捉住林稠，徐鑒見勢頭不好，抽身走出，被鄧留掣出短刀，斬於門下。其餘十一人盡皆殺死。霍氏乃遣人告知世勣。世勣即率部下二千餘眾，欲襲曹旦營寨。已先有人報知曹旦。曹旦點集部下，圍住霍氏、鄧留等。有徐鑒甥蒙諫，欲與舅報〔仇，首〕先殺入霍氏營壁。霍氏抵敵不住，引數千騎殺開血路，棄營逃走。鄧留被徐鑒眾兵亂箭射死。李世勣聞知曹旦有備，不敢停留，與郭孝恪帥數十騎奔唐去了。次日，建德帥大眾始到，與曹旦會合。曹旦迎入中軍，旦說：「中潬賊霍氏通同世勣，圖謀林稠等，今世勣已走歸於唐。」群臣請誅世勣父李蓋，以雪乎（此）憤。建德曰：「世勣唐臣，為我所虜。既復歸於唐，是不忘本朝，乃忠臣也。其父何罪，而欲誅之乎？」遂赦之，遣使往東都，求鄭王合兵取濟、谷二州，欲乘勢襲徐、兗而向河南，遂按甲不出。話分兩頭。<br />
　　卻說鄭王世充與建德結納以後，自恃兵精糧足，每欲有取唐之州郡。忽得夏主會兵之書，同取濟、谷二州，候入關中，共分天下。鄭王大喜，遂允其請，以朱粲、單雄信為西道行台，率精兵五萬，侵唐谷州；自統大軍至濟州，與建德相會，以秦叔寶為行軍總管，程知節副之，蘇威為謀主，羅士信為統軍，共十萬大兵，從法駕徵進；留世惲、世偉、玄應等監國。世充分撥已定。次日，大軍望濟州進發。時濟州刺史周望聽知世充來寇濟州，一面遣使詣關中取救，自督諸軍，悉力拒守。邊廷消息傳入京師，閣門大使奏知唐主。唐主問於群臣，李綱奏曰：「王世充精果之眾，非秦王不可迎敵。陛下宜詔之以救濟州。」唐王依奏，即下詔，命世民：「率兵前救濟州，勿致有誤。」使臣領詔，逕出關外宣知唐主詔書。世民與將佐接旨已畢，打發使臣回朝，下令軍中公孫武達、樊興等共七萬人馬，離關外直抵濟州。是日大軍起發，但見旌旗蔽日，盔甲鮮明，端的是人如流水急，馬似疾風吹，將近濟州四十里九曲屯紮。<br />
　　卻說王世充哨軍報知：「秦王部領雄兵七萬前來救應濟州。」王世充下令，部領三軍，出平川曠野擺開陣勢，與唐軍放對秦王。對陣鼓噪而出，秦王身穿絳紅袍，襟連猊環甲；掛一壺鑿山狼牙箭，係一張彎月寶雕弓；頭戴金盔，手執英槍。左騎下公孫武達，右騎下樊興，背後盡是關中健卒，密排陣腳。王世充自親出陣，在大黃纛下，上首秦叔寶，下首程知節，在馬上謂世民曰：「爾唐主自立關中，已得正國。夫天下非一人天下。隋失其鹿，群雄共逐。今欲與夏主三分封疆：自河而南，當屬於我；自陝而西，以與唐主。因是，夏主約孤襲取濟、谷二州，兩下大兵集此。而君持孤眾深入險地，恐無生理矣。」世民馬上指世充而罵曰：「爾受隋恩，竊秉大政，鴆縊君上於幽宮，殘虐下民，淫惡不悛，天下欲啖爾之肉，尚弗平其恨。今大兵來到，正欲誅亂臣賊子，而與隋帝雪冤。吾唐主南郊受禪，猶不忘君德，每盡誠意，三時奉慰。今行天討，以正叛逆之罪。不即受擒，尚自敢陣前鼓唇搖舌哉！」言畢，顧諸將曰：「誰出馬先誅此賊？」一將湧身而出，眾視之，乃樊興副將潘林，手挺長槍，坐騎駿馬，跑出陣前。世充陣內秦叔寶手執兩鐧，躍馬逕來迎敵。兩下軍器並舉，戰不到數合，秦叔寶賣陣而走。潘林趕去，望後直刺。被叔寶夾其槍於脅下，側身綽起鐵鐧，一道寒光迸過，將潘林打落馬下。唐陣中歐陽武見打死潘林，一騎馬搶出陣來，秦叔寶抖擻威風，獨戰歐陽武。二將交鋒只兩合，叔寶輕舒猿臂，早將歐陽武挾過陣去。王世充見叔寶初陣得勝，令大小三軍一齊殺過唐壁。秦王左右翼公孫武達、樊興各出陣前混戰。近黃昏，兩下始鳴金收軍。王世充回營，重賞叔寶。叔寶曰：「來日交戰，誓捉世民，以報明公知錄之恩。」世充大喜。且聽下節分解。<br />
<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
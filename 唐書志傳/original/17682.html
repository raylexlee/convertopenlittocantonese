<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第二十五回　范願聊城破強敵　李靖軍中用火計</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十五回</br>　　范願聊城破強敵　李靖軍中用火計</font></h4>
			　　卻說許帝宇文化及在於魏縣，招募軍馬，半月之間，得有八萬餘人。東海賊殷大用亦部領賊眾三千來降。許帝見大用身長九尺，濃眉大眼，心中甚喜，以為前殿都虞侯。以下眾黨，皆有重賞。只聽得飛報，具言：「見有唐淮安王李神通，部領一十萬精兵來侵魏國。」許帝聞報，即點集眾軍，共有二十餘萬，以弟宇文智及為大元帥，統率諸軍，楊士覽為先鋒，長子宇文承基為左參將，次子承址為右參將，殷大用為合後，王鐵佛、劉汝和、張敬、黃安、陳智略、張章仁等隨駕留守魏國。先遣楊士覽領精兵三萬，迎敵唐將；宇文智及領兵二萬策應。宇文智及引軍出城，於平川曠野排開陣勢。遙望見唐軍對陣中紅旗展動，一將當頭，金盔銀甲，手執鋼刀，乃淮安王李神通也，馬上大罵曰：「爾輩附逆賊，弒君奪信，今天兵降臨，尚不倒戈獻城，誅戮賊首，以來請功，反敢出兵拒敵哉！」楊士覽曰：「你大唐得正國而君，尚自貪心不足，來侵我境界。可速退兵，免受快刀。」李神通大怒，勒馬舞刀，直奔士覽。士覽舉槍來迎。二將戰上二十餘合，李神通佯輸而退，士覽從後趕來。人馬將近，神通按住鋼刀，綽起銅錘，一道寒光迸過，將楊士覽打落馬下。眾軍向前，捉歸本陣。許兵大敗，各拋戈棄甲，走回魏城。淮安王未知敵人虛實，不敢遠追，鳴金收軍。<br />
　　楊士覽敗眾走回，報知許帝宇文化及，備言士覽已被唐淮安王李神通捉歸本陣。許帝大驚，聚集眾官商議曰：「楊士覽初出戰即被擒捉，損傷許多人馬。爾眾臣有何高見，能退唐兵？」張章仁奏曰：「今者魏縣城郭不堅，倉庫不實，惟有聊城壕塹深廣，附郭軍民精壯，且兼糧食充足。陛下莫若遷都彼地，庶可以觀敵之進止。勝則西還，敗則可守。」許帝准其奏，下命百官軍民人等，盡數起行。以煬帝之後蕭氏及宮嬪、采女並將府庫奇珍異寶之物，裝載已備。許帝坐法駕，御從軍官一齊離卻魏縣，逕至聊城來。聊城官屬軍民，俱各離城四十里迎接。許帝車駕進入聊城府中，以府改為正殿，所屬衙門分隸眾官坐守。府後新創宮室，以居妃嬪。即令四門增起樓櫓，預修器具，專俟御抵唐軍。<br />
　　且說淮安王李神通戰敗許兵，軍中犒勞將士。忽游騎報：「許帝將魏國軍民百官俱遷於聊城。城上築修高壘，布列乾盾，甚是堅整。」李神通聽的，謀於李靖。李靖曰：「日前夜靜間，吾立於轅門，仰觀天文，見殺氣近臨西北，果應在許帝遷都之事。若有陰陽，此賊敗在旦夕矣。大王不必過慮。然兵乃兇器，戰危事。昨日交鋒雖小勝，未見其全利。如今之計，莫若堅壁固守，差游兵審彼虛實，見機而動，則功可就矣。」李神通然之，遂下令諸軍，堅守勿出。游騎軍體探數日回報：「今有夏主竇建德，親領精兵十萬，屯紮聊城三十里下營。」李神通與諸將議曰：「竇建德預有章奏，合兵討宇文化及。今我軍先至，彼眾才到，莫若絕之，以責其違失信誓。」李靖曰：「不可。敵人未滅，而先自疑忌，恐難成績。以我所料，他日破賊雪仇必在此人也。王當遣人備羊酒禮物，往勞之，以慰其望。」神通從其議。即令納言劉文靜齎禮往見夏主。<br />
　　卻說夏主兵到聊城，每與太僕楊義臣軍中議出兵之策，忽轅門外軍人報：「大唐淮安王遣劉文靜至。」夏主接入帳中，相見畢，文靜曰：「奉淮安王之命，送微物與明公，以表拂塵之意。幸冀領納。」夏主喜曰：「既已預奏聖上，兵又稽遲，何敢勞淮王重賜。孤實無以報之。」文靜曰：「淮安王知公遠涉風塵，故來慰勞。何謂報耶？」即以表禮呈上，遂辭夏主而回。夏主送至帳外，謂文靜曰：「足下多多拜覆淮安王，不必費淮王軍馬，此賊待孤擒滅，以雪先君之仇。」文靜應命去訖。夏主回至中軍，問義臣破敵之策。義臣曰：「且遣范願領本部三千人馬，明日出戰，探敵人虛實。然後計可保全。」夏主依其言，即遣范願領兵前去迎敵，不許取勝，只宜緩撓其勢。范願領計，率眾綽刀上馬，於聊城平川曠野列開陣勢，以待彼來。只見許陣上紅旗展處，一將出馬，身長七尺，眉目清朗，手執方天戟，乃許帝長子宇文承基也，對陣上高聲問：「來將何人？」夏陣中范願躍馬向前曰：「吾乃夏主駕下副元帥范願是也。今奉主命，率領大兵來擒亂臣賊子，以祭先君。」宇文承基聽的大怒曰：「爾夏主各據一方，尚自不道，仍敢持兵自來送死！」挺方天戟直奔范願。范願輪起三停刀，抵住交鋒。二人戰上五十餘合，不〔分〕勝負。日已沉西，兩下各鳴金收軍。<br />
　　且說宇文承基引兵入聊城，見許帝。許帝問：「交兵勝負若何？」承基奏曰：「夏兵精銳，又況范願勇不可當。兩下交兵半日，未分勝敗。臣來日再整人馬，與夏兵誓決雌雄。」有左僕射宇文智及奏曰：「臣觀夏國之兵出吾之北，唐國之眾出吾之右，魏地之兵在吾之後。今稍能卻其精銳之眾，誠恐其用誘敵計也。嘗聞『寡固不可以敵眾，弱固不可以敵強。』吾主宜熟籌慮。倘或有失，吾之一族不得其死矣。」許帝聞奏大懼，欲復議西還之計。宇文承基曰：「今唐、夏之眾新集，驅馳遠來，體疲食竭，正宜因山為營，審勢攻擊，無不克矣。若即棄而去，是示之以弱。所在之民，誰非寇仇？縱吾欲歸，其得至乎？此未戰先自敗也。」許帝未決。宇文智及曰：「今彼眾多，且兼建德士馬皆北方驍果，便於騎射，利在野戰。臣請得精兵十萬，與太子承基、大將王鐵佛、副將劉汝和、先鋒張敬、民部尚書鄭善果等，設虛形以分其勢，按甲休兵，用逸待勞。彼不得不分眾而備我。敵勢既分，其兵必寡，我見機而動，以眾擊寡，無有不勝者也。」許帝從其議：「以留守殷大用與孤共守聊城，餘外軍官，俱由宇文智及節度。」次日，宇文智及部領十萬大兵，出聊城五十里紮下營壘，按兵不出。<br />
　　卻說淮安王遣人體探夏、許交兵勝負，游騎回報，具言：兩下連日交戰，未見輸贏。李神通正在中軍與李靖、劉文靜、屈突壽眾將在議破敵之計，忽人報：「聊城留守殷大用有密書來見大王。」李神通召入，差人進見，呈上殷大用之書。李神通拆開視之，書曰：<br />
　　殷大用手書拜覆淮安王李麾下：許帝近日憂迫夏兵，甲士勞疲，厭於戰鬥。聊城積聚陳腐經年。因是軍民有所憑恃。大王可急示兵攻擊，吾當內應。書弗悉言，謹此申達。<br />
　　李神通看書畢，以示李靖。李靖觀罷，喜曰：「此天賜吾破賊成功也。」附口於神通耳邊道：「如此如此。」神通即復書，與來人回，吩咐：「拜上留守，依回書所行，勿致失誤。久後必當重報。」差人帶書去訖。李靖令屈突壽帶五百軍人，各攜弓弩、羅網之具，張設郊外，但遇聊城有飛出禽鳥，隨而捕之，捉得活者，照數給賞。屈突壽即領眾人去。二日間，各捕得鳥雀無數，逕回營中來請賞。淮安王大喜，照數關給賞物。眾人得賞，各拜謝而出。李靖令軍中將桃杏核去其瓤，俱裝納艾火於內，用線拴係。飛禽大者帶上桃核，小者帶杏核。裝納已畢，依前放入聊城。話分兩頭。<br />
　　卻說許帝自宇文智及出兵以後，退居宮苑，日與蕭後、宮嬪飲酒取樂，至夜深不止。許帝偶困倦於行宮，自覺神思昏沉，見蕭後來奏：「特請陛下同游花園。」許帝披衣而起，與蕭後、妃嬪、侍從一同遊玩。所經皆昔日煬帝宮苑，景致華麗，世間無比。許帝喜不自勝，同蕭後登玩花台。恰才坐下，只聽得一陣狂風穿林，摧古木，卷石下高林，塵沙迷眼目，冷氣透胸襟。眼前忽不見蕭後、宮嬪、侍從人等，遇一少年，頭戴通天冠，腰繫龍蟠帶，身穿絳紅袍，手執碧玉圭，連聲叫屈，涕淚交流，向前扯住化及罵曰：「吾乃隋煬帝之子秦王浩是也。爾祖父受我隋之厚恩，不思補報。為國重臣，弗能匡救，卻行弒奪悖逆。我本無心復任社稷，爾眾人既廢我位之後，因有何過，以逼飲鴆而死，致使屍骸莫收，神魂漂散。我訴於皇天后土，得來取索性命！」言罷，台下一伙人各執刀槍進台上，將化及刺倒在地。化及矚目視之，乃隋郎將趙行樞、司馬德戡、元禮、直閣裴文通、狐行達等。趙行樞一把揪住，數之曰：「昔誅無道君者，因其酷毒天下，積惡深重，不得已而為之。選立其子，與萬民造福。爾自立為大丞相，篡奪國柄，淫亂宮嬪，鴆殺幼主，比於煬帝罪愆尤甚。下民怨及，因欲廢暗立明，以從眾望。我等得何罪，盡將誅戮無餘！今日實來乞命也！」化及無言可對，被行樞眾人用刀亂砍，分解其屍首。一時間血淋滿地，魂魄渺然。許帝大叫一聲，輾轉覺來，卻是南柯一夢，驚出一身冷汗浹背。時漏下三更矣。<br />
　　許帝正在憂惕間，只聽得宮外喊聲不絕，火燄連天，聊城南北通紅，倉廒俱被烈火焚毀。宮嬪報入內苑來，許帝大驚，即吩咐都虞侯殷大用，領兵五萬救滅倉廒中火。殷大用得旨，故意遲緩，不十分防救。天色黎明，倉場庫務為之一空。許帝出宮，聞燒盡倉庫，集群臣謂之曰：「此非近火，實乃上天震怒，欲滅寡人。故致倉庫被災。卿等各當省心謝過，以攘天譴。」眾臣領命退去。候騎報入宇文智及營中，承基等聽得城中積聚俱被天火燒燬，無不驚懼，各有離心。承基謂之曰：「今事已近矣，眾人各當盡命。進生退死。」即留大將王鐵佛領三萬人守營，自與太子承基、尚書鄭善果等率兵一十萬，北拒夏兵。眾將分撥已定起行。且聽下節分解。<br />
<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
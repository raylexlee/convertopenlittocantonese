<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第四十九回　李世民洺水交兵　羅士信相州死節</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十九回</br>　　李世民洺水交兵　羅士信相州死節</font></h4>
			　　卻說黑闥既取歷亭，進寇定州。定州總管李玄通聽的，堅閉不出。黑闥人馬至城下，見城廓完固，壕塹險深，急攻打不下。范願獻計曰：「玄通堅守不出，意在候關中救兵來。將軍且退圍。如此如此，唾手可得。」黑闥曰：「此計大妙！」即下令拔寨盡退。城中報知：「黑闥兵馬退去。」玄通曰：「此必有謀。」吩咐軍民，只顧持防，止開東門與人打柴取水。過數日，人報：「黑闥又到。」玄通自登城守護，見黑闥耀武揚威，舉鞭言曰：「汝唐主濫霸關中，殺吾故主。今人馬到此，汝當束手歸降。乃敢閉城攔阻！若打入城，玉石俱焚！」玄通曰：「我乃天子封臣，豈降叛賊耶！」言未畢，一將從城壕邊湧出，將玄通一把捉住，殺散餘軍，乃驍將范願也。即劈開城門，黑闥人馬衝進，奪了定州。范願綁縛玄通來請功。黑闥愛其才，欲用為將。玄通曰：「吾當守節以報唐主。此膝不可屈也。」黑闥令人監之，每遣其故吏王雄送飲食與之，使以言勸諭來降。王雄見玄通，從容說曰：「大丈夫建功立業，以成美名，乃為豪傑。豈可甘受其死，而寂然無聞於世耶？不如歸降，得顯足下之才，猶勝於死矣。」玄通曰：「城破被擒，有死而已。豈有歸降之理！諸君見哀於吾，與吾一醉。」監者以大觴酒飲玄通。飲醉謂曰：「吾能舞劍。願借吾刀，以助諸君一笑。」守者取刀與之。玄通拔劍在手，口占短歌一律，且唱且舞。其歌曰：<br />
　　泉流不歸山，雨落不上天。一身為國許，膝肯屈人前！幼學萬夫敵，樊籠志未平。酣歌舞長劍，事主不盡年。恩德厚何補，綱常義要全。紅光已滿面，踴躍付茫然！<br />
　　玄通歌舞畢，仰天太息曰：「大丈夫受國厚恩，鎮撫方面，不能保全所守，有何面目視息世間哉！引刀自刺而死。有詩贊曰：<br />
　　轟轟烈烈氣吞牛，念念忠貞孰克儔！視死如歸驚賊膽，名同天地兩悠悠。<br />
　　次日，人報知黑闥。黑闥見其忠義慷慨，甚憐之。令受其屍而葬。時有饒陽賊崔元遜，攻陷深州，殺刺史裴晞應之。自是黑闥威聲大震，南結徐圓朗，北連高開道，眾至數十萬，襲破相州，號「漢東王」，建元天造，以王琮為中書令，劉斌為中書侍郎，范願為左僕射，董康買〔為〕兵部尚書，高雅賢為左領軍，王小胡為右領軍，召建德僚屬悉復用之，建都於洺州。遣使賚金寶，結好突厥頡利，不半年，進復建德舊境。唐將軍秦武通、程名振等，皆自河北逃歸長安。<br />
　　高祖聞知黑闥為寇深入，急聚文武商議。侍御史孫伏迦奏曰：「黑闥劇賊也。今以建德為名，鼠黨爭附之。若不急發兵剿除，久則延蔓他郡，為患不淺。必秦王可當此任。」高祖從其議，詔秦王發兵徵進。齊王元吉奏曰：「秦王平定江陵始回，當與之保養。臣在陛下處，未建寸箭之功。今日願領兵徵討黑闥，庶報朝廷萬分之一也。」秦王復奏曰：「世民領（雖）初回，未嘗一日敢忘軍旅。今戎馬不息，非臣子安逸之時，正當出力安靖漳南。」二人在殿前各要爭行。高祖曰：「卿二人一同徵討，軍中亦好籌事。平伏了黑闥，回朝自有升賞。」秦、齊二王辭唐主，分撥三軍，剋日離了京師，前望相州進發。時有程名振、王君廓、羅士信、李世勣、殷開山、段志賢等戰將二十員，精兵十二萬，進至肥鄉，列營於東山。<br />
　　卻說劉黑闥細作飛報入漳南，黑闥聞知世民部兵來到，與眾人商議。董康買曰：「先發者制人。今唐兵遠來，利在急戰。大王親出兵擊之，無不勝矣。」黑闥下令，整點人馬。次日於獲加東岸列開陣勢搦戰。世民與元吉作前後隊而出。世民跨馬立於門旗下，左有王君廓，右有程名振。世民指黑闥曰：「大唐天下，誰不稱臣。何爾獨阻聲教，乃為滅亡之謀哉！」黑闥曰：「吾主建德未嘗無恩於唐，今見身亡國破。我等特來復仇也。」秦王曰：「爾有逆天之罪，自己且不能保，尚望與主報仇！」言罷，問諸將：「誰出馬擒此逆賊？」王君廓應聲而出，挺槍躍馬，直取黑闥。黑闥背後轉出一員驍將，乃范願也，舞刀搶出陣前交戰。二人鬥上二十餘合，不分勝負。正戰間，忽流星馬報：「寨後火起，不知何處軍馬。」黑闥大驚，催回人馬。世民見黑闥陣動，驅三軍掩殺。范願、王小胡殺回本寨，金鼓連天，一彪軍馬從寨後襲出，乃幽州總管李藝也，聽的世民發兵徵黑闥，故引本部人馬來會，正好遇著交鋒，藝於賊寨放起火，煙燄沖天。世民軍馬兩下夾攻，漢兵大敗，殺死者無數。范願、王小胡等不敢戀戰，與黑闥殺奔洺水而走。世民與李藝合兵一處，遂取了相州，著王君廓守之，自率兵徵進，設營於洺水上，以逼賊寨。<br />
　　卻說劉黑闥敗歸洺水，與眾將議曰：「今唐軍復取相州，芒鋒正盛。爾等有何計退之？」范願曰：「相州城郭完固，若今被唐軍所有，急難取勝。大王可將人馬分作三處：一軍拒住秦王；二軍急攻相州，令世民首尾不能救應，雖有神機妙策，亦不能展施矣。」黑闥依其議，乃遣范願、王伏寶、張童、劉悅引兵前攻相州；自督餘眾，拒住秦王。范願、王伏寶四將，引人馬直抵相州，將城郭圍了。王君廓在城中眾寡不敵，只是堅閉防守。漢兵一連困打十數日，城中糧草不繼，急發文書，請救於秦王。<br />
　　秦王聞知君廓被困，與元吉議曰：「黑闥兵阻住2水，餘賊困攻相州。若大眾齊赴救援，黑闥必襲其後，則吾軍兩受弊也。爾引一半人馬屯此，以防追兵；吾自引眾救相州之圍。」元吉領諾，世民留李藝副之，即引羅士信、程名振等六萬人馬，前赴相州。人報：「漢兵勢大，唐兵進打不透，阻絕書信，難以通聞。」世民曰：「君廓孤軍在內，恐不能守，誰肯潰圍而入，報知君廓？」行軍總管羅士信曰：「吾願入城見君廓。」世民曰：「只恐透不得重圍。」士信曰：「視死如歸，何所不至！」秦王吩咐程名振率壯騎一萬，先殺一陣，助士信入城，自登西南高塚，以紅旗上書「秦王世民」四字，招君廓。次日平明，程名振跑馬舞刀，衝入漢陣中；士信引鐵騎乘勢衝入，漢兵四下散而複合，名振袍鎧中已著數矢，殺近城壕邊，城中聽的城下金鼓不絕，君廓登城，望見世民招旗，唐兵正在交鋒，即開南門，引數千敢死軍，潰圍而出。當頭漢將張童阻住交鋒。君廓只一合，斬於馬下，殺散餘騎。羅士信跑馬來到，君廓曰：「賊勢眾大，吾與君乘此殺出。」士信曰：「君速出見秦王，吾代守此城。」君廓曰：「孤城難支，不如一同回軍中，另作商議。」士信不從，乘勢殺入城中，堅閉不出。君廓殺投東壁，只剩得數騎而已。前遇程名振，合兵來見，秦王曰：「士信既入城，賊勢正盛，吾兵又不得入，何以保之？」即令君廓築營於南，以分漢兵之勢。程名振引軍視敵，乘間攻擊。秦王自督諸將救之。<br />
　　卻說黑闥聞知世民自救相州，亦自引眾急馳至城下，與范願等合兵攻之。是時春三月，俄然彤雲布野，雨霰交飛，平地雪深三尺，秦王救兵不得往。黑闥連攻八日，城南門崩陷，唐兵不戰自亂。士信死鬥，跑馬奔出城南。范願一騎趕來。士信馬前蹄已陷入雪坑中，被眾人一齊向前捉住，綁縛見黑闥。黑闥素聞其勇，欲用之。因謂曰：「君若歸降，決不負汝。」士信曰：「今日此膝若為賊而屈，是我負唐天子也。」辭色俱厲。黑闥怒，令推出斬之，死年二十八歲。有詩贊曰：披肝瀝膽戰間關，視彼降仇有汗顏。生順死安成個是，高名千古重於山。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
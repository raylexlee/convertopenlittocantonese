<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第六十八回　侯君集左騎破虜　李藥師兩路分兵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第六十八回</br>　　侯君集左騎破虜　李藥師兩路分兵</font></h4>
			　　起唐太宗貞觀六年壬辰歲，止唐太宗貞觀十九年乙巳歲。首尾共十四年實事。<br />
　　按《唐書》實史節目。鄉人來話亂離情，淚滿殘陽問楚荊。白社已應無故老，清江依舊達孤城。高秋軍旅齊山樹，昔日漁家楚野營。牢落故居灰燼後，黃花野蔓上牆生。<br />
<br />
　　貞觀六年秋九月，太宗巡行慶善宮，因宴群臣於宮中。諸鎮之官，皆得預其列。太宗傳命已罷，正值天氣清朗，金紫輝映。上命賦臣歌詩，奏於管弦。因謂侍臣曰：「朕百戰之餘，而有天下。今四方平定，擬此樂名曰《功成慶善樂》，亦允當乎？」眾臣皆曰：「陛下英武所及，戎馬頓息。今名是樂，實相稱矣。」上大悅。又使聰俊童子六十四人，各戴進賢冠，穿紫絝褶，長袖漆髻，著屣履而舞，號為《九功舞》。太宗曰：「朕於是宮所生，車駕未臨此宮數年矣。今日得君臣之樂，亦良會也。爾眾人自皇族以下，各依品從而坐，無得喧嘩失禮。」眾臣奉命，皆循序列坐。命黃門行酒。是日，歌聲遏耳，彭瑟洋洋，宮中大吹大擂。<br />
　　酒行一周，有任城王道宗，放肆不循禮法，欺傲下坐之位。他人不言，忽右列第三位逞出曰：「汝有何功，得坐上位，而欺壓我等耶？」眾人大驚，視之，乃善陽人氏，覆姓尉遲，名敬德也，見為同州刺史，是日亦在其列。道宗曰：「上命依論品爵，吾乃天子宗親也，坐是位豈越分哉？汝遠職之臣，敢來與我爭上下乎？」敬德大怒，伸出一拳打來，正中道宗左目。眾人各起身勸，時道宗目睛返轉，左只幾眇，先逃席而出。上不悅，乃罷。大小群臣皆散。次日視朝，太宗謂侍臣曰：「昨日君臣相樂，朕自以為一時良會。敬德有失人臣之禮，朕甚不樂。道宗實寡人貴族也，彼亦如是行兇，況同類者乎？朕之言甚非有私道宗也。」言未畢，忽奏：「敬德自縛請罪。」眾臣懷懼，皆為之力請曰：「敬德武臣，本不習儒行。今無禮，有忤聖旨，乞陛下念其汗馬之功，寬宥罪責。」太宗召入敬德，為釋其縛，謂之曰：「朕欲與卿共保富貴，然卿居官數犯法，朕不以過而掩卿之功。乃知漢有韓、彭，一旦菹醢，非高祖之罪也。」敬德叩頭謝罪。上曰：「卿再不宜如是。恐司法者不敢容私也。」敬德再拜而出。由是始懼，頓斂其暴矣。<br />
　　貞觀七年春正月朝會，太宗以王珪求罷，加魏徵為侍中。一日，與侍臣論安危之本，溫彥博曰：「願陛下所為，常如貞觀初年，則善矣。」帝曰：「朕近來怠於為政乎？」魏徵曰：「貞觀之初，陛下節儉，求諫不倦。近來工作微多，諫者頗有逆旨，此其所以異耳。」帝欣然納之。秋九月，赦死囚三百九十人。先是，太宗親錄繫囚，見該死者，憐念之，放其歸家。約其來年秋復來就獄。仍敕天下：「但有死囚，皆放遣，使其依期來長安。」死囚既歸，是年天下死囚，果是皆如期自至朝堂請死。上皆赦之。<br />
　　靜軒先生有詩云：太宗仁德春天下，卓卓巍巍萬古欽。四百罪囚俱釋宥，從來堯舜本同心。<br />
　　貞觀八年冬十月，太宗在朝堂，每日只是與侍臣講論治道。魏徵、房玄齡等知無不言，言無不盡。以是君臣相得，而致貞觀之治焉。是年吐谷渾可汗伏允老耋，國中皆其臣天柱王用事，屢入塞侵擾。邊廷飛報：「天柱王大起虜兵數十萬犯境。即目占了涼州、西海一帶。聲勢甚緊。」太宗聚群臣商議，欲親駕徵之。中書令溫彥博出班奏曰：「突厥初平，關中將士解甲休息者未久，吐谷渾絕域胡寇，大軍無所屯止。陛下君臨天下，而自欲遠征，非所宜也。若伏允蠆心不息，只須遣大將以討之，必然成功。」太宗曰：「朕不親行，唯李靖可以付此任。只恐年老，朕不忍再重勞之。」言未畢，李靖厲聲進曰：「臣雖年邁，尚有廉頗之勇，馬援之雄。何故不遣用？臣今職列中官，未嘗不思臨陣破敵。大丈夫得死沙場，幸也！吾何恨焉。乞為前鋒，徵討吐谷渾而回，庶報陛下之萬一也。」太宗大悅，以靖為西海道行軍總管，李大亮為副，同領兵前去。<br />
　　是日，李靖辭太宗出師，上親諭之妙算而去。三軍離了長安，迤邐望伏俟城進發，但見：旌旗蔽野，劍戟如銀。胡騎報入吐谷渾，伏允與其臣天柱王部下一班胡將高牙尉、丑豹軍、都力思哈等，在營中議事，聽得大唐遣李靖為將，部領精兵二十萬來到，天柱王曰：「唐兵遠來，人馬疲弊。乘其立營未定，點起我吐谷渾騎兵，與他大戰一場，先挫其銳氣，著他不敢正視吾輩也。」伏允依其言，即日領胡兵十數萬，搖旗吶喊，卷地而來。唐兵前至大非川，正遇胡兵殺來。李靖下了軍令，射住陣腳，親出馬，立於門旗下，左有侯君集，右有薛萬均。對面吐谷渾大將天住柱王出馬，使一柄大刀，上手高牙尉，下手都力思哈，背後卷毛環耳丑漢不計其數。李靖馬上指虜將罵曰：「反國之賊，敢侵吾境！今日天兵已到，尚不納降，兀自來拒抗，特尋快刀也？」天柱王不顧，拍坐下黃鬃馬，手舞大刀，直劈過來。唐陣中一將飛出，乃候軍集也，挺槍迎敵。兩下金鼓齊鳴，殺氣沖天。二將戰上數合，胡兵那裡顧先後，一湧殺進，弓弩齊發，箭如雨落。李靖一條槍，神出鬼沒，勒馬揮兵迎截。怎當得唐軍長槍利刃，早殺死胡騎數十人。天柱王見唐兵勢大，撥回馬便走。李靖兩下夾擊，胡寇大敗，自相踐踏，死者不計其數。唐兵喊聲大舉，一直趕殺三十里，方且收軍。李靖立營於大非川界口。眾將上功，斬得有環胡首四百級，掠其羊駝、兵器無數。靖曰：「吐谷渾夷戎之輩，勇而無謀，今輸了一陣，明日復來。你眾人各謹慎塞壘，嚴其烽火。不出兩月之中，吾與諸君剿絕此類而回也。」諸軍依令準備，不在話下。<br />
　　卻說吐谷渾大敗一陣，走回舊營，計點胡兵，死者無數。國主伏允曰：「唐兵勢大，李靖神機不測。倘一並而來，何以當之？」谷渾部將丑豹軍頗有見識，進言：「李靖大軍在前，餽餉必在後。兵書云：『師行萬里，兵不宿飽。』今深入吾地，大半欲資我國之食。又值炎熱天氣，人必生瘟。不如盡驅部落，將積聚野草燒除之，輕騎走入砂磧，深溝高壘，與眾人緊守。不過數月，唐兵自退也。」伏允曰：「此計甚高。」即將外屬部落盡驅入磧北，將四下野草皆燒了而去。<br />
　　卻說李靖軍中，聽得吐谷渾人馬走回北磧，野草積聚悉燒燬。李大亮曰：「胡虜生性氣習，與中國不同。得其地不可居，得其人，不足使。今彼戰敗在磧北，而為堅壁清野之計。目下馬無草食。況吾等逾越關山而來，必失地利。若復追之，虛費歲月矣。不如罷戰回師，以全民命為上也。」侯軍集曰：「不然。大軍一動，今復回之，虜勢必復振矣。今一戰而挫其眾，竄走磧北，取之易於拾芥矣。乘此而不除之，後必有悔。」李靖從其議，乃中分其軍為兩路。侯君集與道宗引精兵一十萬，由南道襲其後；自與薛萬均、李大亮，引兵十萬，由北道攻其前。分撥已定，各引兵去了。<br />
　　且說李靖一路人馬，出得北道來，前望伏允大營不遠，立寨於牛心堆。是時五月，天氣正熱，北地平空一望，並無樹木遮陰。李靖命軍士於遠處取雜葦，結成大蓬，於中軍遮日，與薛萬均分作二營，吩咐眾人各於涼處避暑，多設鹿角，為久住之計。每日軍中令將士歌樂飲酒。有細作報入吐谷渾營裡來。天柱王自引五十騎兵，出營外牛心堆上窺望，見唐兵東西立營，李靖於帳中露頂解甲避暑。眾人大吹大擂而飲。回至營中，與眾部落議曰：「唐軍遠來，值此炎天，彼眾各於散地避暑飲酒。乘今夜出營劫寨，靖軍可破矣。」丑豹軍曰：「李靖有謀，莫非用賺我之計？不如只是莫出。值此炎天，他豈能久留？候在退而擊之，無不勝矣。」天柱王曰：「你眾人不去，我自去。」丑豹軍曰：「既天王要去，亦須分左右翼而出，以防不測。」天柱王依其說，準備劫寨不題。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
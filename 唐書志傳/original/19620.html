<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第五十回　黑闥戰敗投突厥 元璹持節使頡利</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十回</br>　　黑闥戰敗投突厥 元璹持節使頡利</font></h4>
			　　卻說秦王飛騎報入：「黑闥復陷相州，執總管羅士信，不屈而死。」秦王聽的，深慟惜之。乃下令軍中曰：「不誅此賊，無以見唐主也。」會集元吉人馬，著李藝列營於洺水之南，自以大隊屯洺水北岸，遣李世勣引遊兵逼其寨。程名振獻計曰：「黑闥之眾迸集，賴漳南糧草以應。我當截其要衝，使糧食不得運入。大王與李藝屯兵南地，為相援之勢，休養士馬，堅壁固守。不出兩月間，黑闥糧盡眾疲，乃鼓兵而出。乘其弊戰之，此必勝之理也。」秦王曰：「公言正合我意。」即遣程名振引精兵一萬，前據夾灘邀擊；著李藝按甲休兵勿動。黑闥數引兵挑戰，世民堅閉不出。黑闥軍中缺糧，遣人往漳南催糧。賊將黃常押帶糧草，漏夜運送相州，前阻唐軍不得進，又恐違了日期，與騎將李濟議曰：「今糧草俱裝載到此，唐軍把住夾灘，何以得進？」濟曰：「不如將小舟載之，乘流而渡，吾等發人馬，乘夜從陸路抄出。唐軍無奈我何矣。」黃常依其計，即將糧食裝作四十車，用十數舟載之。自分人馬，從隘口而出。細作報與名振知的，令三軍偃旗息鼓，每軍各執火炬一把，柴草二束，密藏在東岸蘆葦中。選會水性軍，以利刃縛在腰背上，吩咐「如此如此。」眾人各領計去了。自選精銳軍士五十，頭裹赤幘，從陸路潛出。<br />
<br />
　　卻說黃常帶領步騎，正行過隘口，將近三更時候，忽山隘後金鼓齊鳴，火光照天。黃常大驚，正不知何處軍馬，眾人已自慌亂。程名振軍，人頭裹赤幘，一湧殺進。黃常夜裡不敢戀戰，復奔原路而走。將近舊寨，遙望東岸一派通紅，人報：「糧草盡被唐軍燒燬。舟船又鑿沉於水中。殺死李濟，眾人死者無數。」黃常聽說，歎曰：「吾中奸人計矣。」只得殺奔東岸來救。程名振人馬已迫在後。黃常見勢不支，匹馬走向鼓城去了。天色微明，唐軍救滅餘燼，尚有糧草數車。即搬回軍中。名振已得大勝，遣人報秦王。秦王大喜曰：「黑闥糧草既被焚燬，城中必困。吾今有算矣。」李世勣曰：「大王有何妙策破賊？願聞其詳。」世民曰：「兵機事豈可預知？」密書數字與世勣看，道：「如此如此。」世勣曰：「殿下真神算也。」世民將三軍各分撥停當，看世勣出戰。眾人各依計而去。<br />
<br />
　　卻說黑闥城中，果是乏糧，連遣人催趲不到，與眾將商議。范願曰：「四面皆敵人，糧如何得入？不如決戰，殺退唐軍，以就其糧。」黑闥從之，令范願、高雅賢引馬步軍一萬，出城迎敵。兩陣對圓，李世勣出馬，與范願更不打話，戰上四五合，世勣敗走。范願、高雅賢二支人馬一發趕入陣去。黑闥城上觀望，見唐軍寡弱，即披甲上馬，引步騎二萬出城，乘勢衝突。世民見漢兵迸集，自率精騎出陣，正迎黑闥。二馬相交，戰上數十合，世民勒馬跑回本陣。黑闥驟騎追襲。不持防一矢飛來，射中黑闥馬膛，掀於地下。王小胡一騎走出救了。世民回馬復戰，四下喊聲大振，金鼓不絕。南營李藝率敢死軍斬壁而出，衝入黑闥軍中。所到莫敢遮攔。自午至昏，黑闥勢不能支，遂先遁走。范願、高雅賢等不知，猶各死戰。追襲將近洺水邊，紅日將沉，只見兩邊無數唐兵，吶一聲喊，決開堰基，霎時間洺水上流水勢洶湧而來，波翻浪逐，疾如箭發，大水一至，如何阻當？將漢兵淹沒水中者大半。范願等驚慌殺回南岸。李世勣從旁抄出，賊眾大亂。范願刺斜奪圍而走，世民鼓勇追殺。高雅賢在後勒馬復戰，被世勣一刀斬落南岸，降其餘眾。此時范願走出，與黑闥敗兵相合。范願曰：「唐軍已奪了相州，四下追襲不止。大王可速走突厥，以圖後計。」黑闥從之，與范願等殺開血路，漏夜走奔突厥去了。世民亦收軍入城，安撫百姓。諸將奪得軍器、輜重者，各依次而賞。令人尋羅士信屍骸葬之。山東悉平。<br />
<br />
　　卻說黑闥聚敗殘人馬，與范願、王伏寶等徑奔突厥，來見頡利可汗，曰：「臣故主建德，無大故被唐主所滅，因領山東之眾，欲為報仇。奈兵微將寡，殺敗至此。望君長憐之，借吾軍馬，復取故主之地，納貢北國，臣之志也。」頡利曰：「爾且退。我與文武議之。」黑闥退居館驛。可汗問左右曰：「黑闥特來借兵。可許否？」左丞阿里顏奏曰：「我國嘗欲與唐定歲貢之禮。彼恃中原人馬雄壯，不以我王為意。今黑闥既相投，正好用為嚮導，發兵取其邊郡。唐主自要遣人講和也。有何不可？」頡利可汗從之。次日，遣大將黃天奴、副將阿赤環，部領精兵十五萬，加封黑闥為征南大元帥，一同出取中原。黑闥即辭了突厥王，總領胡兵入雁門，寇并州。二處告急，報入長安。高祖集眾臣議曰：「秦、齊二王近日平服山東，今黑闥結連外國，引兵入寇邊郡。爾眾臣有何高論？」諫議大夫蘇世長奏曰：「黑闥驍賊也。輔之以范願等，實為勁敵。今投突厥借兵，頡利可汗豈專意欲助之哉！其來本欲與我主講結盟好。不如議和，免將士冒於鋒鏑，亦良策也。」唐主曰：「和與戰二者孰利？」鴻臚卿鄭元璹曰：「戰則禍深，不如和利。」封德彝曰：「突厥恃犬羊之眾，有輕中國之意。若不戰而即與和，則示之以弱。今日雖退回人馬，明年將復來矣。臣愚以為，戰之既勝，然後與和。使恩威兼著，夷狄自當束手也。」唐主從之，下令太子建成同秦王領兵禦之。<br />
<br />
　　是時秦王尚未班師，既得詔，與眾商議間，忽報：「太子建成人馬已到。」秦王即出相州，迎接入城，到中軍坐定。建成訴王命出軍意，秦王曰：「黑闥敗窮之賊，今借得突厥人馬，侵并州，欲決死戰。頡利可汗意在圖我金帛，亦必為之力鬥。今差使人逕往襄邑、汾州，二處出兵截其來路，乘機殺掠，胡寇自不敢南下。吾與太子休兵固守，以逸待勞。看黑闥如何施展也？」建成曰：「所議甚善。只恐頡利深入，吾等難免稽延之罪。」世民曰：「突厥此來非其本心，實欲利吾講和也。太子但放心無憂。」建成從其議，遂按甲不出。果是未旬月間，襄邑守將王神符、汾州刺史蕭豈頁，各出奇兵，乘間攻擊，連破突厥人馬，斬首五千餘級，掠得牛、駝、馬匹不計其數。捷音報入長安，唐主復與眾臣商議。鄭元璹奏曰：「如今議講和，使我王兩得其利。一者孤黑闥之勢；二者堅盟誓之好，在此一舉矣。」高祖乃遣元璹持節往突厥議和。<br />
<br />
　　元璹辭了唐主，逕至突厥，來見頡利可汗，議所以講和意。頡利可汗曰：「我與中國自結好以來，信使往返不絕。何爾主輕視外國，不以我為意？豈謂夷狄無堅甲利兵哉。」元璹當廷折之曰：「我主建都長安，通好四夷。但有歲貢禮物，依時頒賜。諸侯悅服者，無不來廷。何獨爾國弗思恩澤，妄生邊釁，侵擾并州？今主上特遣一旅之師，連破虜騎，首尾莫救。捷音報入關中，吾主猶思兵革危亡之事，不忍死及無辜，特遣小臣奉使，欲講和好。誰知尚不以我主為德，反同仇者論耶？」頡利聞元璹之言，頗有慚色。其臣屬各面面相覷。元璹因說之曰：「唐與突厥風俗不同，突厥雖得唐地，不能居也。今虜掠所得，皆入國人，於可汗何有？不如召還人馬，復修盟好，坐受金帛，豈不勝如棄昆弟積年之歡，結子孫無窮之怨乎？」頡利大悅曰：「聞君之言，誠有利也。我即當抽還軍馬。」重贈元璹而回。元璹將頡利講和文書帶歸長安，見高祖奏知。高祖甚悅，加賜元璹金寶。元璹辭曰：「臣自義寧以來，五使突厥，幾死者數次。托賴天朝，威加外國，留得微軀，復見陛下。幸矣！賞賜非所願。」高祖賜書曰：「知公口伐，可汗遵約，遂使烽火頓息。朕何惜金寶賜於公哉。」竟令受之。忽邊廷報入：「頡利人馬已退本國去。黑闥結連河北，州、縣皆附之。即目攻打并州甚緊，宜速起兵救應。」高祖與眾臣曰：「秦王世民守相州而御突厥。今頡利已退，須召之剿除黑闥。」封德彝奏曰：「秦王與太子兵屯相州，所繫亦重，不宜再遣。陛下可召齊王討之。并州之圍必解矣。」高祖從之，即召齊王啟行。元吉得命，部領精兵七萬，淮陽王李道玄為先鋒，副將史萬寶為合後，自總中軍人馬，浩浩蕩蕩，望并州進發。前至雁門關屯紮，不在話下。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
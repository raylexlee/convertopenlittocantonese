<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第九十回　長孫臣勸回鑾駕　唐太宗坐享太平</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九十回</br>　　長孫臣勸回鑾駕　唐太宗坐享太平</font></h4>
			　　仁貴當下傳令，勿殺降眾，勒馬催動後軍，乘勢殺上天山。朱厥不能抵擋，引守軍棄下寨柵逃走。仁貴據了天山。忽前邊金鼓大振，哨馬回報：「乃是李世勣、張亮二路兵馬，見天山隘口殺氣沖天，在此抄出救應。」仁貴接著，就在寨柵屯下兵馬。俱知誅萬家三兄弟之事。世勣聽罷，悚然曰：「公之膽力，古之惡來不過是也。」張亮亦曰：「天山如此險峻，公以五千步騎連破萬家之眾數萬。吾等連日戰勝，不及將軍三箭之功也。」仁貴曰：「誤得小勝，何足掛齒。」李世勣曰：「機會難遇。乘破竹之勢，取石城唾手可得矣。」仁貴曰：「公言正合吾意。」於是催動三軍，殺奔石城而來。<br />
　　且說樊虎、張豪、黃班三將，引部落正與唐兵鏖戰，從辰至午，虜眾不退。李世勣當先引勒騎二萬，衝入虜陣，樊虎見唐兵四下迸集，急走入石城。薛仁貴一騎直趕至城邊，虜眾堅閉城門，再不敢出。世勣分兵四面圍之。城中聽得萬家人馬盡被殄滅，眾部落無不膽寒，號天踴地而哭曰：「我等賴萬姓英雄，自守鐵勒國，誰想為救他人，至此喪折殆盡。再何面目復回也？」言罷，各人欲出城死戰，以報冤仇。樊虎曰：「乘今便出，正中唐人計策。此石城四下是山。後面雖被唐兵奪了，彼亦不能居守。且城中自有一年糧草。敵人深入，亦自疑慮。我等坐據其中，四圍準備戰守之具，仍遣人往高麗起傾國兵馬來救。唐兵前慮安市，後有吾等，必生退心。候救兵一集，四面攻擊，足可以報此仇也。」眾人依其議。四門築起重壘，為守禦之計，一面遣人往高麗求救，遂按兵不出。<br />
　　是時太宗已得捷音。及聞石城攻打未下，安市守禦益固，因手敕諸道令協力攻擊。值初冬，朔風驟起，塞外天寒，又早軍中糧運不繼，將士皆有思鄉之念。長孫無忌乃率近待（侍）入御前諫曰：「陛下親御六龍，渡遼海之險，深入重地，將行天討。今麗兵消折者十八九，吾軍傷亡者亦不少。雖連得其數城，域外封邑，不為中國之增損也。目今遼左早寒，草枯水凍，士馬難久留。且糧食將盡，眾情懷歸。陛下每以父母之心為心，何獨於高麗而必欲降服，以苦久徵之士乎？如今諸將俱建奇功，高麗君、臣亦已喪膽。不若班師回鑾駕，甦醒軍民。度外小丑，陛下必計較也。」太宗見（聞）無忌所言，沉吟不決，乃曰：「寡人不能平服遼東，誠恐後世復為邊患，非長久計矣。」近臣皆曰：「蓋蘇文雖今為暴，陛下後世以德化之，兵患自息也。何必揚威武以服人哉？」太宗見眾臣力諫，且以久師在外，太子幼年，遂納其言。因敕下各營，準備班師。各營軍士聞此消息，無不踴躍歡呼。李世勣、張亮、張士貴水陸兵馬俱抽回聽候。太宗召世勣至御前，謂之曰：「吾軍自出長安，戰無堅陣，攻無完城，其餘州、邑，聞寡人風聲，盡皆降附，惟安市城守將志堅，軍民齊力。雖是抗拒寡人，而其忠義可嘉。卿於城下，將東西營兵馬，各齊整披掛，繞城行了一回，然後旋師。世勣領命去了。太宗又召過契苾何力，引軍馬先出遼海俟候。遞報入長安。契苾何力亦領旨去訖。當下分撥已定，一面交有司官通知各處：「明日起發。」<br />
　　且說李世勣已早吩咐東、西二營兵馬，披掛已備，人各刀槍出鞘，弓弩離弦。次日，於城下依隊伍而行。但見旌旗蔽日，盔甲鮮明，兩下金鼓齊鳴，都將安市城圍了一匝。早有守軍報入城中：「唐天子已回御駕，各營班師。」麗將梁萬春率眾將登城觀望，見城下人馬整齊，衣袍燦映，各依隊伍而行，繩然不亂。麗兵暗暗喝采。梁萬春曰：「久聞秦王之兵所向無敵，今日見其威儀，果的不虛也。」忽中軍風捲起一面龍鳳日月旗，旗下開展黃羅傘。眾將前擁後湧，簇住一道鑾駕。金鼓聲近，將至城濠邊。梁萬春等知是唐天子過來，眾人城上各跪下，齊聲拜辭聖駕。前後報入中軍，太宗知的，命有司取絹縑一百匹，以賜梁萬春等。不移時，有司官即遞過絹嫌，令城上縋木板而下受之。有司乃曰：「此絹天子賜汝等事君之忠，守城志堅者也。」麗兵得賜，城頂拜謝之聲，振動御前。太宗兵馬前後離了安市，至白岩城屯紮。因敕下各營，集將士大賞三日。<br />
　　太宗顧謂世勣曰：「卿徵高麗，身先士卒。朕足知公之疲勞。試以紀功簿考視，查吾軍之得失，曾有幾何？」世勣頓首稱謝，乃曰：「凡徵高麗，拔數十城，徙遼、蓋、岩三州戶內入中國者七萬人。陛下在銀城駐驛，與虜將三次大戰，斬首四萬級。戰士死者三千人，戰馬死者什七八。太宗聞世勣檢視所損，且又不能成功，深悔之，歎曰：「魏徵若在，不使我有是行也。」<br />
　　後人讀史至此，有詩歎曰：大唐整隊去徵夷，勝敗兵家未可期。本為剪荊揚武烈，豈知失律至輿屍。鳳凰折翥浮雲漠，臊羯搖旗狡兔馳。虜未獲擒功未建，夕陽斜下照荒堤。<br />
　　次日，三軍發離白岩城。御駕行處，於路秋毫無犯，果然鞭敲金凳響，人唱凱歌聲。又數日，過了遼海，太子率諸王、百官，遠出臨榆關迎接。太子下車輦，立於道旁，以候聖駕。前隊李世勣先見，拜伏於太子車前。太子扶起。世勣同詣御前，拜見太宗曰：「臣不能為皇上徵東一行，致聖躬犯冒鋒鏑，疲凋龍體，臣之罪也。」太宗見卻太子，悲喜相半，乃指所著御褐袍謂太子曰：「待見汝，乃換此袍耳。是袍在遼左之時，雖遇盛暑流汗浹背，朕亦弗換。」至是，太子進新衣，太宗乃換之。<br />
　　太子與眾百官隨鑾駕而回，入得京都，內外百姓各香燈花燭，迎門而接。次日，太宗設朝，群臣文武山呼畢，召進長孫無忌、李世勣、王大度一班徵遼將士，各面撫慰之。敕下中書、門下：「依資給升官職。但是隨徵軍士，沒於王事者，各給金帛賜之，免其家徭役。」太宗謂張士貴曰：「公之先鋒薛仁貴臨場鏖戰，取城先登，朕將以優爵待之。」士貴曰：「將士披矢石而俘虜將者，無非欲立功名，陛下戰士齊力爭先，不為不多。且朝廷爵祿，非可濫及。仁貴功雖有，只依上下封之，則他人亦無過望也。」太宗然其言，即封仁貴為左武衛將軍。仁貴承恩拜謝。<br />
　　次日太宗召李世勣謂之曰：「諸軍所擄高麗民一萬四千口，今安集於幽州。當時朕將以賞軍士，又愍其父子夫婦離散。今命有司平其直，令以錢布贖為民可乎？」世勣曰：「陛下恩若及此，誠乃天地之父母也。何有不可？」太宗大悅，即命有司行之。由是麗民感激，歡呼之聲，三日不息。太宗命設太平筵宴，慶賀功臣。是文武百官、九卿四相，同登御宴。但見金紫輝映，人物軒昂，正是：赤心報國徵東士，斬將摩旗渡海人。<br />
　　日晡，君臣宴罷乃散。太宗於舊將尉遲敬德、秦瓊叔寶、王君廓、黃君漢、殷開山、段志賢等，或老致仕，或因物故，皆優恤之，子孫俱世蔭。房玄齡、褚遂良總理國政以治內，李世勣、程名振等訓練兵馬以治外。蠻夷順駙。自此，天下無事，謳歌載道，無復昔日出征兵革之苦。後人有長篇一章，單道唐太宗創業守成之能，其詩曰：<br />
　　太宗發跡在晉陽，隋帝江都駕未將。關中倏爾生豪傑，旌旗便出正鷹揚。干戈到處奸雄伏，世充、李密咸囚縛。建德當年稱帝主，虜俘一旦終其祿。驅兵東向定寰宇，隋地和風降時雨。郡城父老壺漿迎，蕭鐃路旁銜綬組。突厥蜂屯塞草黃，封場劍戟事倥傯。雲集將帥攄忠義，西誅逆虜剿餘凶。神州荊棘爭奈何？建成、元吉起風波。弗知天命心狼戾，臨湖殿下血摩挲。端拱正南登大寶，黎民安業忘徵討。君臣致有貞觀風，欲把金甌長兢保。未交常泰及治平，忽報遼東動戰塵。羽書三下遼廷急，謾勞聖駕發長征。六軍既出榆臨隘，萬千從騎渡遼海。玉龍五月砂磧行，萬里關山臨紫塞。白岩城下夜多兵，壯士功名尚未成。戈折弓凋多少戰，髑髏難認不勝情。千官依復回鑾馭，回首濃雲迷野樹。至今剩水與殘山，更有誰人問來去？我觀遺史亦傷悲，往事茫茫歎黍離。創業已難尤在守，太阿謹執全綱維。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
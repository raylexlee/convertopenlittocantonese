<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第七十五回　魏王定計奪東宮　無忌預謀立太子</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七十五回</br>　　魏王定計奪東宮　無忌預謀立太子</font></h4>
			　　時魏王泰多能有寵，聽太子失德，惟好驕樂，陰有奪嫡之志，折節下士，以求聲譽。上命韋挺、杜楚客攝秦府事，二人俱為要結朋黨，因謂魏王曰：「天命無常，歸於有德。今皇太子專事佚游，此非人君之望。王正可陰蓄士馬，外結民心。若使大義一倡，天下響應，則國事可圖也。」魏王深然之。人報知太子，太子怒曰：「魏王有何得能，敢窺吾位！」即召刺客紇於承基謀之。紇於承基曰：「魏王素得士心，且上愛寵，若事不密，反成禍亂矣。容臣緩緩圖之。」太子無決斷人，遂聽其言，乃密遣人請吏部尚書侯君集入宮中，有事商議。<br />
　　差人去不多時，君集已至，太子親出掖門外，接入宮中坐定。君集固讓曰：「臣何等人，敢與殿下敘賓主禮？」太子曰：「君有大功，見識深遠。今日特有事訪問，君不必辭。」君集暗思曰：「吾欲報上之怨，每無機會，今皇太子暗劣，正好乘釁圖之。」因以言挑之曰：「殿下近來有人相逼其位，知耶？」太子曰：「實不相瞞，深恨魏王泰，陰有異志，結好內外，欲謀反奪吾之位。我想起來，他人不足與謀，獨君能決吾之事。若使東宮位不失，公之富貴，吾當永保之。」君集拜曰：「深荷太子厚恩。臣雖（惟）盡心竭力，以扶殿下。此有中郎將李安儼，有意於殿下，可召之同來商議。」太子即著人去請李安儼。安儼徑隨中官入宮，拜見太子。太子命與君集相見畢，因告以誅魏王事。安儼曰：「吾屢得太子盛賜，爭敢負之！殿下有用某處，唯當一力向前也。」太子大悅曰：「二公相助，國事可定矣。」忽報：「駙馬都尉杜荷來宮中，欲見太子。」太子聽的，即引入後宮坐定。杜荷曰：「殿下知魏王泰有奪嫡之意乎？」太子佯應曰：「不知也。」荷曰：「外議紛紛，不久為亂矣。太子猶自不知乎？」太子見其情實，乃謂之曰：「魏王果起謀意，欲奪我位，今知之數日矣。」因令君集、安儼等與杜荷相見，具所以謀反之意。杜荷曰：「太子此事，且秘而勿發。洋州刺史趙節，吾之故人，見掌十二萬雄兵。太子先遣人約之日期，以為外應。今魏王有大權。若知此謀，因而作亂，將何以處之？殿下遇天文有變，當速發。勿被他人所制。但詐稱疾病危篤，主上必親臨看視。因其來，乘機圖之，國事遂定。然後收魏王等誅之，有何難哉！」太子然之，乃厚賂眾人。眾人各割臂為誓而散。<br />
　　過二日，太子之謀已露。中官上變，告於太宗，太宗驚曰：「東宮的有是事，國家亂無日也。」即敕大理、中書、門下參鞠之。有司鞠審太子反狀已具，入奏，上大怒，召太子至金階下，面責之曰：「吾以汝為嫡子，而有東宮之命。不思王業艱難，專事失德之行。今越分過求，先起不軌謀，何以安人民社稷乎？」承乾曰：「臣為太子，志已足矣，復何所求哉。但為泰所圖，時與朝臣謀自安之術。不忠之人，遂教臣為不軌耳。今陛下若立泰為太子，所謂落其度內也。」言罷，頓首涕泣，上乃謂侍臣曰：「將何以處承乾？」群臣莫對。通事舍人來濟進曰：「東宮之罪雖有，陛下不失為慈父，太子得盡天年，亦天下之公議也。」上從之，詔廢承乾為庶人，幽於禁宮，不許輒出入。漢王元昌賜死，侯君集、安儼、節、荷等，以通同太子謀反，盡伏誅。庶子張玄素以不諫諍，罷職為民。獨於志寧以數諫於太子有功，褒美之。<br />
　　是時上發落已定，侯君集臨刑，遣家人上表，訴其有大功勞，乞留性命。上覽表謂侍臣曰：「君集有功，欲乞其生，可乎？」群臣皆曰：「君集謀反已露，陛下罪之當矣。若復赦宥，何以服他人？」上乃泣曰：「傳與君集，朕將與之長訣矣。」遂斬之。上以承乾既得罪見廢，魏王泰日入侍奉。上面許立為太子。岑文本、劉泊等亦勸之曰：「魏王好仁愛下，深得內外心。若使承統，社稷之福也。」長孫無忌固請立晉王治，上謂侍臣曰：「昨日青雀投我懷云：『臣今日始得為陛下子。臣有一子。若死之日，當為陛下殺之，而絕爭兢。』令傳位晉王，朕甚憐之。」諫議大夫褚遂良曰：「陛下失言矣。此國家大事，存亡所繫，願熟思之，直陛下萬歲後，魏王據有天下之重，肯殺其愛子以授晉王哉？陛下前者以嫡庶之分不明，致此紛紜。今必立魏王，願先措置晉王，始得安全耳。」上流涕曰：「卿之言，實切我心。今日之事，吾不能也。」因起入宮，侍臣隨之。<br />
　　先是魏王泰恐上立晉王，先以計惑之，因謂晉王治曰：「汝與漢王元昌相善，今元昌雖得罪賜死，汝亦無憂乎？」治曰：「吾每懷之。今其死，安得無憂？」於是晉王見上憂形於色，上屢怪之，因問曰：「卿以何事不足，見寡人常有弗愉色也？」晉王治對曰：「臣職為王，無有不足。特以元昌得罪賜死，臣甚憐之，致有此憂也。」是時太宗亦以元昌不預太子之謀，既賜其死，甚有悔心。及聞晉王之言，始覺晉王有友愛之親，乃憮然悔立魏王之言矣。因獨留長孫無忌、房玄齡、李世勣、褚遂良謂曰：「我三子一弟，所為如是，我心誠無聊賴！」因自投於牀，拔所佩刀，欲自刎。褚遂良急向前奪刀，度與晉王。無忌等曰：「請陛下所欲立誰為太子，異議自定。」上曰：「我欲立晉王。」無忌曰：「謹奉詔命。」上乃使治拜無忌曰：「此汝舅許汝矣。」上出御太極殿，召群臣謂曰：「前太子承乾悖逆。魏王泰亦兇險。諸子誰可立者？」眾皆歡呼曰：「晉王仁孝，當為嗣。」太宗大悅，即立晉王治為皇太子，時年一十六歲。<br />
　　群臣各上表稱賀。太宗因謂侍臣曰：「我若立泰為東宮，則是太子之位，可經營而得。自今太子失道，藩王窺伺者，皆兩棄之，不許復有其位。傳諸子孫，永為後法。且泰立則承乾與治皆難保全。今治為太子，則承乾與泰皆無恙矣。」無忌等拜曰：「陛下之見甚明，自是可以絕禍亂矣。」上乃降泰爵為東萊郡王，幽之北苑。其府僚、親狎者，皆遷嶺表。司馬溫公曰：唐太宗不以天下大器私其所愛，以杜禍亂之源，可謂能遠謀矣。太宗以太子之位既定，詔長孫無忌為太子太師，房玄齡為太傅，蕭瑀為太保，李世勣為詹事。瑀、世勣並同中書門下三品。又以李大亮、於志寧、馬周、蘇最、高季輔、張行成、褚遂良皆為僚屬。<br />
　　世勣嘗得暴疾，醫者云：「得須灰可療。」上聞之，自剪須與之和藥，又嘗從容謂世勣曰：「朕求群臣可托幼孤者，無以逾公。公往不負李密，豈負朕哉？」世勣流涕辭謝，齒指出血。是時，黃門侍郎劉泊言：「太子宜勤學問，親師友。今入侍宮闈，動過旬朔不出，師保以下接對甚少。」上是其言，乃命泊與岑文本、褚遂良、馬周至東宮，與太子游。自是，上見太子，遇物則誨之。見其飯則曰：「汝知稼穡之艱難，則常有斯飯矣。」見其乘馬，則曰：「汝知其勞而不竭，則常得乘之矣。」見其乘舟，則曰：「水所以載舟，亦所以覆舟。民猶水也，君猶舟也。」見其坐息於木下，則曰：「木從繩則正，君從諫則聖。」太子亦深領其誨。他日上疑太子柔弱，密謂長孫無忌曰：「雉奴恐不能守社稷。吳王恪英果似我，我欲立之，何如？」無忌固爭曰：「陛下以皇儲始定，輒有此舉，何以信服藩王？今後此言慎勿出也。」上曰：「卿以恪非公之甥耶？」無忌曰：「太子仁厚，真守文良主，足可衍陛下之鴻休。且儲副至重，豈可數易？」上乃止，謂恪曰：「父子雖至親，及其有罪，則法不可私。漢立昭帝，燕王不服，霍光、析簡誅之。此不可以不戒。」恪頓首受命。一日上謂群臣曰：「吾有如太子少年時，頗不能循常度，朕觀治自幼寬厚，欲語云：『生狼尤恐如羊。』望其稍壯，自不同耳。」無忌對曰：「陛下神武，乃撥亂之才，太子仁恕，實守文之德也。」上大悅。話分兩頭。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
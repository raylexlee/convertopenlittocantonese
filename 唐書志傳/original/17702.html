<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第四十五回　楊武威生擒竇建德　李世民怒斬單雄信</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四十五回</br>　　楊武威生擒竇建德　李世民怒斬單雄信</font></h4>
			　　卻說秦王大隊人馬已到，時三軍猶未傅飧，秦王下令曰：「今日爾諸將取功名之時也，各宜努力向前。」眾人得令，鼓勇踏平拔渚而來。范願、王伏寶引敗兵走至禹山峽，與曹旦、宋正本、齊行善、張允濟、廖鴻等相遇，止不見建德走何地。時眾人殺得困弊，日氣正盛，爭向流頭取水飲之。忽峽口鼓聲震響，一彪軍馬殺到，為首大將殷開山也。夏兵大亂，死落於急流中者不可勝數。范願等戰力已乏，各棄馬爬上山奔走。張允濟死戰不得出，被殷開山一刀斬落水中，降者無算。奪掠其軍器極多。<br />
　　此時建德幾部殘兵繞堤走出汜流，恰遇孟海公，引水軍救入樓船去。唐將史大奈、秦叔寶急追至汜流邊，孟海公舟艦上各設強弓硬弩，並連鐵索，雖觸風衝浪，走如平地。見唐軍至，弓弩齊發，皆不能進。史、秦二將各持牌在前，不避矢石，直至艨艟邊，砍斷鐵索，樓舡散亂。二將飛上戰舡。夏兵見唐軍湧上舡，各走入後櫓。水軍都督周葛仙撞出櫓棚來戰唐將，未及交鋒，秦叔寶大喝一聲，早活捉過來，眾軍縛了。史大奈直入舡隊，放起火燒著餘舡，夏兵四散逃竄，死者無算。岸上喊聲大震，唐軍各要爭功，一齊掩殺，勢不可當。孟海公見艨艟火著，部水軍馮南、蔣翼，棄樓舡逃走。建德度勢不可支，從樓舡小倉後跳上北岸，奪敗軍所乘之馬，拚死逃走。南岸史大奈看見，衝開士卒，直趕將來，指望捉了建德獻功，如何肯放。忽道旁鼓角齊鳴，一騎馬撞出，乃車騎將軍楊武威也。大奈恐武威奪功，舉長槊望建德後心剽來，正中左脅，建德墜於馬下，武威即擒之。二人合兵一處，同入中軍來見秦王請功。是役也，夏兵三停已去二停，降者不下數萬。宇文士及奪掠糧草五百餘車。屍首亙積二十餘里。<br />
　　此時諸軍皆得馬匹器械而回，精神百倍。秦王已收集各處人馬，諸將聽的捉了竇建德，皆聚帳下。秦王召進建德責之曰：「我徵討世充，何干汝事？」建德曰：「今日不來，亦難免禍唇齒之國，只得相救。」秦王呼左右：「以檻車囚之，待捉王世充，一齊回關中問罪。」眾人將建德囚了。世民下令，催三軍不分星夜進圍洛陽。李世勣曰：「夏兵既破，洛陽勢孤，大王只將建德囚至城下招安，城中膽落，世充必率眾納款。」世民從其議，即將建德監至洛陽。此時唐將俘獲夏兵不願為軍者，世民散使還鄉就業，不願去者，充入行伍，著各部領之。封德彝入賀曰：「大王妙算，已建不世之功。關中預聞捷音，足可以聳動天顏也。世民笑曰：「不用公言，得有今日。」因大享將士於軍中。<br />
　　時武德四年夏五月。世民既平建德，游騎兵回洛陽，報知王世充，世充大驚，閉戶不出。忽報：「唐軍大隊，監囚了夏主於城下，世民親督諸將攻打各門。」諫議大夫法嗣親將劉師立入奏曰：「城中糧草食盡，軍民疲餓屢月，死者枕藉，事已極矣。大王可救一城生靈，迎候軹道，庶免自身夷族之禍。」世充沉吟不語。李光儀一派戰將曰：「城中尚有精兵數萬，皆願與主公死戰。不如乘唐軍立營未定，突圍南走襄陽，以就其食。然後約虎牢之眾，復來取洛陽，成敗未可期也。何必遽為亡國計哉。」世充將從之。秦王世衡、楚王世偉復勸曰：「自二國交兵，殆無寧日。吾所恃者夏主，今已為擒。縱投往他處，終必無成，不如降之以保善後計也。」世充乃淚下曰：「吾血戰數年，賴諸將扶佐為王，今日若逆天意，復使諸軍血肉填於草野，係我之罪也。我心何安？不如投降，以順天時矣。」於是世充城上插起降旗。<br />
　　次日素車馬，帥太子玄恕等及群臣三十餘人，開城詣軍門納降。眾人報入中軍，秦王大喜，令諸將擺開，即出軍前受降。見世充諸人拜伏於道旁。世充曰：「臣不道，違抗天兵，今勢窮力盡，情願歸降，以安百姓。」秦王曰：「爾等既降，吾奏唐主，不害汝之命。」言訖，乃部諸軍先入洛陽。是時城裡城外，軍民百姓，各以香燈花燭迎門而接。秦王下令諸人，分守市肆，禁止侵掠，無敢犯者。世民入至宮城，命房玄齡收隋之圖籍。時府中詔制，已被世充所毀，殘闕無稽者多。命蕭瑀等封府庫，收其金帛。次日，世民於宮中大享將士，議功績之上下，賞賜金帛。諸將言曰：「世充暴虐萬民，罪不容誅。大王何故留之？」世民曰：「世充之罪固有，非建德之比。且人已服降，遽殺之不祥也。」止收其附黨段達、單雄信、朱粲二十餘人斬之。<br />
　　單雄信密使人叫李世勣曰：「雄信望將軍垂救。」世勣聽的，徑往帳下叩頭拜伏。世民問其故，世勣曰：「臣故人單雄信，理當罪戮。望大王垂憐赦之。且其材武足用。願請納官爵，以贖其罪。若雄信得更生之賜，必有以報。」世民笑曰：「榆窠之厄，雄信窘迫吾前。汝以追騎後至，那時雄信曾識故人乎？公有他言，無所不從。赦雄信，弗汝聽也。」世勣曰：「當日緊追殿下，各為其主也。使雄信先事主公，亦必勸世勣之忠矣。願王赦之。」世民曰：「雄信為人言過其實，非公之比」。竟令推出斬之。世勣見秦王不許，乃號慟出宮門，割股肉以啖雄信曰：「非吾不念舊情，主人言不允聽。今日與君生死永訣，此肉委於士。君之妻子，無用憂也。」言罷，劊子手斬了回報，在旁觀者，無不垂淚，皆感李世勣重於義云耳。宋賢有詩為證：<br />
　　難將重諾割袍襟，烈士真同管、鮑金。取肉啖之生死訣，由來仁義感人深。<br />
　　又斷單雄信不識事人，致有夷戮之禍：<br />
　　四下干戈擾攘時，義士忠臣罔所思。擇主不臧遭殺戮，堪嗟雄信未男兒。<br />
　　秦王既斬了逆黨，坐於閶闔門，郡中諸官皆拜降於堂下。太師蘇威請見，稱他老病不能拜。世民遣人數之曰：「公隋室宰相，危不能扶，使君弒國亡。見李密、王世充皆拜伏舞蹈。今既老病，何勞相見？」蘇威聞其言，不食終日而死。劉師立、羅士信閉戶不出，武官欲殺之。世民慌傳令曰：「如有害此二人者，夷三族。」次日，自登門請此二人。二人感世民之恩，乃出。師立曰：「殿下欲濟大事，知洛陽有二賢乎？」世民曰：「不知也。」師立曰：「一人魏州繁水人氏，姓張，名公謹，字弘慎，見為洧州長史；一人與公謹同里，為本州刺吏，姓崔，名樞。是二人者，皆有命世之才。王何不請之。」世民即遣使聘請。張公謹亦聞世民有德之主，與崔樞挈城來降。世民大喜。詢以時務，二人對答如流。乃曰：「何相見之晚也！」因拜公謹為參軍，崔樞為檢校。<br />
　　時世充有未附者，各懷內懼。杜如晦叔父杜淹當死，如晦之弟楚客請如晦救之。如晦曰：「彼嘗欲陷我於死地，豈料有今日乎？」楚客曰：「昔者叔已殺兄，今兄又殺叔，一門之內，相殘而盡，豈不痛哉！」言罷欲自刎。如晦勸止之，乃為請於秦王。秦王引為天策府曹參軍。世民與諸將入宮，見隋之宮殿華彩壯麗，規模宏大，有三十六宮，二十四院，蘭室椒房，重樓玉宇。世民觀了一回，顧謂諸將曰：「煬帝無道，殫人力以事奢侈，谷無亡得乎？」薛收進言曰：「峻宇雕牆，殷紂以亡；土階茅茨，唐堯以昌。始皇興阿房而秦禍速；文帝罷露台而漢祚永。後主曾不是察，奢侈是矜，死一夫之手，為後世笑，何此之能保哉！」世民深然之，即令左右撤了端門樓，焚乾陽殿，毀則天闕，廢去諸道場。百姓聞之，無不稱快。<br />
　　秦王欲議班師，李世勣曰：「建德、世充餘黨尚多，虎牢王玄應與夏將劉黑闥勁兵屯此，糧草足食。此一路亦可慮也。建德敗眾王伏寶、范願皆劇賊，有萬夫之勇。洺州建德養子竇晟尚在。倘眾人復聚就之，其患不在世充之下矣。王用熟籌之。」秦王曰：「誰可征服虎牢？」史大奈曰：「臣未曾加尺寸之功，當擒此二賊。」世民曰：「劉黑闥，建德驍將，更得一人同往尤好。」王君廓進曰：「臣願與大奈同行。」秦王大喜，即與二人精兵五萬去了。又著游騎於洺州界上，體探竇晟虛實如何。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
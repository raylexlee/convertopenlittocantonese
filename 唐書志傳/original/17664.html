<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第七回　李密擁眾寇東都　季珣死節箕山府</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七回</br>　　李密擁眾寇東都　季珣死節箕山府</font></h4>
			　　大業十三年九月，河南、山東大飢，餓殍滿野。詔開黎陽倉賑之，吏不以時給，死者日數萬人。徐世勣言於李密曰：「天下大亂，本為飢饉，今更得黎陽倉，大事濟矣。」密善其言，即遣世勣帥麾下五千人濟河，會元寶藏、郝考德，共襲破黎陽倉，殺官吏據之，開倉恣民就食。浹旬間，得勝兵三十餘萬。竇建德、朱粲之徒，亦遣使附密。密因是威聲及於遠近，每日只是與將佐議取長安之計。忽報：「唐公遣人來，請兵合攻河東。」密欲遣行，王伯當曰：「某每占天氣，見旺氣在於太原，將必有霸。得失存亡豈能並求？彼強我弱，我存彼亡，終不能兩立。今若合之，以兵攻破河東，是助彼求霸，勞無功矣。若是得長安之後，乘勢吞我，易如傾瓶水於高屋之上，其可御哉？」密曰：「然則何以處之？」伯當曰：「如不允命，則失往日之親。大王發書回唐公，言王世充睨覦洛口，軍士難以遽離。許候會於關中。惟黎陽倉糧，可運萬斛以充軍餉。彼得其糧，請兵亦止也。」密然之，即復書，令人送糧一萬斛，回復唐公。」<br />
　　唐公軍士正憂乏糧，得之甚喜。見書意，以為起軍未便，淵亦不甚催，復令來人回。淵與屈突通相拒六十餘日，猶未下，三輔豪傑至者，日以千數。淵欲引兵西趨長安，猶豫未決。裴寂曰：「屈突通擁大眾，憑堅城，吾舍之而去，若進攻長安不克，退為河東所踵，腹背受敵，此危道也。不若先克河東，然後西上。」李世民曰：「不然。兵貴神速，吾席累勝之威，撫歸附之眾，鼓行而西，長安之人望風震駭，智不及謀，勇不及斷，取之若振稿葉耳。若淹留自弊於堅城之下，彼得成謀，修以待我，坐費日月，眾心離沮，則大事去矣。且關中蠭起之將，未有所屬，不可不早招懷也。屈突通自守虜耳，不足為慮。」淵兩從之：留諸將圍河東，自引軍西行朝邑。法曹靳孝謨以滿津、中渾二城降，華陰令李孝常以永豐倉降，京兆諸縣亦多遣使請降。淵大軍將至關中，再遣使會李密。使者領命去了。卻說李密乘兵精糧足，引眾進逼東都。邊廷飛報入東都，越王侗聽的，大驚，問於群下曰：「李密之兵屢來侵犯境界，何以御之？」黃永奏曰：「大王可遣劉長恭、龐王等帥兵與王世充軍會，共擊李密，可以成功。」越王依奏，遂令劉長恭、龐王起東都兵二萬，前去與世充同御李密，又詔諸軍皆受世充節度。劉長恭領命，剋日出師不題。<br />
　　話分兩頭，且說江都郡丞馮慈明，因探報言：「李密勢大，難為抗敵。」慈明與府屬商議：「即日越王大軍在東都，我乘夜從間道去請救兵，出密背後，乘虛破之，無不克也。」眾然其計。慈明分調以下守城，自偷出城門，由僻路逕往東都。行未數里之外，被密巡哨軍捉住，搜身上有救急文書，一齊綁縛來見李密。密素聞慈明之名，即下帳喝散軍士，親釋其縛，延坐勞問，禮意甚厚，因謂之曰：「隋祚已盡，天下分崩，未知鹿得誰手。公能與孤共立大功，久後富貴豈敢獨享？」慈明曰：「公家歷事先朝，榮祿兼備，不能善守門閥，乃與玄感舉兵，偶脫羅網，得有今日，唯圖反噬，未諭高旨。昔有漢之王莽、董卓，東晉王敦、桓玄，非不強盛，一朝夷滅，罪及祖宗。仆死而後已，不敢從命。」密大怒曰：「不識時務書生！妄生詞端，以辱我耶！」即命囚之，令席務本防守。慈明夜說務本曰：「今天子建令東都，謀臣猛將不下數十萬。以吾觀於李密，非撥主之人也。你等何必堅事之？倘天兵掩至，那時欲全性命，其可得乎？」席務本曰：「公何不從此走去？」即開了監門，放慈明脫離防邑，亦自逃走。<br />
　　慈明得脫了監禁，乘夜間關跋涉，不辭勞苦，七日得達江都，上表奏知煬帝。煬帝慰遣之。復回東都見越王，說：「李密雖有武陽之地，稟性輕暴，不能用賢任能，加之賞罰不明，號令不行，人心離散。今兵向東都，所統之郡空虛。若遣一軍乘虛襲之，使其前不克進，退無所止，則密之首可致麾下耳。」越王大悅，遂遣慈明持節，會世充兵背襲李密。慈明領令，離了東都，前至雍丘縣界。正行間，忽前面征塵驟起，旌旗展動，一支軍從山坡出，乃密將季公逸。馮慈明欲往徑路逃避，被數十軍人趕上，捉來見公逸。公逸曰：「李將軍待爾不薄，何得走脫？」即令軍人縛了，帶回見李密。密曰：「今番肯降否？」慈明曰：「不降。縱明公不殺我，久後我亦走。」密又義而釋之。慈明昂然而出。至營門，翟讓叱之曰：「抗拒狂徒，留之何益！」言罷，一刀揮下頭來。後人有詩贊云：<br />
　　慷慨忠貞士，丹心自不移。盛名為密識，義氣有天知。跋涉離軍日，間關見主時。遭擒言益壯，不負烈男兒。<br />
　　李密遂大會將佐，圍攻洛口箕山府。郎將張季珣守之堅壁不下。密督諸軍攻打。城上季珣極口穢罵。密怒，自率軍士，裝起雲梯，堆積砂土，益力攻打。季珣令眾人擂下木石、火炮之具下來，密軍不能近前。時密眾數十萬，季珣所領不過數百人，而執志彌固，誓以必死。久之，糧盡水竭，士卒羸病。季珣撫循之，一無離叛。與密相拒二百餘日，城遂陷。大軍入箕山府，執獲季珣，來見李密。密曰：「量汝一匹夫，欲守孤城以抗天兵！今城陷被俘，若肯季心歸降，即封汝為箕山郡丞，仍令管領箕山郡事。汝心下如何？」季珣曰：「城破被擒，勢窮力竭，有死而已。豈有屈膝拜賊之理！」密大怒，命左右牽出斬之。季珣引頸受刑，全無懼色。季珣臨死之時，神色不變。眾軍士莫不嗟呀。密亦悔恨，令具棺槨，收其屍而葬之。後人有詩贊云：<br />
　　孤城獨守力難支，被執臨刑志不移。隋室守臣甘伏虜，未知那個是男兒？<br />
　　《鍾谷演義》至此，亦筆七言四句，以挽之云：<br />
　　喪首轅門血未乾，唯君義氣重如山。墳前石馬經年立，古木斜陽日色寒。<br />
　　李密克取洛口，會淵遣使召密合兵入關。密恐日前失約，許關中會集，遣使人回復唐公；自隨整人馬，陸續進發。使人回見李淵，說李密剋日約會關中。淵大喜，即帥諸軍濟河至關中。關中士民歸之者如市。淵以本部軍各分調啟行；遣世子建成並劉文靜，帥王長諧等諸軍屯永豐倉，守鎮潼關，以備東方兵，慰撫使竇軌等受其節制；世民帥劉弘基等，徇渭北，慰撫使殷開山等受其節制；自帥柴紹、裴寂、陳叔達、薛大鼎、史大奈、任瑰等，部兵二十餘萬，進取長安。淵分撥已定，建成等各領命去了。且說淵軍未及進發，有冠氏長於志寧與安養尉顏師古，及世民婦兄長孫無忌，謁淵於長春宮。淵問及時務事，長孫無忌曰：「明公以天下為度，以生民為念，深求乎守之道，則惟擇將擇相，與之共理而已矣。昔漢高之三秦也，有蕭何為之謀，而後韓信得以盡其策；宣帝之屯金城也，有魏相為之主，而後趙充國得以定其功。天下之事，未有不由將相戮力而可與有成者。」淵大悅曰：「願得賢輩，與共理邦國。今遇諸公，實契平生也。」志寧、師古皆以文學知名，無忌仍有才略，淵皆禮而用之。由是群賢類進，各薦所知。且看後來如何？<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
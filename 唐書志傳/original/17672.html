<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第十五回　徐世勣黎陽戰敗　王世充東都秉權</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十五回</br>　　徐世勣黎陽戰敗　王世充東都秉權</font></h4>
			　　卻說近屬諸侯馳奏：「宇文化及殘虐百姓，大兵將近長安。」唐主早朝，使臣具表奏上。唐主因與群臣議曰：「逆賊宇文化及，先弒其君於江都，又毒死少帝於魏縣，稱孤改號，淫亂後宮，卻又領兵西入關中，侵朕境界。若不問罪致討，後世難為臣子之戒。」特命秦王李世民帥精兵十萬往徵之，令弟淮安王李神通副之。秦王領了上命，出於教場，選點人馬，關給器具，號令三軍：「如臨戰退縮及聞鼓不進、聞金不止者，俱斬。」秦王號令已畢，李靖進策曰：「逆臣宇文化及，領著煬帝部下一十萬精兵未可輕迎。莫若遣人傳檄諸郡，令魏公李密攻其右，夏主建德襲其左，鄭主世充躡其後，我之大兵拒其前。賊人勢逼，不戰而疲矣。」秦王大喜，即遣使者齎書，前往諸郡，會知眾諸侯，共誅逆賊。使者領命去訖。秦王下令將佐，拔寨離了長安，前抵關中，與眾諸侯相會。有詩為證：<br />
　　千里霜威金鉞重，三秋風色馬蹄輕。誰人共挽天河水，一洗中原戰血腥！<br />
　　卻說東都聞宇文化及大兵西來，上下震懼。及會秦王世民檄書，集眾諸侯於關中，共討化及，越王侗與眾計議。有蓋琮者上疏，請說李密，與之合勢以拒化及。恭帝問其群下可否？元文都、盧楚以為此策極善，越王即使琮齎敕書賜密，赦其前罪。琮領命，辭越王，逕往鞏洛來見李密。李密正會眾將，程咬金、裴弘基、羅士信、孟讓、賈閏甫等，繕甲兵、修軍器，以備宇文化及之兵。忽報：「東都越王遣使命來。」密召入，蓋琮齎上詔書，赦除密罪，復加封密為太尉、尚書令、東南道行台大元帥，率軍前討宇文化及。密接詔大喜，重待蓋琮，即上表乞降，請滅化及，以贖罪謝過。乃領大兵，出拒西路，以遏化及。<br />
　　哨騎報入魏國，宇文化及眾黨聞知，皆懼李密兵銳，不敢西向，勸化及北趨黎陽。化及從之，引大小三軍，離卻魏地，前抵黎陽界。守鎮黎陽縣者，乃密將徐世勣，聽得化及兵近，引眾迎敵。化及大軍於平川擺開陣勢，親自出馬，身穿袞龍袍、黃金鎧甲，兩邊打起龍鳳日月旗，一班將佐齊齊布列左右。對陣中徐世勣一騎當先，大罵曰：「弒君逆賊！盜竊名器，罪弗容誅！今日不受快刀，尚自敢耀武揚威。一朝事敗，加之極刑，亦難平其恨也！」化及大怒，顧謂諸將曰：「誰敢出馬先擒此輩？」言未畢，一騎飛出，眾視之，乃化及愛將王鐵佛，驟馬捻槍，直取世勣。世勣綽槍來迎。兩下金鼓齊鳴，二人鏖戰十餘合，化及陣中劉汝和出，助戰夾功世勣。世勣軍士單少，化及人馬眾盛，世勣抵敵不住，撥回馬望本陣而走。王鐵佛、張汝和二支兵掩殺過來，世勣大敗，不敢復回黎陽，引殘兵望西走保倉城。化及大軍渡河襲了黎陽，縱兵圍倉城水洩不通。世勣率眾軍悉力拒守，差人取救於李密。<br />
　　李密聽得黎陽受圍，自部兵救之。密軍壁於清淇，差人入倉城知會世勣，以烽火相應。密與眾議曰：「此賊不必與戰。即目東有江都之兵躡其後，西有唐主之眾控其前，北有竇建德邀其中，旁有我挫其鋒。如今之計，莫若深溝高壘，堅壁不出。牽之數月，彼野無所掠，退無積聚，其眾自疲。然後乘虛擊之，化及首級可致麾下矣。」眾然其計，遂按兵不出。化及督軍攻打，會李密巡營至河，與化及隔水而語，數之曰：「你本匈奴皂隸，世承受隋恩，煬帝弒父弒兄，實爾父宇文述畫策為之。爾父子受帝厚惠，恩無以加。今煬帝失德於天下，君之昆仲，幃幄寵臣，不能捨死而諫，反起弒逆之謀，禍延其子，淫亂宮闈，暴虐下民。此天地人神共怒，無所不容，將欲何往！」化及默然良久，瞋目大言曰：「今日與爾論相殺事，何須作書語耶？」密顧左右曰：「此庸夫圖為帝，吾當折』驅之！」乃以輕騎五百，焚其攻具，火終夜不滅。令人探化及糧盡，仍遣人偽與化及連和，許贈糧。化及大喜曰：「李密見約，吾無患矣。」既而密餽不至，化及將黃安曰：「密為人奸詐百出，不可憑信而餌其計。可出兵示戰。」化及然之，遂盛修攻具，進逼倉城。秋七月，密見化及軍連圍城數月不退，令人舉烽火，自率眾馳入化及中軍。化及兩壁箭如雨至，密左股中流矢，逃回。<br />
　　黃昏時，徐世勣於倉城見烽火起，率健騎五千，從化及營背殺來。裴行儼引驍果數千，渡河攻其前。兩下俱出，與化及軍大戰童山下。化及前後受敵，將士死者大半，走保汲縣。密復縱兵追之，化及勢窮，糧食殆盡，差人入汲都求軍糧，又遣使拷掠東都吏民，以責米粟。其通守王軌等被之逼迫，不堪其弊，乃同官吏將東郡詣密請降。化及聞知大驚，部下軍士離心，只得引餘眾復北趨魏縣。人報李密，密曰：「化及無能為也。」其將陳智略、張章仁等，率所部歸密，前後折踵。密亦還兵鞏洛，留世勣以備化及。具表遣使往東都奏知，並將執得化及逆黨於弘達以獻。恭帝大悅，引見其使，冊拜密太尉、尚書令，實封魏公，俟平化及，入朝輔政。表徐世勣為右武侯、大將軍。使者齎詔回見李密。李密與眾接了詔書，受封已畢，遣人招撫東都。化及餘黨蘇威聞此消息，即領其眾來降李密。密素識其人，虛心禮之。威初不言帝室艱難，惟再三蹈舞，稱：「不圖今日復睹聖明。」時人鄙之。密會集諸將佐，欲候入東都朝見隋主。<br />
　　且說東都元文都奏隋主，欲遣使迎密。隋人皆喜，世充獨曰：「文都輩刀筆吏耳。吾觀其勢，久必為李密所擒。且吾軍士屢與密戰，殺其父兄、子弟前後已多，若入朝見隋主，必授之以大任。一旦為之下，吾屬無類矣！」世充此言欲以激怒其眾，使之不從文都議。文都知之憂懼，與心腹人盧楚商議。盧楚曰：「眾人之中，惟世充勇敢，來日入朝，可伏甲士於午門誅之。其下不足慮矣。」文都喜，從其謀。準備甲士數百，俟謀世充。段達知其事，以告世充。世充怒曰：「逆黨反欲害我耶？」即率精壯一千人，夜襲含嘉門。文都入奉隋主，御殿聽的外面喊聲不絕，人報：「世充勒兵殺進來。」文都大驚，閉門拒守。世充引兵攻破太陽門，得入，殺侍官盧楚。隋主使人問世充：「稱兵攻劫，欲何為？」世充下馬謝曰：「元文都與盧楚橫見規圖，欲謀陷害。請誅文都，臣甘從刑典。」帝默然。段達在旁，不由上意，即令人執文都。文都見帝哭曰：「臣本無大罪，世充何得妄殺人？」帝曰：「卿如不往自理，寡人亦難保矣。」段達曰：「汝起謀欲害世充，何謂無罪！」叱左右送世充。隋主慟哭遣之。世充罵曰：「逆賊亦來見我！」自下手殺之，及其諸子。段達開門納世充。世充恐其有謀，悉遣人更代宿衛者，然後入見帝，謝曰：「文都等欲召李密，以危社稷。疾臣與他志不合，深積猜嫌。迫於救死，不暇聞奏。臣不得已為之，有驚陛下，罪該萬死！」時世充被發為誓，詞淚俱發，隋主以為誠，亦用溫言慰之，以世充為左僕射，總督內外諸軍事。世充權傾朝廷，移居尚書省，使兄世揮入居禁中，子弟咸典兵馬，隋主拱手而已。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第五十九回　唐太宗論功封爵　孔穎達陳義講經</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第五十九回</br>　　唐太宗論功封爵　孔穎達陳義講經</font></h4>
			　　次日，率胡騎退還本國去了。蕭瑀等入賀曰：「突厥未和之時，諸將爭欲戰。陛下不許，而虜自退。其策安在？」上曰：「突厥之眾雖多，號令不整，惟將求吾金帛而已。昨日達官皆來見我，我若醉而縛之，因擊其眾，埋伏騎兵阻其前，大軍襲其後，破之如反掌耳。然吾即位未久，國家未安，一與虜戰，結怨日深。彼或恐懼，回與眾虜積餱糧，修戰具，則吾未可以得志也。故卷甲藏戈，啖以金帛。彼既得所欲，志在驕惰，然後養威俟釁，一舉可滅也。兵法曰：『將欲取之，必固與之。』此之謂也。」瑀等皆拜伏曰：「陛下神算，臣所不及也。」於是下詔，鸞駕回長安。大小三軍各鼓吹而入，但聞：馬敲金凳響，人唱凱歌聲。<br />
　　太宗已歸朝，用改年號，是為貞觀元年。追封故太子為息隱王，齊王為海陵，刺（敕）改葬之。春正月，太宗以突厥既退，天下且安，詔宴群臣於顯德殿，群臣乃奏《秦王破陣東》以獻。上諭曰：「朕昔受委專徵，民間遂有此曲。雖非文德之雍容，然功業所由，不敢忘也。」封德彝曰：「陛下以神武平海內，文德豈足比乎？」上曰：「定亂以武，守成以文。文武之用，各隨其時。卿謂文不及武，此言過矣。」德彝拜伏。是日，各盡歡而退。<br />
　　先是，太宗嘗謂：「太平不可忘武備。」自引諸衛將卒數百人，習射於殿庭，諭之曰：「朕不使汝眾人穿池築苑，以圖驕樂，專令習射矣。若遇居閒無事之時，朕則為汝之射師。一有突厥入寇，則為汝帥。庶幾中國之民可以少安。」群臣多諫曰：「律法：『以兵刃至御前者絞。』今陛下使將卒習射殿庭，萬一狂夫竊發，出於不意，非所以重社稷也。」上曰：「王者視四海為一家。封域之內皆朕赤子。朕一一推心置其腹中，奈何宿衛之士亦加猜忌乎？」由是諸衛將卒思自勵，數年之間，悉為精銳之射矣。上嘗言：「吾自幼年經略四方，頗知用兵之要。每觀敵陣，即知來兵之強弱。常以吾弱當其強，出其不意擊之，無不服矣。」范氏斷曰：有國家者，雖不可忘戰，然教習士卒，乃有司之事，殿庭非其所也。將帥得人，何忘士之不勇，技之不精乎？且以萬乘之主，而為卒伍之師，既非所以示德，即位之初，不以教化為先務，而急於習射，志則陋矣。雖士勵兵強，征伐四克，非帝王之盛節，亦不足貴也。<br />
　　卻說太宗於殿廷親定功臣爵邑名，陳叔達唱名示之，乃下詔：「朕所定未允當，許各人自言。」於是諸將爭功，紛紛不止。淮安王神通進前曰：「臣舉兵關西，先應義旌，而房玄齡、杜如晦等專弄刀筆，功居臣上，臣有不服。」上曰：「叔父雖首唱舉兵，蓋亦自營脫禍。及竇建德吞噬山東，叔父全軍陷沒。劉黑闥再合餘賊，叔父望風奔走。玄齡等雖未經戰陣，運籌帷幄，坐安社稷。論功行賞，固宜居叔父之先。叔父國之至親，高爵誠無愛，但不可以私恩濫與功臣同賞耳。」神通再不復言。諸將乃相謂曰：「陛下至公。淮安王尚無所私，吾等何敢不安其分！」遂皆悅服。房玄齡進曰：「秦府舊人未升官者，皆嗟怨，乞陛下封之。」太宗曰：「王者至公無私，故能服天下之心。設官分職，以為民也，當擇賢才而用之。豈可以新舊為先後哉？」玄齡乃退。<br />
　　次日早朝，群臣俱列殿前。是時，上欲開心論治道，因謂侍臣曰：「朕觀隋煬帝文辭深奧，亦知堯、舜為賢君，桀、紂為惡王。然行事何其相反也？」魏徵對曰：「人君雖聖哲，猶當虛己，以受人言。故智者獻其謀，勇者竭其力。煬帝自恃其俊才，驕矜自用，雖口誦堯舜之言，而身為桀紂之行，亦不自知。所以至於滅亡也。」上曰：「煬帝之事不遠，吾當深鑒之。」廷臣進講《論語》，上問給事中孔穎達曰：「《論語》以能問於不能，以多問於寡，有若無，實若虛，何謂也？」穎達具釋其義以對，且曰：「非獨匹夫如是，帝王猶宜慎之。若居尊位，自作聰明，以才陵人，飾非拒諫，下情不能上達，取亡之道也。」上曰：「卿言吾當謹佩。」上復諭侍臣曰：「朕每臨朝，欲發一言，未嘗不三思，恐為民害。是以不多言。」知起居事杜正倫曰：「臣職在記言。陛下之言有失，臣必書之。豈惟有害於今，亦恐貽譏於後。」太宗深然之。時太宗略重佛教，因謂傅奕曰：「佛教妙法可師，卿何不悟其理？」奕對曰：「佛乃胡中桀黠，誑耀彼土。中國邪僻之人，取莊、老玄談，飾以妖幻之語，用聾（欺）於俗，無益於民，有害於國。臣非不悟，實輕之不學也。」上頗然之。後因謂侍臣曰：梁武帝惟談苦空，侯景之亂，百官不能乘馬；元帝為魏軍所圍，猶講《老子》，百官皆戎服以聽。此深足為戒。朕所學者，惟堯、舜、周公之道。如鳥之有翼，魚之有水，不可一時無耳。」侍臣皆曰：「誠如陛下所論也。」<br />
　　群臣多有上書言事者，太宗悉黏於屋壁，謂裴寂曰：「比日多上書，朕黏之屋壁，得出入有覽，數思治道，至於夜分乃寢。公輩亦當勤於職事。副朕此意。」有上書請去佞臣者，上問：「佞臣為誰？」對曰：「願陛下與群臣言，或詐怒以試之，彼執理不屈者，直臣也；畏威順旨者，佞臣也。」太宗曰：「吾乃水之源也。臣為水之流也。濁其源而求其流之清，不可得矣。君自為詐，何以責臣下之直乎？朕方以至誠治天下，見前世帝王好以權譎小數接其臣下者，常竊恥之。卿之策雖善，朕不取也。」上書者慚退。<br />
　　太宗嘗與群臣論止盜術，臣僚或請用重法以禁之，上曰：「朕當去奢省費，輕傜薄賦，選用廉吏，使民衣食有餘，則自不為盜，安用重法耶？」自是數年之後，海內昇平，路不拾遺，民間外戶不閉，商旅行途者野宿焉。上嘗曰：「君依於國，國依於民，刻民以奉君，猶割肉以充腹，腹飽而身斃，君富而國亡矣。然人君之患，不自外來，常由身出。蓋欲盛則費廣，費廣則賦重，賦重則民愁，而國危矣。朕常以此思之，不敢縱欲也。」一日，上謂公卿曰：「昔禹王鑿山治水，而民無怨謗者，與人同利故也。秦始王造宮室，而民怨叛者，病人以利己故也。夫美麗珍奇，皆人之所欲，若求之不已，則危亡立至。朕欲創一殿，材用俱備，因始皇為鑒。自今王公以下，宜體朕此意。」群臣皆諭旨。由是二十年間，風俗素樸，衣無錦繡，公私富給。<br />
　　又謂侍臣曰：「吾聞西域國有名賈胡者，得一美珠，無藏處。剖開身肉以藏之。果有此事乎？」諸侍臣曰：「以臣所聞，實有之。」太宗曰：「若果有此事，則人皆笑彼之愛珠而不愛其身也。今有吏受贓罔法，與帝王縱奢欲而至亡國者，何以異於賈胡之可笑耶？」魏徵曰：「昔春秋有魯哀公，謂孔子曰：『人有好忘記者，一日徙宅而忘其妻。』孔子曰：『又有甚此者，桀糾乃忘其身。』亦由是也。」上曰：「然。朕與公輩宜戮力相輔，庶幾免為人笑也。」近臣奏：「有司令史受人贓絹一匹。」太宗下詔欲殺之。民部尚書裴矩諫曰：「為吏受賂，罪誠當死。但陛下使人遺之而受，乃陷人於法也。恐非所謂道之以德，齊之以禮。」上大悅，告群臣曰：「裴矩能當廷力諍，不為面從。倘事事皆如是肯言，何憂不治！」裴矩又奏：「邊民遭突厥殘暴，不復聊生，乞每戶給絹一匹。」上曰：「卿言雖善，朕以誠信御下，不欲虛有存恤之名而無實惠。戶有大小，豈得雷同給賜？」下詔令有司計口為率。太宗每日只是與群臣厲精求治，講求國體。遇退朝，常引魏徵入臥房，訪以得失。徵知無不言，上皆欣然嘉納。近臣奏：「軍衛不充乞陛下裁處。」太宗問群臣裁處之宜。封德彝奏曰：「民間中男雖未十八，其壯大者，亦可並點，則軍伍可實。」上從之。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
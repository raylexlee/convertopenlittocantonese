<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第七十回　高甑生計誣李靖　唐太宗分任諸王</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七十回</br>　　高甑生計誣李靖　唐太宗分任諸王</font></h4>
			　　靖卻令驅其子順與天柱王等入，責之曰：「吾大唐天下無一處不來庭者，何獨爾國自專一隅，驅犬羊之眾，戕我良民。今日擒來麾下，復望生乎？」順叩頭而泣曰：「吾雖化外之民，頗知禮義。吾父伏允嘗起叛中國之心，某因苦諫不從，凡事皆出於天柱王，致天兵來討。今巢破勢亡，捉於軍前，生死由於總管也。」言甚悲切。靖曰：「吾今饒汝等之命，各人心肯伏乎？」順等泣而謝曰：「子子孫孫，皆感生成之恩。安得不伏也？」靖請順上帳，設宴作賀。就令順永遠為吐谷渾之主。所得土地，盡皆還之。諸將皆謂遠夷難以征服，今於盛夏，勞師屢月，而致其部落。若復縱之，恐久後滋蔓，又將叛也。靖曰：「戎狄亦人也。豈不惜命哉？今既降而誅之，是傷天子好生德也。今復縱之，使為一隅之主。亦中國盛事矣。何必盡戮之哉？」眾將請之不已，乃令將天柱王推出梟首號令。其餘皆免誅。後來李靖班師，國人立順為可汗。唐太宗詔以為西平郡王。靜軒先生有《古風》一篇，贊李靖之功曰：<br />
　　師藥儀容秀且奇，聲如鍾韻徹雲衢。喜來起作《唐霖雨》，怒後便把周戈揮。職列中官心每激，突厥初平烽火息。忽朝絕域鼓頻催，擾亂中原成禍孽。九重震怒詔平夷，厲應前驅義弗辭。勇敢豈居廉頗下，驍雄可與馬援齊。羽書遞急臨衙府，指揮猛士驅貔虎。胡沙獵獵寒淒淒，年邁寸心惟報主。風吹畫角出山溪，電閃旌旗白日低。隊伍嚴明胡膽落，披開黑霧運神機。蠢彼戎蠻何足介，勢如破竹亟危殆。腥臊血濺污征衣，滾滾黃塵迷野塞。海風竟作朔風威，須臾霜雪降其時。將軍冀建功勳業，穴中螻蟻豈能支？蜂屯部落窮無倚，義士忠臣心不死。彎弓晨入石源中，掃盡妖氛咸北指。愁雲茫茫塞草寒，月輪斜掛白狼山。一朝挽卻天河水，自是徵人洗甲還。出將入相居皓首，萬丈虹光射鬥牛。功勳赫赫莊皇威，整頓乾坤濟時了。萬里疆場白骨枯，近來殘照夕陽孤。玉關回首當年恨，曾有漁樵訪問無？<br />
　　秋八月，李靖班師，與諸將會議曰：「今大寇既平，吾與諸君將人馬仍分為兩路：副總管高甑生與侯君集、任城王道宗，從赤太原出鹽澤道，安撫未順餘寇；我一軍出大非川，復從伏城而回，皆於關中取齊。」甑生等依其議，傳令拔寨，離了吐谷渾。順等齎送羊馬共二百口，金寶之類二十車。靖皆不受，順再請以為餉軍之資，靖乃命典書簿官吏，每受其三分之一。順與眾人只送出舊營遣回。靖三軍出得舊營，徑望伏城而回。果是得勝軍兵雄似虎，回鞭敲凳馬如龍。大軍行了數日，已近伏城。捷音早報入長安。太宗差黃門官迎接。靖三軍屯紮關中，侯高甑生人馬會齊朝見。甑生一連失期五日。太宗聞靖軍已到關中，詔屢下促朝。靖次日只得先朝見，具奏：「吐谷渾全兵被俘，臣以陛下之德諭遣之。惟戮首惡者一人天柱王。」太宗大悅，謂曰：「卿南平吳，北破突厥，今西走吐谷渾，而大定其國。卿之勞，誰不知之！久後論功受賞，自有公處也。」靖曰：「仗陛下之威而成此功，何敢望賞。」<br />
　　靖又奏：「副總管高甑生與臣分路班師，今猶未到，必有擾勞於民，乞陛下遞詔促之。」太宗允其言，輒下敕書，沿路遞送，以催甑生回軍。又過四日，甑生之兵始到關外。聞李靖已入長安十日，甑生懼罪，漏夜入長安朝見。太宗怒曰：「卿乃吾之初識，與李靖同日班師，何如後期？沿路應給官軍之民，不勝疲勞，公安坐曾不為意！」甑生失次，唯頓首請罪。上命之退。及出，汗沾浹背。甑生歸第，心中深恨於李靖曰：「吾與汝同事之人，何得在帝前奏我哉？此必報之！」令人請殿中侍御史劉程文來府，與之謀曰：「李靖自恃功高，比來得寵於上。日前奏我後期之過，致聖上嗔怒，此仇豈肯干休！」程文曰：「公察靖曾有私處，吾當協力諂之，上必聽信。去靖之位，亦非難事。」甑生曰：「他無所知，比徵吐谷渾，受順可汗七車金寶，唯此可以證之。」程文曰：「來日公先奏，吾亦助言。」二人商議散去。<br />
　　次日，甑生入奏曰：「李靖承王命出征，仗陛下之威，竭諸將之力，平伏吐谷渾。大軍班師之日，伏允子順齎送金寶七車，靖受之而付書簿，密與順私語始別。臣觀李靖，外為陛下詐忠，內實有通謀之情。乞推勘以抑其不軌。」太宗默然。御史劉程文諂之曰：「李靖自以有不世之功，欺弱朝廷，因與外夷通謀欲叛。此事或有之也。」太宗顧謂房玄齡曰：「公等推有此事否？」玄齡曰：「臣不敢以私意料人。日前陛下徵吐谷渾，以李靖老邁。靖至臣家，謂吾曰：『吾雖老，尚堪一行。』今果成功。以此言證之，足明靖有忠於朝廷也。」太宗曰：「靖果有叛，不在於老年。朕不令人按之，恐無以報群下；按之無狀，然後治誣者之罪，則公論自定矣。」高甑生懷懼而出。<br />
　　上遣中書舍人溫彥博按靖反狀。彥博承詔，察錄靖徵討事跡，皆其經歷。出兵交戰俱有文簿可驗，並所得糧餉金銀，支給軍士，一一明白，並無叛狀。彥博錄之上聞。太宗大怒曰：「高甑生自有罪過，何得離間我君臣哉！」詔問以誣告，論減死罪一等，罷職徙邊外為民。御史劉程文附親逆，削其官職。群臣言：「甑生秦府功臣，宜寬其罪。」帝曰：「國家功臣多矣，若甑生得免，則人人犯法，安可復禁乎？」不聽。李靖為甑生之誣，自是闔門，杜絕賓客，雖親戚亦不得見耳。<br />
　　貞觀十年二月，太宗以吐谷渾既平，設太平宴，重賞將士。宴罷退居便殿。顧侍臣房玄齡、魏徵在立，上因謂之曰：「朕往年與公等議封建之計，雖著為令，尚未及行。今外夷多事，宜即頒詔。令中書省擬藩鎮上聞，朕將親遣之行。」魏徵曰：「陛下經營遠慮，愚臣之所不及。中書省擬議藩鎮而授之，恐諸王有爭上下。陛下須當廷僉升，命中官喝名唱之，諸王亦無異議也。」上從之，召荊王元景等十四人，當朝廷，帝親點授藩鎮之所，俱為都督。各王得鎮所，皆謝恩而出。元景授河南都督，過數日入朝辭太宗。太宗問之曰：「御弟猶未出長安乎？」元景曰：「臣受命已後，心亦不安。但於陛下有戀戀不捨，所以遷延未行。即今辭出，一二日就臨任也。」太宗曰：「兄弟之情，豈不欲常其處耶？但以天下之重，不得不出而分理之。朕之諸子尚可復有，獨汝兄弟，不可再得。」言罷，因流涕嗚咽不能止。諸王亦各灑淚而別。次日，皆離長安，走馬上任去了。<br />
　　獨有魏王泰為相州都督，不肯赴官。近臣奏聞，太宗曰：「泰好文學，既不肯赴官，朝廷豈無事理乎？」即命於泰府中別置文學館，召引天下俊秀，日與討論時政奏聞。魏王雖是得太宗寵愛，諸大臣多輕視之。上頗知其事，召諸大臣責之曰：「隋文帝時，大臣皆被諸王挫辱。今我若縱之，豈不能折辱公等耶？魏王泰，朕所愛者也，爾眾臣何得輕慢之？」房玄齡等皆伏謝。魏徵正色曰：「若紀綱大壞，固所不論。今遇聖明在上，魏王必無折辱群臣之理。隋文帝驕其諸子，卒皆夷滅。陛下安足學？」太宗悅曰：「朕以私愛忘公義。及聞公言，方知理屈。人主發言，何得容易乎？」王珪曰：「臣嘗奏三品以上之官，途中若遇親王，即下乘以執人臣之禮，甚非禮體。陛下曾不之聽。是言豈易發哉？」太宗曰：「卿輩輕我子耶？」魏徵曰：「諸王位次三公。今三品官皆九卿八座，為王降乘，誠非所宜。」上曰：「人（天）命難期。萬一太子不肖，安知諸王不為公輩之主乎？」徵曰：「自周以來，皆子孫相繼，不立兄弟，所以絕庶孽之窺窬，塞禍亂之源本。此為國者所深戒也。」上乃從徵之奏。<br />
　　夏六月，魏徵屢以目疾不能趨朝，上表固辭退位。上不得已，以為特進知門下省事，參議得失。房玄齡亦因求退，上近來頗疏玄齡，允其退職。是時長孫皇后得疾在宮，太子侍立榻前。見後呻吟不安，奏曰：「臣請皇上赦天下罪人，度僧道，入法門，祈禳娘娘。」後曰：「死生有命，非智力所能移。赦者國之大事，不可屢下。道釋異端之教，蠹國害民，皆皇上平素不為。奈何因吾一婦人，使皇上為平昔不為之事乎？」太子因是不言。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
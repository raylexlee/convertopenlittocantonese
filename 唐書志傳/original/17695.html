<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第三十八回　楊振興計拒秦王　丘行恭陣戰鄭昊</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三十八回</br>　　楊振興計拒秦王　丘行恭陣戰鄭昊</font></h4>
			　　是時公逸出城二百餘里，至襄城，為世充伏兵所執。搜檢其衣，乃得請救兵奏章，縛之以歸。卻說鄭主正在與眾臣議取雍丘之策，忽報：「伏兵捉得李公逸來到。」鄭主喜曰：「此李公刺史，我聞其名久矣。」命召入，謂之曰：「卿越鄭臣唐，其說安在？公能相我，當與同享富貴。」公逸曰：「我於天下，唯知有唐，不知有鄭。今日是臣死所，何用多言！」世充大怒，推出斬之，以首級持至雍丘，招降其部屬。<br />
　　卻說李善行在雍丘，專候公逸消息，人報：「鄭兵在城下將刺史李公逸首級招安。」李善行大驚，與孫賢登城觀之，果是，李善行乃墜城而死。孫賢被軍民說之而降。於是杞州、雍丘盡屬於鄭。<br />
　　卻說唐主連得李公逸告急文書，正議論起兵去救雍丘之急，邊廷消息報入京師：「李公逸輕騎入朝，至襄城被伏兵所執，見世充不屈而亡。其僚屬俱沒，雍丘、杞州俱入於鄭。」唐主聞知公逸已死，謂諸臣曰：「雍丘雖失不足惜，可傷公逸遠方之臣，為朕死王事，誠難得也。」即議起關中青、幽、並州郡軍馬五十餘萬，徵討世充。蕭瑀出班奏曰：「不可。臣聞：『兵者兇器』，『戰者逆德』。秦王克復西河，才回關中，軍士息戈解甲，傷痕未痊。而陛下又議征伐。非順天之道。夫好兵黷武者，必亡。弒身於微末，上帝禁之。王用之，未見其利也。」唐主曰：「都督之言，乃怯敵也。朕因阻兵不進，致誤公逸。今已決行，卿等勿言。」遂命秦王監督諸軍，以屈突通為前鋒。唐主命已下，忽右武衛將軍錢九隴奏曰：「陛下調度徵世充，意在必勝。今用屈突通為前鋒，幾不有誤大事！」唐主大驚，忙問其故。九隴曰：「屈突通原係隋侗帝大將，深與世充相善，不得已而降唐也。今其二子輔佐世充，職居上將。今使為前鋒，而領大軍。倘有不測，誰復更制之哉！」唐主召通入，謂之曰：「今欲使卿東征，卿二子皆在鄭為將。孤縱不疑，眾口皆慮君有私王事，卿意如何？」通聞之，泣拜於階下，頓首流血而言曰：「臣昔為俘囚，份當就死，陛下釋縛加以恩禮。當是時，臣心口相期，以更生餘年，為陛下盡節。但恐不獲死所耳。今得備先驅，臨陣先斬二子，以明臣無異志，弗顧私恩也。」唐主歎曰：「殉義之士，一至此乎！」下詔慰之曰：「卿勿忌憚，努力向前。朕誓不負也。」<br />
　　且說秦王得旨，出離朝門。次日於秦府中，持調大小三軍。時有史萬寶、劉德威、王君廓、黃君漢、錢九隴、屈突通、尉遲恭、秦叔寶、段志賢、殷開山、丘行恭、李靖、李世勣、李君羨、竇琮、竇德玄、劉弘基、房玄齡一班謀士、戰將，整整齊齊，俱在府前俟候。秦王申令已畢，因召進諸將謂之曰：「此一回前往徵討王世充，不比尋常出戰。緣世充洛陽劇賊，部下兵精糧足，倚恃城郭堅固，非一朝之計而能降服。諸君只在緩其攻守，見機而動，斯為上策矣。」諸軍皆應諾，秦王吩咐已畢，即日催動人馬，離了京師，怎見的：<br />
　　旌旗蔽日，劍戟凌空，人如流水急，馬似疾風吹。<br />
　　一日，大兵來到洛陽地界，秦王吩咐：「安下營壘，且未可輕動。待看細作軍探看鄭兵虛實，然後進兵。」諸將得令，各扎住營寨，遂按兵不出。此時聲息已先有人報入洛陽來，奏與鄭主得知。鄭主聚集眾文武，商議迎敵唐兵之計。都督楊振興奏曰：「秦王此來本欲救雍丘之圍，今雍丘已破，所屬盡並於鄭。唐主必深加怒恨，以重任付之秦王。秦王因努力而徵討鄭國。是其來則有詞也。且秦王深得士心，部下謀臣、勇將，不下數千，但是徵討之處，無不克服，亦其平昔善能用人故矣。今其運區洛陽，比他往常戰鬥大不相同。必是尤深思遠慮，整飾軍旅，而與我為攻守之計。非在一戰而分成敗者也。為今之計，莫若各將軍民、牛馬、雜糧等項，盡數搬入城內，不許留貯少許在外，以資寇糧；一面差人往夏主求取救兵，許以退了唐軍，以重鎮謝之。慎勿與戰，只在嬰城固守。候在夏兵既集，唐軍有隙可投，即內外夾攻，復猗（犄）角其前後，彼進戰不能，退還不得，絕其糧道，據其水草，野無所掠，自然飢疲，則唐軍不難破也。」鄭主欲從其議，副將鄭昊曰：「楊都督之言非也。自今唐軍臨城，豈暇有許多計較？且秦王部下足智多謀者，終日侍立左右，凡事見機而動。豈有受吾如此之牽制者哉！今日正好乘其遠來疲勞，營壁未定，軍情未知我虛實，點起我國養銳之眾，斬寨而入，秦王一旅之師不足破矣。更復何疑！」鄭主曰：「二公之言，似皆有理。楊都督之策雖緩，誠為長久之計。今公意在示兵，恐眾寡不敵，強弱攸分矣。」昊曰：「兵貴精，不貴多。是一萬之多，不足以當一千之精。昔馬援以三千步卒，破五溪蠻數萬之眾，雖其為將智勇過人，亦以其兵精故也。今鄭國之精兵，比馬援之用何止數千倍。臣乞主公假臣軍馬數萬，如退不得唐軍，甘受罪戮。」鄭主允其請，即發精兵十萬，著大將郭士衡為先鋒，同鄭昊迎敵唐軍，遂不用楊振興之謀矣。鄭昊辭了鄭主，即部領人馬，與士衡出教場操演，離洛陽，前牴羊角城屯紮，將人馬分作四大營，每營列精兵一萬人。離城五里另立一老營，分人馬三萬。沿四營之外，俱著騎兵二萬巡哨，以防唐軍前後夾攻。騎將羅質曰：「公今設四營，絡繹遼遠，兵不相屬。倘唐軍四散攻之，何以知救？又值初秋間，金風或起，若有人教之用火計，莫道我要退敵，反被適人所擊矣。公宜熟思之。」昊曰：「公言雖善，吾亦有制度。今以游兵二萬，往來巡哨，唐軍必不敢來劫寨。又所設四大營，背依土城而立，四邊又無樹木，縱有火計，我何懼哉！」質再不言。<br />
　　卻說細作軍人去數日，回覆秦王，將鄭主不用楊振興之計，及鄭昊行軍之故，一一報知。秦王喜曰：「若使世充從振興之謀，吾軍誠徒費歲月矣。今使鄭昊行軍，聞其調度，斗筲之見，何足算哉！」即與李靖議曰：「鄭兵勢重，鄭昊一勇之夫，不須力敵，當以智取。先破了鄭昊，以挫世充銳氣，使洛陽軍民膽落，彼自不暇為謀矣。」靖曰：「主公計將安在？」秦王曰：「近日因秋霖彌旬，山水驟溢。吾前日審視地理，有個所在如此，乃鄭兵必由之地。今畫下一圖，試與公辨議，可用否？」因度與李靖看視。靖看了半晌，曰：「鄭軍入主公之智囊矣。但行之必勝。」秦王乃喚過殷開山、段志賢、錢九隴、丘行恭等，密囑之曰：「爾諸將當如此如此而行。」諸將得令，各領兵去了。<br />
　　次日，秦王與一班戰將，出平川曠野排下陣勢，搦鄭兵交戰。鄭昊聽的秦王出兵，留羅質守羊角城，即整兵馬出老營，與秦王答話。王曰：「爾鄭主弒新君而自立，據洛陽以稱孤。惑愚黎庶，專亂社稷，罪已不容於誅，又何貪婪無厭，戮我守臣，侵奪疆土。今皇上著吾聲罪致討。爾主尚不束手歸降，獻納城廓，尤敢遣爾無名小將，阻抗天兵。若不清道迎候，今日先誅此匹夫，然後問罪於爾主也！」鄭昊大怒，更不答話，舉刀直取秦王。秦王背後轉出一員將，濃眉大眼，面如棗色，姓丘名行恭，洛陽人氏，善騎射，舉斧徑出陣前，與鄭昊交戰。且看勝負如何？<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
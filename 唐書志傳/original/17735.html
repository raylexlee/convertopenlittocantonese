<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第七十九回　程名振單馬擒麗將　王道宗潰圍退遼兵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七十九回</br>　　程名振單馬擒麗將　王道宗潰圍退遼兵</font></h4>
			　　城裡聽得，慌聚兵登城守護，吩咐眾人：「夜裡多用長弓硬弩射下。」眾兵得令，一齊發矢。至平明，戰艦布幔上皆滿。名振下令，一時撐退，收下布幔，得其箭何止數萬。麗兵所損者，不計其數。一連如此四夜，麗兵被其噪鬧，日夜不得休息，盡皆困怠。第五夜上城守護者，不滿一千，箭亦不矢，隨時防備。程名振已知停當，入軍中稟曰：「今夜乘月黑，麗兵疲弊，可取卑沙城矣。」王大度曰：「吾引步騎五千進西門，君可引水軍照依前夜攻城，功必成矣。」張亮吩咐三軍：「各宜用心，先登城者為第一功。」王大度、程名振各依計而行。<br />
　　卻說王大度引騎兵直進西門，登高埠處探望，單有一條中路，兩旁皆是石壘。石壘上插起旌旗。知的有人守把。大度下了山城，候夜裡聽的海中金鼓之聲不絕，大度傳令曰：「可以進矣！爾眾騎隨吾而上。」言罷，攀堞先登，一手奪其旗幟，步騎喊聲繼進。守兵大驚，被大度連砍數人，步騎放起火，將西門燒著。霎時間火光迸天，照得海水上下通紅。城中鼎沸，麗兵已知唐兵攻入西門，人不及甲，馬不及鞍，各四散逃走。報入中軍，赤須鬼聽得，驚慌不迭，欲駕舡逃走，城下盡是唐軍，不能得出。即披掛上馬，殺奔西門來，正遇王大度。二將在火光之中交鋒。未數合，大度揮起鋼刀，將赤須鬼劈於馬下，盡降其眾。白面郎君引麗兵殺出東門。舡上走出程名振，只一合捉於馬下。麗兵四下無路，殺死海中者不可勝計。<br />
　　平明，王大度開了四門，張亮三軍入了卑沙城。果然好一座城郭：西連渤海，東接平壤，糧儲倉庫皆有。張亮大悅。捉過白面郎君責之曰：「爾不識時勢，阻截天兵。今日留爾無用。」令推出斬之。左右一時簇下，斬首回報。張亮記錄各人功績，王大度居首，程名振第二。其餘依次謄奏。麗兵降者二萬人。張亮選其精壯出征。老弱兵戍守卑沙城。次日，三軍離城，望平壤進發。行三日，至蓋牟城，進見御駕，張亮面奏眾將取卑沙城之功。太宗大悅，命前軍總管李世勣，合水陸人馬取遼東，迎候鑾駕。世勣得旨，與江夏王道宗、李思摩等，引兵望遼東而行。<br />
　　卻說守遼東將徹萬三、黑垂環、高天莫三人，皆有萬夫之勇。數日前聽的游騎報：「唐兵已近遼東。」徹萬三與眾人商議曰：「今天子御駕親征，一連取了幾個大郡。目今將來遼東，此地乃是高麗咽喉之路。若被唐兵攻破，則安市城危矣。你等有何計策，可退敵兵？」高天莫進曰：「唐兵乘勝而來，鋒芒正銳，不可與交兵。帥將一面遣人往高麗取救，傳下軍令，移城外軍民盡入城中守護。將應有積聚，盡行燒燬。我這裡深溝高壑，嚴用提防，唐兵一至，欲戰又不能，退又不能，野無所掠，軍勞糧缺，候在高麗人馬並集，吾合勢戰之，教他片甲不回也。」徹萬三曰：「此計大妙。」即遣人星夜往高麗取救。一邊傳令教城外百姓盡數搬居城中，選精壯者守護各門。將應有藏蓄，一時燒了。四下多設鹿角預備，十分堅固。<br />
　　卻說哨馬軍報入李世勣軍中：「遼東準備迎敵，將城外民家盡行燒了。好生利害。」世勣聽的，喚過江夏王道宗，引數千騎前去哨巡一遭，以觀動靜，方好進兵。道宗得令，引騎逕至遼東下，周圍團視一回，四面守禦甚是嚴固，回報世勣曰：「遼東城郭，近高麗之地，比他處大有不同。即目各門插起旌旗，城樓守軍往來不絕。今將城外民居，盡移入城，以為長守之計。彼若今不出，必往高麗取救兵。倘高麗人馬襲吾後，城中助之，吾軍何以抵擋？總管正須乘其城中未備，人心懷懼，鼓噪前進，齊力攻之。使麗將不暇為計，或可以成功也。」世勣依其議，即下令三軍，拔寨直抵遼東城下。道宗與李思摩分兵攻各門，城下堆起葦草、攻城之具。眾軍大振，金鼓聲徹晝夜。終是城郭堅厚，攻打不下。守護將擂下火炮、矢石，唐兵被傷，不敢十分近前。道宗幾欲先登，面被數矢，亦不能前進。一連相拒數日，唐兵無計可施。<br />
　　卻說高麗王近日邊廷消息，聞得：「唐天子御駕親征，已渡了遼水，取了數座城郭，即今大軍近遼東。」每日聚文武商議迎敵。忽報：「遼東使臣來乞救兵。」高麗王問眾臣曰：「今唐兵攻遼東甚緊，誰可引兵救應？」蓋蘇文進曰：「臣舉一人，可以退唐兵。」王曰：「公舉誰人？」蘇文曰：「左衛將軍大模達，此人武藝精通，勇力過人。主公著他領兵去救，遼東敵人不足破矣。」高藏依奏，召過大模達率步騎四萬救遼東。大模達辭王，引兵逕出高麗。但見槍刀密布，劍戟如霜，四萬騎兵如風捲而來。唐軍中江夏王道宗望見近東一派征塵蔽日，殺氣連天，即與副將張君義曰：「遼東有救兵來矣，與汝精兵二萬，靠城南埋伏，吾勒騎兵逆戰。連珠炮響，乘勢殺出。」君義引兵去了。道宗全身披掛，手綽鋒槍，引三萬步兵，跑馬馳向東門，正遇敵兵來到。金鼓大振，麗兵漫山塞野而來。主將大模達拍刀舞刀，躍奔陣前，喝曰：「唐軍有不懼死者，請決一戰！」道宗厲聲出曰：「吾在此等候多時！」言罷，挺槍直取模達。模達舉刀迎敵。兩馬相交，二將戰上二十合，不分勝負。遼東城裡，見高麗救兵來到，高天莫引精兵一萬，開東門乘勢殺出，夾攻道宗。道宗軍中放起連珠炮，西南角上，張君義伏兵齊起，被高天莫拒住交鋒。兩下戰住陣腳，喊聲不絕。徹萬三於城上擂鼓助威。道宗單要迎敵麗兵，苦戰不止。遼兵四下箭如雨點，唐兵被傷者無數，各有退志。麗兵終是頑皮，不懼刀箭。一湧殺進。南陣張君義先自跑馬走了，伏兵亦隨之逃竄。道宗見勢失利，引步騎潰圍而走。大模達殺勝一陣，與高天莫收兵入城。<br />
　　卻說道宗歸見總管李世勣，具言：「遼兵勢大，吾軍不能抵敵。損者甚多。」世勣曰：「勝敗兵家之常。此不足慮，惟君義交戰先走，何以馭其眾。今遇小敵如此，明日至高麗必敗吾事。當按軍法。」即令推出轅門斬之。左右將君義簇下，一時間梟首回報。世勣既誅了君義，號令軍中。與眾將議破麗兵之策。副總管張士貴進曰：「遼東城郭堅固，今又添高麗救兵在裡，人馬眾盛，愈難攻擊。不若深溝高壘，以待車駕之至，合勢攻打，一鼓可下也。」道宗曰：「吾等為前軍，當逢山開路，以待鑾駕。何乃停遼東不攻，而留與君父來乎？乞精兵一萬，請先登南門，以取遼東。」世勣曰：「眾寡不敵，公且少待。吾與眾將連營合勢，待聖駕來，誠未晚也。」眾將依其議，各分兵據守。<br />
　　卻說太宗御駕至遼海，水勢甚溢，從官舡小者，將至顛覆。張亮率水軍連艨艟而進，至中流，忽狂風驟起，波浪翻天，龍舟蕩漾不定。帝亦憂懼。召海濱居民問之，居民皆曰：「此海神為孽，年年遼東有過者，皆用生人祭之，自然平靜。陛下亦用如此祭之，方保無事。不然，終有覆溺之患。」太宗與長孫無忌商議以祭，無忌曰：「陛下德符鬼神，可用犧牲牛馬代人而祭，自然無危矣。」太宗依其議，即命水軍總管張亮具犧牲以祭海神。張亮得旨，用白馬二匹，黑牛四頭，於舡外陳設香燈花燭，著有司官宣讀祭文，將牛馬犧牲齊傾入海中。諸軍吶一聲喊，震動山谷，金鼓齊鳴，舡舵上插起旌旗，龍舟頂掛起飛篷，霎時間，天清日朗，風怡浪靜，戰艦旁舡，皆隨水而進。只三夜已出平壤大岸，望遼東止曾一百里。<br />
　　是時太宗坐於龍舡中，眾百官侍立終日，舡外金鼓之聲不絕。縱衝激浪勢，亦不知覺。及聞渡了遼海，龍顏大悅。張亮御前奏知：「李世勣攻遼東城已二十日未拔，專候陛下御駕，合兵攻擊。今幸渡過遼海，去遼東不遠。臣請先部水軍，出遼澤襲取遼東。聖駕隨後而進。」太宗允奏，即命張亮引兵先發。亮辭帝出，與程名振、王大度等，領水軍十五萬，徑出遼澤，望遼東城進發，不在話下。<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
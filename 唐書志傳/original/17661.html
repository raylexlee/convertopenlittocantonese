<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第四回　唐李淵登壇誓眾　宋老生拒邑堅兵</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四回</br>　　唐李淵登壇誓眾　宋老生拒邑堅兵</font></h4>
			　　卻說李淵正在晉陽府中與將佐議事，候騎報建成、世民克復西河，得勝回軍。淵命建成、世民入見，具上誅高德儒之由。往回凡九日，取了西河。淵喜曰：「我兒，如此行兵，雖橫行天下可也。」遂定入關之計。後人讀史至此，有詩一絕歎云：<br />
　　總然仁義可長行，堯舜何曾遠事兵？以德化人人自服，唐公奚用霸知名。<br />
　　是時李淵開倉以賑貧民，應募者日益多，選本處並臨近郡縣人馬，共得二十五萬，通作三大隊進發。裴寂等上淵號為大將軍，淵將軍士分為左右六統，以裴寂為長史，掌理紀錄，參贊軍務。劉文靜為司馬，議論軍情，應變幃幄。唐儉、溫大雅為記室，備修辭，命主行文檄，仍與溫大有共掌機密。武士彟為鎧曹，應募士卒，資給軍餉。劉政會為司馬參軍，隨理機密，以備顧問。崔善為司戶參軍，占候風雲，卜究賊敵。張道源為戶曹，掌理軍數，前後持調。姜謨為司功參軍，審察地勢，排軍佈陣。殷開山為府椽，逢山開路，遇水搭橋；長孫順德取城略地，攻擊剿殺；劉弘基、竇琮及王長諧、姜寶誼、楊屯為左右統軍，如有緩急，以便持調。自餘文武，各隨才授任。以世子建成為隴西公、左領軍大都督，管左三統軍；世民為敦煌公、右領軍大都督，管右三統軍，各置官僚輔佐。以柴紹為右領軍府長史諮議。李淵分撥已定，剋日出師。眾將見淵調度人馬，隊伍嚴整，旗幟鮮明，前後左右井井有法，坐作進退繩然不亂，皆稱羨不已。後史官有詩云：<br />
　　隋室日淪亡，英雄起晉陽。讖圖先應李，民志已趨唐。旗展龍蛇動，鋒開利刃芒。群徒咸斂手，一掃正封疆。<br />
　　突厥遣其柱國康鞘利等送馬千匹，來見李淵，言許發兵送淵入關。淵拜受，擇其馬之善者留下一半，餘者送還。命劉文靜使於突厥致謝，又問借兵。臨行，私謂文靜曰：「胡騎入中國，生民之大蠹也。吾所以欲得之者，恐劉武周引之，共為邊患。又胡馬行牧，不費芻粟，聊欲借之以為聲勢，數百人之外，無所用之。」文靜承命，即辭了唐公，前至突厥，來見始畢可汗。始畢曰：「唐公兵何事而起？」文靜曰：「先帝廢塚嗣以授後主，故大亂。唐公國之近戚，懼毀王室，今起兵黜不當立者。願與突厥共定京師。往者，唐公親許，金幣、子女，盡以歸可汗。」始畢大喜，厚待文靜，即遣二千騎隨文靜入。<br />
　　文靜辭了始畢可汗，帶領二千騎回至太原，來見唐公，具說：「突厥約：入長安之時，民眾、土地與唐公；金玉、子女歸突厥。」淵大喜，曰：「非君何以致之！」遂定進取之策。文靜曰：「今舉大義，甚非等閒，將軍必立丘壇，誓知遠近，使人知所向慕，將佐有憑，方肯用命，則摧鋒破敵，天下指揮可定也。」淵善其言，即命裴寂領軍士，於城西起築高壇一所，遍插五方旗幟，上建白旄黃鉞、兵符將印。次日，淵率諸將佐出西門，兩邊旗幡映日，金鼓震天，文臣峨冠博帶，列左而行；武將頂盔貫甲，隨後而進。一班將佐來到壇下，劉文靜請淵登壇。淵仗白旗，立於壇上。壇下溫大雅揚聲讀其誓曰：<br />
　　大業十三年七月壬子，晉陽留守李，謹以大義佈告於天下：伏以忠節是臣子之大閒，倡舉為蒼生而立命。大閒不敦，則人道有所虧；蒼生不立，則人心無所統。茲因隋君罔德，國步斯艱，士氣紛披，民弗堪命，欲仗黃鉞，以徵不服，用建白旄，謹示推尊。在此誓者，各效厥職，以據忠貞。如懷異志，神靈共監。<br />
　　溫大雅讀誓畢，眾將佐聽罷，齊聲相應，奮激踴躍，各懷扶主定安之志，願效勤王補報之忠。李淵誓眾已定，次日以元吉為太原太守，留守晉陽宮，自帥甲士三十萬，離晉陽。前後隊伍，依次而行，只見旌旗蔽野，劍戟如銀，沿道之民簞食壺漿，以迎王師，迤邐望西河進發。時大業十三年秋七月癸丑旦也。後人有《燕歌行》一篇，單道邊塞軍人愁苦之狀，不能離戍而歸。詞云：<br />
　　漢家煙塵在東北，漢將辭家破殘賊。男兒本自重橫行，天子非常賜顏色。摐金伐鼓下榆關，旌旗逶迤碣石間。校尉羽書飛瀚海，單于獵火照狼山。山川蕭條極邊土，胡騎憑凌雜風雨。戰士軍前半死生，美人帳下猶歌舞！大漠窮秋塞草衰，孤城落日鬥兵稀。身當恩遇恒輕敵，力盡關山未解圍。鐵衣遠戍辛勤久，玉箸應啼別離後。少婦城南欲斷腸，徵人薊北空回首。邊風飄颻那可度，絕域蒼茫何所有！殺氣三時作陣雲，寒聲一夜傳刁鬥。相看白刃血紛紛，死節從來豈顧勛？不見沙場征戰苦，至今猶憶李將軍！<br />
　　且說唐公大軍正行之間，忽前面征塵蔽日，金鼓振天，見一支軍到，乃西突厥阿那史大奈，亦帥其眾五千來從。候騎報入軍中，唐公命召入。史大奈拜伏帳下曰：「遠方臣，聽得將軍舉義兵，故率眾得（特）來相助。」唐公見史大奈鐵面剛須，身材雄壯，大喜曰：「千軍易得，一將難求。即授以偏裨之職，使隸殷開山。」大軍至西河，西河百姓各扶老挈幼，出城迎接。李淵進了西河，大開幕府，吩咐甲士，毋得驚恐鄉民。有幾個為首年老的，近前說：「隋政以來，百姓日窮，被盜賊侵掠，不能安業者屢年。今將軍兵到，市肆不擾，秋毫無犯，誠我等之主也。」淵各慰勞，遣之即令有司開倉賑贍貧乏，民年七十以上皆除散官。其餘有豪傑願從軍者，隨才授任，一日除千餘人。於是城中吏民大悅。淵下令大軍離了西河，前至賈胡堡，去霍邑五十餘里。<br />
　　卻說邊廷聽知消息，飛報入長安，隋主代王侑升殿，近臣奏曰：「邊關飛報：晉陽留守李淵，率領大軍三十餘萬，號稱義兵，侵犯境界至急。」代王侑大驚，急問文武：「誰可為將，以退淵兵？」將軍陰世師出班奏曰：「臣舉二人，可退李淵。」隋主曰：「所舉者何人？」世師曰：「郎將宋老生、大將軍屈突通，此二人勇冠諸軍，足為淵兵敵也。」隋主即遣宋老生帥精兵二萬，屯霍邑；屈突通將驍騎數萬，屯河東，以拒李淵。二人得旨，部兵離了長安。<br />
　　卻說宋老生部兵二萬，來到霍邑屯紮，離淵營不遠。老生深塹高壘，按兵不出。兩下相拒二十餘日。會七月初間，秋霖連日不止，賈胡堡平地水深三尺，旌旗、衣甲盡皆濡濕，李淵兵不能進，軍糧支給將盡。又人報：屈突通選驍騎屯紮河東欲扼李淵之後。因是，淵在軍中甚懷憂懼，不出視事。世民與戶曹張道源入見淵曰：「大人以新軍初出，自先恐懼，何以能安其下？秋雨久落，必有長霽。軍餉漸少，遣人催運。今屈突通兵屯河東。即目李密擁兵坐觀勝負，大人何不奉咫尺之書，召與連師，許以平分天下，彼必見許。若就此機會，則河東之兵不足患耳。」淵是其言，即令劉文靜往太原催督糧餉，及會突厥兵，遣使以書召李密。<br />
　　話分兩頭，且說李密自取回洛倉之後，威聲大振，每日與將佐議進復之計。忽報：「李淵遣使命，奉書來見將軍。」密令召入，問曰：「唐公兵抵霍邑，近日事勢何如？」使者曰：「近因潦雨不止，唐公恐苦士馬，按軍不動。聽知將軍破東都兵於平樂園，敬遣使者奉書慰訪，欲與將軍共定大計。」即持上淵書。密接書，拆開視之。書曰：<br />
　　八月十五日淵頓首奉書於李將軍足下：將軍抱經世之雄略，樹顯赫之風聲，斂天下英雄，使各盡其才，旗詣東都，鋒刃莫敵。淵區區以隋政分崩，群下不識時務，妄尊舉為盟主，甚非其任。今將軍擁數十萬之精兵，慨眾億兆之生民，共仗大義，偕尊王室，掃平鼠輩，以清天下。久後分茅胙土，庶成建國之典，豈不偉歟！某再拜。<br />
　　密自恃兵強，欲為盟主，見書微有倨傲意，亦命祖君彥作復書，遣人隨使回霍邑，見唐公。唐公正與將佐候使者回音，人報：「李密遣使復書來見。」唐公命入。密使者進見，奉上其書。唐公拆開視之，書曰：<br />
　　密致書於李將軍大麾下：密聞天命靡常，惟德是歸，隋惟無道，殘虐尤甚，致干戈遍充四野，蒼生填委溝壑；惡貫天日，神人共憤。今將軍倡為義舉，所向風靡，罔不順服。以書示密，密敢不引領伺命！然而勝負未決，群下懷疑，不無意屬於他人者或寡矣，所望左提右挈，戮力同心，執子嬰於咸陽，殪商辛於牧野。快哉此行！時勿失耳。<br />
　　淵得書，笑謂將佐曰：「密妄自矜大，非折簡可致。吾方有事關中，若遽絕之，乃是更生一敵。不如卑辭推獎，以驕其志，使為我塞成臯之道，綴東都之兵，我得專意西征。俟關中平定，據險養威，徐觀蚌鷸之勢，以收漁人之功，未為晚也。」眾然之。淵乃使溫大雅復書，回其來使。來使辭了唐公，逕還洛口，奉上唐公回書。密當座拆開視之，書曰：<br />
　　天生烝民，必有司牧。當今為牧非子而誰？老夫年逾知命，願不及此，欣戴大弟攀鱗附翼，唯望早膺圖讖，以寧兆民。宗盟之長，屬籍見容，復附於唐，斯榮足矣。殪商辛於牧野，所不忍言；執子嬰於咸陽，未敢聞命。汾、晉左右尚須安輯，盟津之會未暇卜期。<br />
　　密得書甚喜，以示將佐曰：「唐公見推，天下不足定矣！」自是，信使往來不絕。畢竟看後來何如？<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第九回　李世民深契李靖　王世充大破李密</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九回</br>　　李世民深契李靖　王世充大破李密</font></h4>
			　　卻說劉文靜進謂李淵曰：「今民苦隋苛法久矣，主公可約而改之，以寬恤百姓，則隋民皆悅服主公之德，天下可得而安也。」淵曰：「善。」次日，悉召長安父老、豪傑至，諭之曰：「今汝父老苦隋苛法久矣，吾舉義兵而來，正救汝等於水火之中。今約法十二條，務在便順民志，不專刑虐。其餘隋立苛禁，悉除罷之。」又傳令大小三軍：「不許騷擾居民，如違令者即斬首示眾。」父老百姓等皆大悅而去。淵執陰世師、骨儀等十餘人，責其惑主之罪，斬於朝門外。餘者俱無所問。時馬邑郡丞李靖素與淵有隙，淵亦將收斬之。靖大呼曰：「公興義兵，欲平暴亂，乃以私怨殺壯士乎！」世民為之固請，乃舍之。按《唐史》，李靖字藥師，京兆三源人。姿貌魁秀，通書史。嘗謂所親，曰：「丈夫遭遇，要當以功名取富貴，何至作章句儒。」其舅韓擒虎每與論兵，輒歎曰：「可與語孫吳者，非斯人尚諸（誰）哉！」仕隋為殿內直長、吏部尚書。牛弘見之曰：「王佐才也。」大業末為馬邑丞。靖審唐公有非常志，上急變，傳送江都至長安，道阻不能達，唐公已定京師，故將斬之。世民因召至幕府，謂之曰：「大丈夫志氣相投，休以小嫌介意。世民久仰足下大名，如雷灌耳，今本仗大義倡興舉，欲掃清天下，誠不知計從何出，幸直言之無隱。」靖曰：「兵法有言：『上將伐謀；其次伐交。』為將無謀，不足以語大計。前人有言：『長安者，乃天下之咽喉。』咽喉一塞，可待而斃，此不知謀者之為。今長安西有秦關百二之險隘，自古帝王為建都之所。在若因其地所產，則可以養兵養民；因民可以充實府庫；因兵可以習練成熟，然後出與群雄制敵。人知尊君親上之方，無不以一當百，不半年天下可定也。」世民曰：「足下之言，深契我意。真天下奇才也！」於是深重禮之，靖亦傾心結納，知無不言，言無不盡。<br />
　　且說飛騎報入洛口，李密聽得唐公克了長安，大驚，謂將佐曰：「屢約唐公兵會於關中，今失信約，倘唐公加兵責問，何以退之？」徐世勣曰：「如今只修下書一封，先令一使人前往長安，一以通舊約，一以賀入長安。主公亦部兵出洛口，陽且看他如何回報，又作商量。」密從之，即修下賀書，多備金帛、彩緞，遣人進上長安去了。自引眾將，部十萬大軍，出離洛口。王世充聽得密兵出洛口，欲赴長安，令部將以兵五千營於黑石守禦，自將精兵一萬，陳於洛北，以阻密軍。密聽得世充持兵來阻洛北，大怒，即結束威嚴，耀武揚兵，領一班將佐來到陣前，單搦王世充戰。王世充亦全身披掛，橫槍躍馬，當先罵曰：「背主叛臣，擅作威福，已侵擾東都數大郡矣，尚不知止，仍敢寇逼長安！快早下馬投降，轉禍為福，免汝一死！」密曰：「汝來送死，爾尚不知，反敢搖唇鼓舌耶！」世充大怒，舉槍直刺李密。密背後一將湧出，眾觀之，乃裴行儼，挺槍直取世充。二人兵刃並舉，戰到二十餘合，行儼精神越倍。世充詐敗，向東南奔走。行儼驟馬追來。世充按住槍，拈弓搭箭，望行儼面上發矢，正中行儼左腮邊，負痛不住，墜落馬下。世充回馬，舉槍向行儼咽喉刺下。程咬金一騎突出，隔住世充，眾將一齊救得行儼回本陣。世充後軍一掩殺至，密軍敗退五里。<br />
　　密回營，令軍送行儼歸洛口養疾，與眾將按兵不出。王世充見密兵不出，與副將張焯議曰：「密兵不出，恃從將果敢故也。若分其勢而擊之，李密可擒。」張焯曰：「我請以百騎襲其後，將軍攻其前。密首尾受敵，必不能保全。」世充然之，即引壯兵八千，進逼密營。密軍士皆請戰，密曰：「隋軍勁果，所利在速戰。初鋒勇銳，不可出也。」密言未畢，人報：「寨左一支軍勇不可當，襲了後營。」密軍正慌，欲分遣迎敵，世充兵從洛北殺入，箭如飛蝗。密因不審地勢，又兵多騎與長搠，而北薄山地隘，騎迮不能進。世充多短兵盾矛贊，因蹙之，被世充大敗一陣。帥精騎度南而出，與餘眾東走月城。後軍報：「柴孝和戰疲，溺死洛水。」密聽說，哭之曰：「我得柴先生所教益多，今日從吾死於非命，誠可惜也！」世充與張焯兵合，所得密軍餉甚多，引兵追至月城圍之，水洩不通。密因城中糧食又乏，城池不堅，其憂之。王伯當曰：「世充積聚皆在黑石，可遣機密卒出城，舉燒烽火，陽（揚）言洛口兵襲取黑石，世充必往救之，然後以輕〔兵〕擊其後，隋軍一鼓可破也。」密從其計，即遣小卒下城，連舉六烽，言洛口兵襲破黑石。世充軍中聞此消息，大驚曰：「黑石有失，吾軍休矣！」即率兵釋月城之圍，前救黑河。密聽得，縱兵出月城，尾世充之後。世充軍離月城數里，有氣若城，壓其營。近黃昏左側，後面征塵蔽天，密兵乘勢趕來。世充軍尚未傳食，各立陣不住，狼狽自救。程咬金揮斧躍出，世充將牛金雄，後哨抵敵咬金。戰未數合，被咬金一斧揮於馬前，縱兵掩殺。密眾四下夾攻，世充大敗，斬首三十（千）餘級，自相踐踏，死者不計其數。密收兵，屯紮於石子河。<br />
　　世充被李密所破之後，甲士幾盡，走保河陽，遣人上書請罪於越王侗，搜集亡散，得萬人，堅壁不出。越王侗遣使以書慰勞，賜金帛安之。世充得賜慚罹（懼），勉勵將士，修整器具，復遣人下書，約與李密誓決雌雄。蜜得書，謂將佐曰：「世充懼罪，不得不戰。我按兵不動，待彼氣衰，陣久士怠，縱兵攻擊，何有不克？」翟讓曰：「世充兵新敗，怯志未寧，正宜乘其虛而破之，豈可遷延日久，使彼得固壘壁而拒我矣！」王伯當等亦請示〔兵〕，密從其議。次日，引兵分作三隊出，與王世充軍來石子河而陣，離世充寨不遠。畢竟看後節交鋒如何？<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
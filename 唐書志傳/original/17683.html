<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第二十六回　范願大戰司馬雄　義臣剋日擒化及</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十六回</br>　　范願大戰司馬雄　義臣剋日擒化及</font></h4>
			　　卻說夏主與楊義臣議曰：「孤聞宇文智及率領大兵在外，化及固守聊城。體探軍回報，城中積聚盡被火焚。朕欲乘其弊，舉兵先克聊城。智及人馬在外，不戰自敗也。特問太僕，其計可否？」義臣曰：「兵法云：『多算勝，少算不勝。』而況其無算乎？今聊城之南，魏公李密故將徐世勣擁兵據阻，西有唐主李靖之兵。今二國按兵不動，豈無滅賊之心？想此聊城之災必非天意，實乃智者為計也。明公不必重憂，管取聊城唾手可得，宇文智及亦在吾術中耳。」夏主曰：「計將安出？」義臣曰：「予觀智及大營東北三十里外殺氣衝逼，當有敵人至矣。可令范願領敢死步兵五千餘人，盡著許兵衣甲，是夜卷旗息鼓，悄悄於僻路潛行，過智及大營三十五里外埋伏，待許兵至則發。用命者重賞，失機誤事全軍皆斬。」范願引眾領計去了。覆命劉黑闥、曹旦、王琮率兵一十萬，前去與智及兵對敵，謂黑闥曰：「若許兵一敗，你當疾追。留兵三萬與凌敬等守營。夏主自領鐵甲五萬，專取聊城。」義臣分撥已定。<br />
　　劉黑闥部十萬大兵，出山南擺開陣勢。智及對陣中鄭善果當先迎敵。夏陣上刺史王琮挺槍勒馬而出，問曰：「來者何人？」善果曰：「吾乃許帝駕下民部尚書鄭善果也。」王琮責之曰：「公名臣之家，隋室大臣，奈何為弒君賊效命拒戰乎？」善果更不打話，捻槍驟馬，直奔王琮。王琮舉刀來迎。二馬相交，二十餘合，王琮撥馬望本陣而退，善果一匹馬從後追入中軍。王琮按住槍，拈弓搭箭，覷定善果腦門邊射來，正中胸膛，善果墜於馬下，被王琮眾軍捉入本陣。王琮勒駿復殺入許陣，迎頭一將紅袍鎧甲，手執鋼刀，乃劉汝和，抵住王琮交鋒。戰不兩合，被王琮一槍刺死。許軍大敗。夏兵漫山塞野而進。建德親兵至聊城下，見許陣將陷，戒厲其眾曰：「隋為吾君，吾為民。化及弒逆，不可不討。大丈夫欲取封侯之品，無過於今日也！」諸將得令，各奮勇爭先，無不以一當百。宇文承基與智及、張敬等分左右翼殺出，大呼曰：「若不決死，必為所擒！」盡力衝突，得透重圍。劉黑闥一支軍從山南馳下，追趕宇文智及，走上二十餘里，只聽得山坡後伏兵齊起，喊聲動地，智及看見盡打許軍旗號，只說是王鐵佛之兵來此救應。智及眾人復抵住黑闥交鋒，未度此乃范願伏兵也。兩下截出，箭如飛蝗，宇文智及措手不及，被范願捉於馬上。張敬中亂箭矢死。殺的許兵七斷八續，各自逃生，降其眾不計其數。宇文承基單騎拚死殺出垓心，走入聊城，堅閉不出。王鐵佛知許兵已敗，率眾軍棄營而走。<br />
　　夏主收軍，眾人各上其功。夏主將宇文智及用檻車陷囚，候捉化及一齊就刑。督令諸軍攻打聊城。許帝與黃安、陳智略等計無所出，又聽得楊義臣在城下招諭其眾。城裡張章仁皆關中人，連日見聊城無糧，飢餓難忍，又見夏兵勢重，恐難逃生，謂其下曰：「今淮安王屯兵在外，不若今夜偷出西門，前往歸降，必不害我等性命。若同許帝一時受死，生既無益於國家，死亦與草木同朽腐，豈非愚之甚耶？」眾人曰：「〔願聽〕將軍之命。」當即棄馬，各束行裝，偷出聊城，不在話下。次日，人報知許帝。許帝大驚曰：「吾死無日矣！」眾臣亦勸之乞降淮安王，庶可保不死。許帝從之，即奉表遣人馳詣淮安王乞降。使命密出，離聊城西門，逕入中軍，來見淮安王，呈上許帝乞降表章。淮安王以示李靖等。李靖曰：「不可允其降。夏主百戰疲勞，困逼聊城賊，擒在目下矣。大王如許所請，是欲邀功也。」淮安王然之，即發使人回。仍遣劉文靜齎禮物，往夏主軍中賞勞眾將，約其會兵取聊城日期。文靜領命，齎禮物去訖。<br />
　　卻說夏主與楊義臣商議：「但有聊城願歸之卒，許眾人開圍放出，不得阻攔。」忽報：「轅門外有唐納言劉文靜至。」夏主宣入幃幄之前，問曰：「納言此來何為？」文靜曰：「今聊城倉庫皆被李靖用火計燒之，今內無積聚，外有重兵。日前許帝奉表乞降，淮安王我主以賊亡在旦夕，不允其降。特遣區〔區〕齎來禮物，賞勞諸將，仍約何日期會兵破敵。」夏主曰：「重勞淮安王賞物，將何報答？拜上淮安王，不必費王之師，待孤擒之，以謝天下。」劉文靜辭夏主回唐營去訖。夏主問義臣破敵之策，義臣曰：「可遣內史麴稜分領二萬人，從聊城西北逕至東南角上會兵。主公帥精兵三萬，自聊城北往南行，亦聊城東南取齊。」眾將得令，各自準備行事。<br />
　　卻說使命回聊城，奏淮安王不允納降，許帝愈懼，莫知所為。宇文承基奏：「臣捨死出退夏兵，復還魏縣，又作良圖。」許帝即與兵五萬，承基披掛出城，將五萬人分為上下中軍：以司馬雄領左軍，當其左；寧虎領右軍，當其右；自領軍當其中，擺開陣勢。對陣麴稜部王琮、范願等一齊出戰。許陣中宇文承基手執方天戟，出馬請戰。夏陣中王琮勒馬向前。二將軍器並舉，金鼓齊鳴，戰上三十餘合，未分勝敗。范願一支軍從左殺進，兩下夾攻。許陣上閃出一員猛將，身長七尺，濃眉大眼，手執長槍，乃副將司馬雄也，直取范願，戰十餘合，范願勒馬繞陣而走。司馬雄隨後追來。范願按住三停刀，綽起銅錘，望司馬雄當門打落，腦髓迸流，死於馬下。宇文承基見司馬雄戰死，撥回馬逃入本陣。只見東南上一支大兵馳下，乃夏主親兵也，兩下截殺。承基首尾受敵，與寧虎、陳智略奮力衝透重圍，楊義臣統大兵，分頭追襲。曹旦一匹馬追及。寧虎抵住，持起狼牙棍，與曹旦交鋒數合，後軍麴稜拈弓在手，搭箭當弦，弦響箭到，寧虎中流矢而死。許兵大敗，殺死者如蘆葦相似，僵屍數十里。宇文承基知不能脫，仰天歎曰：「臣力至此，不能支也！」欲引刀自殺。麴稜後兵追及，擒承基，捉回中軍。夏主令以陷車牢固，與宇文智及並餘黨俱監在一處。宇文化及見將士殺盡，無軍可應，復誘海曲諸賊帥共守聊城。<br />
　　楊義臣曰：「臣昨觀天文，見賊星暗墜，兆在丙子日得俘也。明公可急攻之。」夏主聽說大悅，即縱兵圍擊聊城，裝起雲梯、瞰車、火炮之具，日夕困打。未三日，城中已報：「捉了宇文化及並其餘黨。今開聊城，既欲獻中軍，來見夏主。」夏主令宣入，其將拜於帳下曰：「臣是魏公李密故將徐世勣，因宇文化及誘諸海賊御守聊城，故領三千精兵詐為海賊。今臣洞開四門，已將化及並其黨俱監下，請大王入城安民。吾於此辭去。」夏主曰：「破聊城擒逆賊者，將軍之功也。未及旌賞，何以遽欲辭去？」世勣曰：「臣以故主舊城無將統理。得欲歸之，以安其眾。」夏主曰：「徐公真丈夫也！」世勣已去訖。夏主督令諸軍，守聊城四門，以備宮闕府庫。宇文化及等，皆以兵甲監之，乃給榜文，曉諭六軍。榜云：將士若無符節，毋得擅入城中，不許妄殺無辜，搶掠百姓，燒燬神廟，拆壞民居，砍伐樹木，翻掘墳塚，姦淫婦女。若有違此軍令者，一人犯罪全軍皆誅。右榜曉諭通知。<br />
　　卻說夏主次日會集各部人馬，進入聊城，所得資財悉以分將士。止不見了太僕楊義臣。只見小校來報夏主：「昨夜太僕乘月黑出營，竟弗知從（往）何處去。惟睡榻上遺書一封。」夏主令拆開視之，內有七言四句二首。詩云：<br />
　　自古高官必險危，武昌門外柳花飛。韓侯苦戀淮陰職，狗死弓藏悔已遲。<br />
　　又詩云：掛冠玄武便休休，一別王侯竟莫求。獨泛扁舟無限景，波濤西接洞庭秋。<br />
　　夏主欲遣人四下追尋，凌敬奏曰：「楊太僕忠直之士，今借夏國之兵，已報舊主冤仇，其志足矣。望主公勿再追尋，乃其去矣。」夏主從之。即先令隋蕭後稱臣，素服哭煬帝盡哀，收傳國玉璽。就執過宇文化及父子等集隋宮，數其罪曰：「爾之祖宗本是白奴皂隸，累世承受隋厚恩，為煬帝畫策，謀奪正位，實汝父宇文述所為也。位居國公，任理大政。當煬帝行無道，苦虐生靈，爾昆仲帝幃之寵臣，無一言諫止，共成其患。及君被弒，禍並於子。即奪大寶，淫亂宮闈。今神人共憤，仗天行討。三軍勉勵，旌旗齊指，已擒獲賊黨，執列市曹，用正大辟，以謝上帝。復何言哉！」化及低首無語。夏主命刀斧手剮其心而祭二帝。夏主已誅卻宇文化及，以裴矩為左僕射，其餘各隨才授職。有欲詣關中及東都者，聽之。遣使將宇文化及用匣盛貯，馳送東都，奉表結好王世充。世充乃遣使，表建德為夏王。裴矩為夏主定儀制、律令。建德甚悅，欲乘席捲之勢，取唐之邢、滄等州。<br />
　　胡氏曰：商紂既亡，子孫皆臣服於周，惟妹土頑民（氏），乃有哀號呼天欲紀其緒，未聞殷之賢臣為紂斬衰躄踴，敬事妲己者也。隋煬之罪，視紂為浮。竇建德於是焉，數宇文化及以世受國恩，不能匡諫，親行弒逆，輟自稱尊，討而殺之可也，而為昏煬發哀，拜謁蕭後，則施之不當，何足以感動人心。其與漢祖為義帝之節，異矣。<br />
<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
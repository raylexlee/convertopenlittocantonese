<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第八回　李世民兵會長安　段志賢單騎破虜</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八回</br>　　李世民兵會長安　段志賢單騎破虜</font></h4>
			　　卻說李淵從弟李神通，在長安亡命入鄠縣山中，與長安大俠史萬寶等起兵，眾有數萬，來應淵。淵女〔婿〕柴紹之妻，亦聚徒於藍田，得萬餘人，聽的淵大軍屯關中，各遣使迎淵。淵即使柴紹將數百騎迎李氏，柴紹領命去了。關中群盜皆請降。淵以書慰勞之，曰：「諸君欲共仗大義，以成美名、富貴。久當共之。」眾聞其召，各領所部來見，共有十萬餘人。淵使受世民節制。因是軍聲尤盛。引兵望長安進發。<br />
　　邊廷消息報入長安來，京兆內史衛文升年老，聞淵軍至，憂懼成疾。獨將軍陰世師、郡丞骨儀奉代王侑，率將佐乘城拒守。淵軍至永豐倉，賞勞軍士，賑濟飢民。大兵進屯馮翊，遣使召世民軍合。世民所領一支兵，從關中招撫，禁革以下不許侵擾。百姓各簞食壺漿，以迎王師；群盜歸之如流。世民收其豪俊，以備僚屬，有勝兵九萬，紮營於涇陽。<br />
　　時柴紹軍迎見妻李氏，大悅曰：「自長安別，赴太原，一何音問疏闊。不期今日得遇，實天從所願也。」李氏曰：「吾因歸鄠縣別野，散家貲，聚徒眾，欲赴太原。聽知父兵進關中，故來相約。」二人各訴款曲，將精兵萬餘，會世民於渭北。世民大喜曰：「人所謂『摧鋒破敵，無非父子親兵。』吾今日有之耳！」因與柴紹各置幕府，號「娘子軍」。有隰城尉房玄齡，謁世民於軍門。世民一見如舊識，曰：「使吾成大事者，必此人也。」署記室參軍，引為謀士。玄齡亦對人曰：「此真吾主也！」罄竭心力，知無不為。世民即引兵趨司竹。軍令嚴整，所過秋毫無犯。遣使者白告淵，請期日赴長安。<br />
　　卻說淵命劉弘基、殷開山等分兵西略扶風，有眾六萬，南渡渭水，屯於長安故城。守臣郎將翁霸，聽得淵軍到，即與部屬徐質商議。質曰：「今兵少，不可敵。若分其勢乃可。公引兵背出渭水，淵兵必南應之，然後輕兵襲其寨，可破也。」霸從之，即領精兵四千寇渭水，徐質引兵五千出城。劉弘基以兵從左右翼出戰，與徐質兩下軍器並舉，交鋒未十合，後陣人報：「長安城軍攻襲後營。」弘基即令殷開山一支軍兼行，趨渭水。殷開山逆擊之，徐質軍大敗，殺向渭水，與霸合為一處。淵眾勢大，如何敵得住？二人引殘兵，棄城走歸長安。弘基迎淵入城。淵命建成選倉上精兵，趨長樂宮；遣使迎世民。世民率諸佐入見。淵以其新附諸軍北屯長安故城。延安、上郡、雕陰皆請降，淵遣人招納之。<br />
　　淵引軍西行，所過離宮、園苑皆罷之，出宮女數百人，令各還其親屬。遠近大悅，爭持羊酒勞王師者，處處皆然。十月至長安，諸軍皆集，合二十餘萬。淵命各依壘壁紮下，毋得入村落侵暴良民。長安城中衛文升、陰世師等，深溝高壘，悉力拒守。骨儀上言：「宜往河東取救。」代王侑從之，即遣使取屈突通軍來救長安。使者領詔，逕來河東。<br />
　　且說河東屈突通，與淵將呂紹宗屢日交兵，不分勝負。因是河東久戰不下。忽報：「淵軍進逼行在，遣使來取救兵。」通驚曰：「河東亦是要害之地，若棄之而趨長安，則河東誰可保？」堯君素曰：「今上有燃眉之急，主將不得不持兵救應。我引兵拒蒲，以扼河東。主將可自救長安。」通從之，即以君素守蒲，自引兵一萬，由武關趨藍田，以救長安。兵至潼關，阻劉文靜兵，不得進。相持二十日，屈突通從高阜處望見文靜與王長諧分為三壁屯紮，前一壁旗幟不整，軍士怠倦。與桑顯和謀曰：「觀靜軍散亂，易為攻擊。今夜乘其不備，從關左道掩襲之，無有不破者耳。」顯和曰：「此策甚妙。緣文靜亦善用兵，當分前後攻之。」通即令：「張允忠領一支軍，攻其一壁。我軍隨後至矣。」允忠領計去了。<br />
　　將近三更左側，允忠悄悄由左道逕出關來，果是王長諧軍無備，被允忠斬壁而入，乘夜不知虛實，諧軍大亂。通兵從後掩至，奪其一壁，關裡火光照天，金鼓不絕。兩下交兵，將近天色慾曙，桑顯和縱兵大出，王長諧不能抵敵，大敗。將逼文靜營，文靜戒令軍中勿驚，自以短兵立於壁外，通軍不敢近。因是文靜一壁獨完。會允忠兵驟至，箭如雨下，文靜軍潰。段志賢率壯騎馳入，殺通眾十餘人，左腿中流矢，忍痛不言，奮衝馳突。文靜亦被矢傷，死者甚眾。顯和以士卒戰疲，乃傳餐於中軍。文靜因得分兵守其二壁，仍集游軍數百騎，與段志賢等自南山還擊其背。金鼓連天，三壁兵大呼，奮而出。顯和眾各慌，遂大敗。志賢乘勝掩殺，正遇張允忠迎戰，被志賢一刀斬之。屈突通與顯和單騎復逃回潼關。文靜盡降其眾。唐軍復振。<br />
　　而長安代王朝夕望河東救兵到，至是一月不報，城中困急。淵遣溫大雅於城下諭文升等曰：「蓋聞：『貞婦不嫁破亡之家，賢臣不佐絕滅之國。』今隋主無道，代王幼衝，國已將亡，社稷崩頹。諸軍苦為守此孤城，一旦身死世絕，為天下笑。」文升於城上答曰：「爾曹出兵無名，徒恃其士馬之眾。古人稱『利人土地貨寶者謂之貪兵，兵貪者必敗。』唐公弗守臣節，圍寇長安，不道之極矣！君上臨川，以代王付吾等奉守，今鑾輿未返即開門歸降，苟圖富貴不恤大義，上負吾君，下負民望，有忠心以報國者固於是乎？此頸可斷，此志不可移也。」大雅聞文升語，知不可屈，即回以升言，具知唐公淵。淵命諸軍攻城益急。衛文升因城中糧乏，外無救援，積疾日深，知不能起，因謂其同屬曰：「善事代王。我無能為矣。」言訖而卒。<br />
　　十一月，淵攻破長安，約毋得犯七廟及代王宗室，違者夷三族。因是，淵軍入城，秋毫無犯。百姓各香花燈燭，迎門而接。淵入朝門，代王左右皆奔散，唯侍讀姚思廉侍側。淵軍士將登殿，思廉厲聲呵之曰：「主上在此！唐公既舉義兵匡帝室，卿等毋得無禮！」眾皆愕然，不敢近，布立於庭下。淵稱呼拜畢，迎代王於東宮，遷居大興殿後廳。思廉扶王至閣下，泣拜而去。淵還舍於長樂宮，差官分所各處安民。且看後節如何分解？<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
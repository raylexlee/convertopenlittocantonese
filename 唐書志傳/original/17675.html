<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>唐書志傳 - 第十八回　李世民戰敗高墌　殷開山奮請從戎</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十八回</br>　　李世民戰敗高墌　殷開山奮請從戎</font></h4>
			　　卻說仁杲既已射死劉感，縱兵圍攻涇州，日夜不息。城中失計。邦仁曰：「鄧州刺史呂子臧、撫慰使馬元規密邇郡鄰，可差人往求。此一路救兵至，可退仁杲。」眾從其言，即遣人往鄧州來會。朱粲自稱楚帝，進攻鄧州。刺史呂子臧與馬元規拒守。元規屢出兵破之。朱粲眾疲，子臧曰：「粲軍屢敗危懼，如並力擊之，一舉可滅。若復遷延，使其徒稍集，則為患深矣。」元規不從。而粲果收集餘眾，兵復大振，困打鄧州愈急。子臧料不能免，撫膺謂元規曰：「老夫今日坐公死矣。」遇霖雨浹旬，城壕崩壞，所親勸子臧降。子臧曰：「安有天子方伯降賊者乎？」帥麾下赴敵。朱粲堅陣待之。子臧力不能支而死。俄而城陷，元規亦死。因是取救軍人見鄧州被朱粲攻取了，不敢入城，連夜逕投長安來，奏知唐主。使臣具上表文，唐主聞知仁杲圍困涇州，守將劉感死之，朱粲襲破鄧州，刺史呂子臧遇害，即遣秦王世民出兵救之。詔令已下，秦王部領十萬大兵離長安，與殷開山、劉文靜、劉弘基、李安遠一班戰將，望涇州進發。秦王曰：「賊圍涇州，日久不下，足知其無能為也。我軍且莫趨涇州，可直搗高墌。乘其虛而襲之。仁杲知我軍到，必退圍而保高墌。從旁擊之，無不克矣。」眾然之，即引兵進高墌。<br />
　　卻說仁杲知城中差人往京師求救，連路令哨馬聽候消息。候騎報知仁杲：「秦王大兵十餘萬，搗襲高墌，將近地界矣。」仁杲大驚曰：「高墌有失，吾何依焉？」即率大小三軍拔寨，連夜退保高墌。二日，秦王軍進次高墌地界，離城三十里。仁杲整飾軍器，秣馬蓐食，出兵與秦王請戰。秦王下令軍中曰：「賊內實空虛，意在速戰。我當固營待此，以老其兵。若彼退走，密遣奇兵邀其歸路，破之必矣。」於是軍中得令，堅壁不出。而仁杲數引兵挑戰，會秦王疾臥中軍，不出視事。眾軍又不敢進說。<br />
　　次日，劉文靜入看秦王疾曰：「大王貴體未痊，仁杲屢日欲請交兵。眾將未得令，不敢出。乞下令示兵，勿長敵人之志。」秦王曰：「賊方熾，邀速戰，彼得其利。公等毋與爭。伺糧盡眾枵，乃可圖。」文靜出。殷開山銳立爭說文靜曰：「王屬疾，憂公弗能濟，故不欲戰。令宜逗機制敵，無專以賊遺王也。請動兵以怖之！」文靜然之，即與殷開山等觀兵於高墌，恃眾不設備，軍伍錯亂。秦王知之，眾兵已離營矣。仁杲與宗羅睺、岑誥、劉懷仁、牟君才、翟長懋等，分左右翼而出。諸將奮力向前。殷開山見仁杲將四圍來攻，躍馬揮斧，搶出陣前。宗羅睺一騎迎住交鋒。兩下戰不三合，薛仁杲一軍從右翼來攻。殷開山立腳不住，望後而退。劉懷仁引健卒馳入，唐兵大敗。仁杲一騎突入秦王堅壁，勇不可當。唐兵皆棄壁逃走。劉文靜、龐玉、梁實等，恐有失秦王，力戰保定，退走土庶野。仁杲引兵掩殺，鬥喊不絕，金鼓之聲，喧動天地。李安遠見唐兵失利，不敢戀敵，與劉弘基衝圍殺出，正遇岑誥一支生力軍到，阻住安遠，大殺一陣。安遠措手不及，被岑誥一刀斬於馬下。劉弘基一軍刺斜而走，迎頭又遇仁杲。弘基再復殺回，岑誥後兵追及。弘基力乏矢盡被擒。殺到黃昏左側，大霧垂空，仁杲方且收兵。劉弘基不屈，仁杲拘囚之。秦王是役也損其大將十一人，名目不錄。被虜二人：慕容羅睺、劉弘基。折軍四萬，衣甲輜重不可勝計。<br />
　　秦王引敗兵回長安，入見唐主，上表自陳，請退職。唐主下敕與群臣議之。裴寂曰：「秦王功高，不可廢職。夫戰，勝敗乃兵家之常。今據一失，即從其請，何以勸後？陛下正宜重加慰遣，秦王必努力而破仁杲也。」唐主允其奏，居其舊職，復加賞勞。唐主以劉文靜不遵軍令，坐除名，仍與秦王復討仁杲。劉弘基臨難不屈，優護其家。惟殷開山恃眾失機，致被傷折，下吏當死。裴寂力為之請，詔貸之，削落官職，廢為庶民。<br />
　　卻說薛仁杲新破唐軍十萬於高墌，虜俘得食，軍聲大震，聞知遠近。郝瑗謀曰：「今唐兵新破，將卒擒俘，人心搖矣。可乘勝直趨長安，秦王不暇為計矣。」仁杲然之，點集諸將佐，練閱士卒，剋日出師。邊廷消息，飛報入長安來，使臣奏知唐主。唐主謀於諸臣。秦王出奏曰：「臣往日失利於仁杲，有重陛下霄旰。今養威積銳，士有鬥心。臣復引兵出討仁杲，務使奏凱而還。」唐主允其奏，即下詔，令秦王復領大軍十萬，徵克仁杲。秦王領命出朝。次日，在教場中操演甲士，下其令：「以後仍有不遵軍令而先動者，立誅。」秦王正在軍中持調各部人馬，忽帳外一人，怒氣衝逼，直入轅門，來見秦王，拜哭於帳下。眾視之，乃殷開山也。殷開山訴秦王曰：「臣自歸君上，從攻西河，破衛文升，身經數百戰，親冒矢石，非一死而到於今。不度失機於高墌，有辱君命，罪當誅刑。蒙主寬宥，廢職為民，恩德莫報。深為同列羞恥。臣今願再隨主公徵討仁杲，捨命而進，庶報主上昔日知遇之恩也。」言罷，目眥皆裂，咬牙齧齒，誓以死鬥。秦王壯其言，具表奏知唐主，乞與從軍。唐主敕下，准其請。秦王大小三軍各分撥停當，離長安逕望高墌進兵。怎見得：<br />
　　隊伍分明，紅旗閃電；劍戟如銀，人雄馬壯。慣如出塞之行藏，戰勝攻取，盡有擒王之武藝。<br />
　　秦王大軍近高墌城，只曾四十里屯紮。早有人報於仁杲。仁杲使宗羅睺將兵一萬拒之。羅睺士卒精銳，欲與唐軍放敵。遣人以戰書進呈秦王。秦王看畢，發遣下書人回，號令軍中：「諸壁各宜堅守營壘，不許出戰。」宗羅睺、劉懷仁分前後出襲秦王寨柵。唐軍並不出。劉懷仁令能言者於軍前挑罵，欲激其怒。羅睺眾人在軍前耀武揚威，百般辱詈秦王。秦王諸將發憤，皆請出兵。世民曰：「我軍新衄，士氣沮喪。賊恃勝而驕，有輕我心。宜閉壘以待之。彼驕我奮，可一戰而克也。」因令軍中曰：「敢有再言出戰者，斬首示眾。」於是諸將復不敢稟出兵矣。<br />
　　與宗羅睺相持六十餘日，仁杲軍中糧食不繼。其將牟君才、內史令翟長懋，率所部以降世民，世民察仁杲眾心離潰，知其可擊，乃命梁實領一支兵，營於淺水原，將布囊，盡載硫黃、燄硝及乾柴、燥蘆引火之物，裝作糧食，堆於營中，以誘羅睺之眾。令殷開山領一支軍，埋伏於密林近側，遇信炮起，軍方可出。先遣驍將李長盛出軍二十里，與羅睺交戰，只宜示敗，以誘其敵。世民分撥已定。李長盛即引本部軍逕出陣前，與宗羅睺交戰。羅睺見秦王出軍，大喜。引精銳甲士馳攻長盛。長盛不敢力敵，引眾落荒逃走。李懷仁、岑誥二騎馬從後掩殺來，唐兵只顧退回。兩下金鼓連天，征塵兢起。將近淺水原，梁實引軍棄營而出。羅睺眾見營中大小囊車，裝載堆積，知是糧食，爭入取之。梁實伏軍從寨後放起火，來引著寨內乾柴、蘆榆之物，延及車裝布囊中硫黃、燄硝，一齊並發，火光迸於內外。時正值夏末秋初，西風透谷，火趁風威，風隨火勢，炎氣騰於雲霄。羅睺眾恰慌。<br />
　　世民對陣中看見淺水原滿天通紅，知宗羅睺中誘引之計，謂諸將曰：「可以戰矣。」使大將龐玉從原南殺進。羅睺軍從淺水原並力殺出，死者無數。羅睺引兵復奔南陣，正遇龐玉，兩下交鋒。岑誥一支軍從斜夾攻，龐玉幾不能支。世民乃引大軍，自原北出其不意，帥驍騎陷陣。殷開山拚死馳入羅睺中陣，左衝右突，人不敢當。岑誥挺槍勒回馬，直奔殷開山。殷開山揮起大斧，與岑誥交馬只兩合，劈於馬下。開山乘勢掩殺，唐軍漫山塞野而進，羅睺眾大潰，單馬望高墌奔走。世民帥輕騎追之。竇軌叩馬諫曰：「窮寇勿追，歸師勿遏。君當自審時勢而後動。」世民曰：「羅睺眾疲而遁。破竹之勢，不可失也。」遂進圍之，世民親督諸軍，裝起攻城之具，並力困打，不停晝夜。<br />
　　仁杲城中聽得羅睺挫刃，唐兵圍困高墌，攻擊連晝夜，勢力窮促，將士多投誠歸降。仁杲益懼，計無所出。其下亦勸之降，曰：「將軍可早為計，庇眾人，更莫犯鋒鏑之苦。」仁杲曰：「勢已離矣，更復何如哉？由爾眾人請降，免致生內患也。」次日，即開門詣秦王軍中乞降。世民大喜，得其精兵萬餘人。世民以軍士破仁杲取高墌，多苦矢石，令開設筵席於城中，大享諸將。是日，歡聲哄耳，鼓樂喧筵，眾將極受其待，各至沉醉。次日早，秦王升帳，諸將皆進謝賀。因問曰：「大王一戰而勝，遽舍步兵，直造城下。眾皆以為不克，而卒取之，何也？」世民曰：「羅睺所部皆隴外驍將悍卒，吾特出其不意而破之，斬獲不多。若緩之，則皆入城，仁杲撫而用之，未易克也。吾今令軍士急攻之，則羅睺不敢再復入城，必散歸於隴外。高墌虛弱，仁杲破膽，不暇為謀。此吾所以克也。」眾皆悅服。世民所得降卒，悉使仁杲兄弟及羅睺等統之。世民聞仁杲善騎射，引眾將與仁杲出原南射獵，往來較矢，無所疑間。初，賊新降，聞秦王引眾出獵，各懷憂懼。至是，見世民寬仁大量，各畏威銜恩，皆願效死。<br />
　　世民求訪彼處有賢達之士，令人薦拔。仁杲眾有以褚亮薦於秦王，世民曰：「既有此人，吾當見之。」即遣使者持節來迎褚亮。褚亮字希門，杭州錢塘人，少警敏，博覽書史，一經目輒讠志於心。年十八，詣陳僕射徐陵。陵與語異之。後主召見，使賦詩，江總諸詞人在席者，皆服其工。累遷為尚書、殿中侍郎，入隋為東宮學士，遷太常博士。後為薛舉黃門侍郎。舉滅，杜門屏跡，不求聞達。及秦王遣使迎之，乃起，隨使來見秦王。王下階候之，因謂曰：「世民受命而來，嘉於遇賢公。閣下久事無道君，得無勞乎？」亮頓首曰：「舉不知天命，抗王師，令十萬眾兵加其頸。大王釋不誅，豈獨亮家更生耶？」世民大悅，引為文學。下令軍中班師回長安。先遣使人奏知高祖。且看下節分解。<br />
<br />
<br />
<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
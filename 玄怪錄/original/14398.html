<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>玄怪錄 - 第一卷　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一卷</font></h4>
			　　○杜子春<br>　　杜子春者，周、隋間人。少落魄，不事家產，然以心氣閑縱，嗜酒邪遊。資產蕩盡，投於親故，皆以不事事之故見棄。方冬，衣破腹空，徒行長安中，日晚未食，彷徨不知所往，於東市西門，饑寒之色可掬，仰天長吁。有一老人策杖於前，問曰：「君子何歎？」子春言其心，且憤其親戚疏薄也。感激之氣，發於顏色。老人曰：「幾緡則豐用？」子春曰：「三五萬則可以活矣。」老人曰：「未也，更言之。」「十萬。」曰：「未也。」乃言：「百萬。」曰：「未也。」曰：「三百萬。」乃曰：「可矣。」於是袖出一緡，曰：「給子今夕，明日午時俟子於西市波斯邸，慎無後期。」及時，子春往，老人果與錢三百萬，不告姓名而去。<br>　　子春既富，蕩心復熾。自以為終身不復羈旅也，乘肥衣輕，會酒徒，徵絲竹歌舞於倡樓，不復以治生為意。一二年間，稍稍而盡。衣服車馬，易貴從賤，去馬而驢，去驢而徒，倏忽如初。既而復無計，自歎於市門。發聲而老人到，握其手曰：「君復如此，奇哉！吾將復濟子，幾緡方可？」子春慚不對，老人因逼之，子春愧謝而已。老人曰：「明日午時，來前期處。」子春忍愧而往，得錢一千萬。未受之初，憤發以為從此謀生，石季倫、猗頓小豎耳。錢既入手，心又翻然，縱適之情，又卻如故。不三四年間，貧過舊日。復遇老人於故處，子春不勝其愧，掩面而走。老人牽裾止之，曰：「嗟乎！拙謀也。」因與三千萬，曰：「此而不痊，則子貧在膏肓矣。」子春曰：「吾落魄邪遊，生涯罄盡。親戚豪族，無相顧者，獨此叟三給我，我何以當之？」因謂老人曰：「吾得此，人間之事可以立，孤孀可以衣食，於名教復圓矣。感叟深惠，立事之後，唯叟所使。」老人曰：「吾心也。子治生畢，來歲中元，見我於老君雙檜下。」子春以孤孀多寓淮南，遂轉資揚州，買良田百頃，郭中起甲第，要路置邸百餘間，悉召孤孀分居第中，婚嫁甥姪，遷祔旅櫬，恩者煦之，讎者復之。既畢事，及期而往。<br>　　老人者方嘯於二檜之陰，遂與登華山雲臺峰。入四十里餘，見一居處，室屋嚴潔，非常人居。彩雲遙覆，鸞鶴飛翔，其上有正堂，中有藥爐，高九尺餘，紫燄光發，灼煥窗戶。玉女九人環爐而立，青龍白虎，分據前後。其時日將暮，老人者不復俗衣，乃黃冠絳帔士也。持白石三丸、酒一卮遺子春，令速食之訖。取一虎皮鋪於內西壁，東向而坐，戒曰：「慎勿語，雖尊神、惡鬼、夜叉、猛獸、地獄，及君之親屬為所囚縛，萬苦皆非真實，但當不動不語耳。安心莫懼，終無所苦。當一心念吾所言。」言訖而去。子春視庭，唯一巨甕，滿中貯水而已。<br>　　道士適去，而旌旗戈甲，千乘萬騎，遍滿崖谷來，呵叱之聲動天，有一人稱大將軍，身長丈餘，人馬皆著金甲，光芒射人。親衛數百人，拔劍張弓，直入堂前，呵曰：「汝是何人，敢不避大將軍！」左右竦劍而前，逼問姓名，又問作何物，皆不對。問者大怒，催斬，爭射之，聲如雷，竟不應。將軍者拗怒而去。俄而猛虎、毒龍、狻猊、獅子、腹蛇萬計，哮吼拿攫而爭前，欲搏噬，或跳過其上。子春神色不動。有頃而散。既而大雨滂澍，雷電晦暝，火輪走其左右，電光掣其前後，目不得開。須臾，庭際水深丈餘，流電吼雷，勢若山川開破，不可制止。瞬息之間，波及坐下。子春端坐不顧。未頃而散。將軍者復來，引牛頭獄卒，奇貌鬼神，將大鑊湯而置子春前，長槍刃叉，四面周匝，傳命曰：「肯言姓名即放，不肯言，即當心叉取置之鑊中。」又不應。因執其妻來，捽於階下，指曰：「言姓名免之。」又不應。乃鞭捶流血，或射或斲，或煮或燒，苦不可忍。其妻號哭曰：「誠為陋拙，有辱君子。然幸得執巾櫛，奉事十餘年矣，今為尊鬼所執，不勝其苦。不敢望君匍匐拜乞，望君一言，即全性命矣。人誰無情，君乃忍惜一言。」雨淚庭中，且咒且罵，子春終不顧。將軍曰：「吾不能毒汝妻耶？」令取銼碓，從腳寸寸剉之。妻叫哭愈急，竟不顧之。將軍曰：「此賊妖術已成，不可使久在世間。」敕左右斬之。<br>　　斬訖，魂魄被領見閻羅王。王曰：「此乃雲臺峰妖民乎？」促付獄中，於是熔銅、鐵杖、碓搗、磑磨、火坑、鑊湯、刀山、劍林之苦，無不備嘗。然心念道士之言，亦似可忍，竟不呻吟。獄卒告：「受罪畢。」王曰：「此人陰賊，不合得作男身，宜令作女人。」配生宋州單父縣丞王勤家，生而多病，針灸醫藥之苦，略無停日。亦嘗墜火墮床，痛苦不濟，終不失聲。俄而長大，容色絕代，而口無聲，其家目為啞女，親戚相狎，侮之萬端，終不能對。同鄉有進士盧珪者，聞其容而慕之，因媒氏求焉。其家以啞辭之，盧曰：「苟為妻而賢，何用言矣！亦足以戒長舌之婦。」乃許之。盧生備禮親迎為妻，數年，恩情甚篤，生一男，僅二歲，聰慧無敵。盧抱兒與之言，不應。多方引之，終無辭。盧大怒曰：「昔賈大夫之妻鄙其夫，纔不笑爾。然觀其射雉，尚釋其憾。今吾陋不及賈，而文藝非徒射雉也，而竟不言。大丈夫為妻所鄙，安用其子！」乃持兩足，以頭撲於石上，應手而卒，血濺數步。子春愛生於心，忽忘其約，不覺失聲云：「噫！」<br>　　「噫」聲未息，身坐故處，道士者亦在其前，初五更矣。其紫燄穿屋上天，火起四合，屋室俱焚。道士歎曰：「措大誤余乃如是！」因提其髻投水甕中。未頃，火息。道士前曰：「出。吾子之心，喜怒哀懼惡欲，皆能忘也。所未臻者，愛而已。向使子無『噫』聲，吾之藥成，子亦上仙矣。嗟乎！仙才之難得也！吾藥可重煉，而子之身猶為世界所容矣。勉之哉！」遙指路使歸。子春強登基觀焉，其爐已壞，中有鐵柱大如臂，長數尺。道士脫衣，以刀子削之。<br>　　子春既歸，愧其忘誓，復自效以謝其過，行至雲臺峰，絕無人跡，歎恨而歸。<br>    ○張老<br>　　張老者，揚州六合人，園叟也。其鄰有韋恕者，梁天監中自揚州曹掾秩滿而來，長女既笄，召里中媒媼，令訪良才。張老聞之，喜而候媒於韋門。媼出，張老固延人，且備酒食。酒闌，謂媼日：「聞韋氏有女將適人，求良才於媼，有之乎？」曰：「然。」曰：「某誠衰邁，灌園之業，亦可衣食，幸為求之。事成厚謝。媼大罵而去。<br>　　他日又邀媼，媼曰：「叟何不自度，豈有衣冠子女肯嫁園叟耶？此家誠貧，士大夫家之敵者不少。顧叟非匹，吾安能為叟一杯酒，乃取辱於韋氏！」叟固曰：「強為吾一言之。言不從，即吾命也。」<br>　　媼不得已，冒責而入言之。韋氏大怒曰：「媼以我貧，輕我乃如是！且韋家焉有此事，況園叟何人，敢發此議！叟固不足責，媼何無別之甚耶？」媼曰：「誠非所宜言，為叟所逼，不得不達其意。」韋怒曰：「為吾報之，今日內得五百緡則可。」<br>　　媼出，以告張老，乃曰：「諾。」未幾，車載納於韋氏。<br>　　諸韋大驚曰：「前言戲之耳。且此翁為園，何以致此？吾度其必無而言之。今不移時而錢到，當如之何？」乃使人潛候其女，女亦不恨。乃曰：「此固命乎！」遂許之。<br>　　張老既娶韋氏，園業不廢，負穢鋤地，鬻蔬不輟。其妻躬執爨濯，了無愧色，親戚惡之，亦不能止。<br>　　數年，中外之有識者責恕曰：「居家誠貧，鄉里豈無貧子弟，奈何以女妻園叟？既棄之，何不令遠去也！」他日，恕致酒召女及張老，微露其意，張老起曰：「所以不即去者，恐有留戀，今既相厭，去亦何難。某王屋山下有一小莊，明旦且歸耳。」天將曉，來別韋氏：「他歲相思，可令大兄往天壇山南相訪。」遂令妻騎驢戴笠，張老策杖相隨而去，絕無消息。<br>　　後數年，恕念其女，以為蓬頭垢面，不可識也。令長男義方訪之。<br>　　到天壇山南，適遇一崑崙奴，駕黃牛耕田。問曰：「此有張老莊否？崑崙投杖拜曰：「大郎子何久不來？莊去此甚近，某當前引。」遂與俱東去。<br>　　初上一山，山下有水，過水延綿凡十餘處，景色漸異，不與人間同。忽下一山，見水北朱戶甲第，樓閣參差，花木繁榮，煙雲鮮媚，鸞鶴孔雀，徊翔其間，歌管暸喨耳目。崑崙指曰：「此張家莊也。」韋驚駭不測。俄而及門，門有紫衣門吏，拜引入中廳。鋪陳之物，目所未睹。異香氛氳，遍滿崖谷。忽聞環珮之聲漸近，二青衣出曰：「阿郎來。」次見十數青衣，容色絕代，相對而行，若有所引。俄見一人，戴遠遊冠，衣朱綃，曳朱履，徐出門。一青衣引韋前拜，儀狀偉然，容色芳嫩，細視之，乃張老也，言曰：「人世勞苦，若在火中。身未清涼，愁焰又掀，因無斯須泰時。兄久客寄，何以自娛？賢妹略梳頭，即當奉見。」因揖令坐。未幾，一青衣來曰：「娘子已梳頭畢。」遂引入，見妹於堂前。其堂沉香為梁，玳瑁占門，碧玉窗，珍珠箔，階砌皆冷滑碧色，不辨其物。其妹服飾之盛，世間未見。略序寒暄，問尊長而已，意甚鹵莽。有頃，進饌，精美芳馨，不可名狀。食訖，館韋於內廳。<br>　　明日方曉，張老與韋氏坐，忽有一青衣附耳而語，張老笑曰：「宅中有客，安得暮歸。」因曰：「小妹暫欲遊蓬萊山，賢妹亦當去，然未暮即歸。兄但憩此。」張老揖而入。俄而五雲起於中庭，鸞鳳飛翔，絲竹並作，張老及妹各乘一鳳，餘從乘鶴者數十人，漸上空中，正東而去，望之已沒，猶隱隱有音樂之聲。韋君在後，小青衣供侍甚謹。迨暮，稍聞笙簧之音，倏忽復到，乃下於庭。張老與妻見韋曰：「獨居太寂寞。然此地神仙之府，非俗人得遊，以兄宿命合得到此。然亦不可久居，明日當奉別耳。」及時，妹復出別兄，殷勤傳語父母而已。張老曰：「人世遐遠，不及作書。奉金二十鎰，並具一故席帽，曰：「兄若無錢，可於揚州北邸賣藥王老家取一千萬貫，持此為信。」遂別。復令崑崙奴送出，卻到天壇，崑崙奴拜別而去。<br>　　韋自荷金而歸，其家驚訝，問之，或以為神仙，或以為妖妾，不知所謂。五六年間，金盡，欲取王老錢，復疑其妾。或曰：「取爾許錢，不持一字，此帽安足信。」既而困極，其家強逼之，曰：「必不得錢，庸何傷。」<br>　　乃往揚州，入北邸，而王老者方當肆陳藥。韋前曰：「叟何姓？」曰：「姓王。」韋曰：「張老令取錢千萬，持此席帽為信。」王光曰：「錢即實有，帽是乎？」韋前曰：「叟可驗之，豈不識耶？」王老未語，有小女自青布幃中出，曰：「張老嘗過，令縫帽頂，其時無皂線，以紅線縫之。線色手蹤皆可自驗。」因取看之，果是也。遂得錢，載而歸，乃信真神仙也。<br>　　其家又思女，復遣義方往天壇山南尋之，到即千山萬水，不復有路，時逢樵人，亦無知張老莊者，悲思浩然而歸，舉家以為仙俗路殊，無相見期。又尋王老，亦去矣。<br>　　復數年，義方偶游揚州，而行北邸前，忽見張老崑崙奴前拜曰：「大郎家中何如？娘子雖不得歸，如日侍左右，家中事無巨細，莫不知之。」因出懷中金十斤以奉，曰：「娘子令送與大郎君。阿郎與王老會飲於此酒家。大郎且坐，崑崙當入報。」義方坐於酒旗下，日暮不見出，乃入觀之。飲者滿坐，坐上並無二老，亦無崑崙。取金視之，乃真金也。驚歎而歸，又以供數年之食。後不復知張老所在。貞元進士李公者，知鹽鐵院，聞從事韓準太和初與甥姪語怪，命余纂而錄之。<br>　　○裴諶<br>　　裴諶、王敬伯、梁芳約為方外之友。隋大業中，相與入白鹿山學道，謂黃白可成，不死之藥可致，雲飛羽化，無非積學。辛勤採煉，手足胼胝，十數年間。無何，梁芳死，敬伯謂諶曰：「吾所以去國忘家，耳絕絲竹，口厭肥豢，目棄奇色，去華屋而樂茅齋，賤歡娛而貴寂寞者，豈非覬乘雲駕鶴，遊戲蓬壺？縱其不成，亦望長生，壽畢天地耳。今仙海無涯，長生未致，辛勤於雲山之外，不免就死。敬伯所樂，將下山乘肥衣輕，聽歌玩色，遊於京洛，意足然後求達，垂功立事，以榮耀人寰，縱不能憩三山，飲瑤池，驂龍衣霞，歌鸞飛鳳，與仙翁為侶，且腰金拖紫，圖影凌煙，廁卿大夫之間，何如哉？子盍歸乎？無空死深山。」諶曰：「吾乃夢醒者，不復低迷。」敬伯遂歸，諶留之不得。時唐貞觀初，以舊籍調授左武衛騎曹參軍，大將軍趙朏妻之以女。數年間，遷大理廷評，衣緋，奉使淮南，舟行過高郵。<br>　　制使之行，呵叱風生，行船不敢動。時天微雨，忽有一漁舟突過，中有老人，衣蓑戴笠，鼓棹而去，其疾如風。敬伯以為吾乃制使，威振遠近，此漁父敢突過我。試視之，乃諶也。遽令追之，因請維舟，延之坐內，握手慰之曰：「兄久居深山，拋擲名宦而無成，到此極也。夫風不可繫，影不可捕，古人倦夜長，尚秉燭遊，況少年白晝而擲之乎？敬伯自出山數年，今廷尉評事矣。昨者推獄平允，乃天錫命服。淮南疑獄，今（左氵右獻）於有司，上擇詳明吏覆訊之，敬伯預其選，故有是行。雖未可言官達，比之山叟，自謂差勝。兄甘勞苦，竟如曩日，奇哉！奇哉！今何所須，當以奉給。」<br>　　諶曰：「吾儕野人，心近雲鶴，未可以腐鼠嚇也。吾沉子浮，魚鳥各適，何必矜炫也。夫人世之所須者，吾當給爾，子何以贈我？吾與山中之友，或市藥於廣陵，亦有息肩之地。青園橋東，有數里櫻桃園，園北車門，即吾宅也。子公事少隙，當尋我於此。」遂倏然而去。<br>　　敬伯到廣陵十餘日，事少閑，思諶言，因出尋之。果有車門，試問之，乃裴宅也。人引以入，初尚荒涼，移步愈佳。行數百步，方及大門，樓閣重復，花木鮮秀，似非人境。煙翠蔥蘢，景色妍媚，不可形狀。香風颯來，神清氣爽，飄飄然有凌雲之意，不復以使車為重，視其身若腐鼠，視其徒若螻蟻。既而稍聞劍佩之聲，二青衣出曰：「阿郎來。」俄有一人，衣冠偉然，儀貌奇麗，敬伯前拜，視之乃諶也。裴慰之曰：「塵界仕官，久食腥羶，愁欲之火燄於心中，負之而行，固甚勞困。」遂揖以入，坐於中堂，窗戶棟樑，飾以異寶，屏帳皆畫雲鶴。有頃，四青衣捧碧玉臺盤而至，器物珍異，皆非人世所有，香醪嘉饌，目所未窺。既而日將暮，命其促席，燃九光之燈，光華滿座。女樂二十人，皆絕代之色，列坐其前。<br>　　裴顧小黃頭曰：「王評事昔吾山中之友，道情不固，棄吾下山，別近十年，纔為廷尉屬。今俗心已就，須俗妓以樂之。顧伶家女無足召者，當召士大夫之女已適人者。如近無姝麗，五千里內皆可擇之。」小黃頭唯唯而去。諸妓調碧玉箏，調未諧而黃頭已復命，引一妓自西階登，拜裴席前。裴指曰：「參評事。」敬伯答拜，細視之，乃敬伯妻趙氏也。敬伯驚訝不敢言，妻亦甚駭，目之不已。遂令坐玉階下，一青衣捧玳瑁箏授之，趙素所善也，因令與妓合曲以送酒。敬伯坐間取一殷色朱李投之，趙顧敬伯，潛繫於衣帶。妓奏之曲，趙皆不能逐。裴乃令隨趙所奏，時時停之，以呈其曲。其歌舞雖非雲韶九奏之樂，而清沉宛轉，酬獻極歡。天將曉，裴召前黃頭曰：「送趙氏夫人。」且謂曰：「此堂乃九天畫堂，常人不到。吾昔與王為方外之交，憐其為俗所迷，自投湯火，以智自燒，以明自賊，將沉浮於生死海中，求岸不得，故命於此，一以醒之。今日之會，誠難再得，亦夫人之宿命，乃得暫遊，雲山萬重，往復勞苦，無辭也。」趙拜而去。<br>　　裴謂敬伯曰：「評事公使車留此一宿，得無驚群將乎？宜且就館，未赴闕閑時，訪我可也。塵路遐遠，萬愁攻人，努力自愛。」敬伯拜謝而去。後五日，將還，潛詣取別，其門不復有宅，乃荒涼之地，煙草極目，惆悵而返。<br>　　及京奏事畢，得歸私第，諸趙競怒曰：「女子誠陋拙，不足以奉事君子。然已辱厚禮，亦宜敬之。夫上以承祖先，下以繼後事，豈苟而已哉。奈何以妖術致之萬里而娛人之視聽乎？朱李尚在，其筵足徵，何諱乎？」敬伯盡言之，且曰：「當此之時，敬伯亦自不測。此蓋裴之道成矣，以此相炫也。」其妻亦記得裴言，遂不復責。<br>　　吁！神仙之變化，誠如此乎？將幻者鬻術以致惑乎？固非常智之所及。且夫雀為蛤，雉為蜃，人為虎，腐草為螢，蜣螂為蟬，鯤為鵬，萬物之變化，書傳之記者，不可以智達，況耳目之外乎！<br>　　○韋氏<br>　　京兆韋氏女者，既笄二年，母告之曰：「有秀才裴爽者，欲聘汝。」女笑曰：「非吾夫也。」母記之，雖媒媼日來，盛陳裴之才，其家甚慕之，然終不諧。又一年，母曰：「有王悟者，前參京兆軍事，其府之司錄張審約者，汝之老舅也，為王媒之，將聘汝矣。」女亦曰：「非也。」母又曰：「張亦熟我，又為王之媒介也，其辭不虛矣。」亦終不諧。<br>　　又二年，進士張楚金求之。母以告之，女笑曰：「吾之夫乃此人也。」母許之，遂擇吉焉。既成禮訖，因其母徐問之，對曰：「吾此乃夢徵矣。然此生之事皆見矣，豈獨適楚金之先知乎！某既笄，夢年二十適清河楚金，以尚書節制廣陵，在鎮七年，而楚金伏法。闔門皆死，惟某與新婦一人，生入掖庭，蔬食而役者十八年，蒙詔放出。自午承命，日暮方出宮關，與新婦渡水，迨暗及灘，四顧將昏然，不知所往，因與新婦相於灘於掩泣，相勉曰：『此不可久立，宜速渡。』遂南行。及岸數百步，有壞坊焉。自入西門，隨垣而北，其東大門屋，因造焉，又無人而大開，遂入。及壞戟門，亦開，又入。逾屏迴廊四合，有堂既扃。階前有四大櫻桃樹林，花發正茂。及月色滿庭，似無人居，不知所告。因與新婦對臥階下。未幾，有老人來詬逐，告以前情，遂去。又聞西廊步必履之聲，有一少年郎來詬，且呼老人令逐之。苦告之，少年郎低首而走。徐乃白衫素履，哭拜階下曰：『某尚書之姪也。』乃慟哭曰：『無處問耗，不知阿母與阿嫂至，乃自天降也。此即舊宅，堂中所鎖，無非舊物。』慟哭開戶，宛如故居之地，居之九年前從化（本句疑有脫誤）。」其母大奇之。且人之榮悴，無非前定，素聞之矣，豈夢中之信，又如此乎？乃心記之。<br>　　俄而楚金授鉞廣陵。神龍中，以徐敬業有興復之謀，連坐伏法，惟妻與婦▉死，配役掖庭十八年，則天因降誕日，大縱籍役者，得▉例焉。午後受詔，及行，總監緋閹走留食，候之。食畢，實將暮矣。其褰裳涉水而哭，及宅所在，無差夢焉。<br>　　噫！夢，信徵也，則前所敘扶風公之見，又何以偕焉？<br>　　○元無有<br>　　寶應中，有元無有，嘗以仲春末獨行維揚郊野。值日晚，風雨大至。時兵荒後，人戶逃竄，入路旁空莊。須臾，霽止，斜月自出。無有憩北軒，忽聞西廊有人行聲。未幾，至堂中。有四人，衣冠皆異，相與談諧，吟詠甚暢，乃云：「今夕如秋，風月如此，吾黨豈不為文，以紀平生之事？」其文即曰口號聯句也。吟詠既朗，無有聽之甚悉。其一衣冠長人曰：<br>　　「齊紈魯縞如霜雪，寥亮高聲為子發。」<br>其二黑衣冠短陋人曰：<br>　　「嘉賓良會清夜時，輝煌燈燭我能持。」<br>其三故弊黃衣冠人，亦短陋，詩曰：<br>　　「清冷之泉俟朝汲，桑綆相牽常出入。」<br>其四黑衣冠，身亦短陋，詩曰：<br>　　「爨薪貯水常煎熬，充他口腹我為勞。」<br>　　無有亦不以四人為異，四人亦不虞無有之在堂隍也，遞相褒賞，羨其自負，雖阮嗣宗《詠懷》亦不能加耳。四人遲明方歸舊所，無有就尋之，堂中惟有故杵、燭臺、水桶、破鐺，乃知四人即此物所為也。<br>　　○郭代公<br>　　代國公郭元振，開元中下第，自晉之汾，夜行，陰晦失道。久而絕遠有燈火之光，以為人居也，逕往投之。八九里有宅，門宇甚峻。既入門，廊下及堂下燈燭輝煌，牢饌羅列，若嫁女之家，而悄無人。公繫馬西廊前，歷階而昇，徘徊堂上，不知其何處也。俄聞堂中東閣有女子哭聲，嗚咽不已。公問曰：「堂中泣者，人耶，鬼耶？何陳設如此，無人而獨泣？」曰：「妾此鄉之祠有烏將軍者，能禍福人，每歲求偶於鄉人，鄉人必擇處女之美者而嫁焉。妾雖陋拙，父利鄉人之五百緡，潛以應選。今夕，鄉人之女並為遊宴者，到是，醉妾此室，共鎖而去，以適於將軍者也。今父母棄之就死，而令惴惴哀懼。君誠人耶，能相救免，畢身為掃除之婦，以奉指使。」公憤曰：「其來當何時？」曰：「二更。」公曰：「吾忝為大丈夫也，必力救之。如不得，當殺身以徇汝，終不使汝枉死於淫鬼之手也。」女泣少止，於是坐於西階上，移其馬於堂北，令一僕侍立於前，若為賓而待之。<br>　　未幾，火光照耀，車馬駢闐，二紫衣吏入而復出，曰：「相公在此。」逡巡，二黃衣吏入而出，亦曰：「相公在此。」公私心獨喜：「吾當為宰相，必勝此鬼矣。」既而將軍漸下，導吏復告之。將軍曰：「入。」有戈劍弓矢翼引以入。即東階下，公使僕前曰：「郭秀才見。」遂行揖。將軍曰：「秀才安得到此？」曰：「聞將軍今夕嘉禮，願為小相耳。」將軍者喜而延坐，與對食，言笑極歡。公於囊中有利刀，思取刺之，乃問曰：「將軍曾食鹿臘乎？」曰：「此地難遇。」公曰：「某有少須珍者，得自御廚，願削以獻。」將軍者大悅。公乃起，取鹿臘並小刀，因削之，置一小器，令自取。將軍喜，引手取之，不疑其他。公伺其無機，乃投其脯，捉其腕而斷之。將軍失聲而走，導從之吏，一時驚散。公執其手，脫衣纏之，令僕夫出望之，寂無所見，乃啟門謂泣者曰：「將軍之腕已在於此矣。尋其血蹤，死亦不久。汝既獲免，可出就食。」泣者乃出，年可十七八，而甚佳麗，拜於公前，曰：「誓為僕妾。」公勉諭焉。天方曙，開視其手，則豬蹄也。<br>　　俄聞哭泣之聲漸近，乃女之父母兄弟及鄉中耆老，相與舁櫬而來，將收其屍以備殯殮。見公及女，乃生人也。咸驚以問之，公具告焉。鄉老共怒殘其神，曰：「烏將軍，此鄉鎮神，鄉人奉之久矣，歲配以女，纔無他虞。此禮少遲，即風雨雷雹為虐。奈何失路之客，而傷我明神，致暴於人，此鄉何負？當殺公以祭烏將軍，不爾，亦縛送本縣。」揮少年將令執公，公諭之曰：「爾徒老於年，未老於事。我天下之達理者，爾眾聽吾言。夫神，承天而為鎮也，不若諸侯受命於天子而疆理天下乎？」曰：「然。」公曰：「使諸侯漁色於中國，天子不怒乎？殘虐於人，天子不伐乎？誠使爾呼將軍者，真神明也，神固無豬蹄，天豈使淫妖之獸乎？且淫妖之獸，天地之罪畜也，吾執正以誅之，豈不可乎！爾曹無正人，使爾少女年年橫死於妖畜，積罪動天。安知天不使吾雪焉？從吾言，當為爾除之，永無聘禮之患，如何？」鄉人悟而喜曰：「願從公命。」<br>　　乃令數百人，執弓矢刀槍鍬钁之屬，環而自隨，尋血而行。纔二十里，血入大塚穴中。因圍而劚之，應手漸大如甕口，公令束薪燃火投入照之。其中若大室，見一大豬，無前左蹄，血臥其地，突煙走出，斃於圍中。<br>　　鄉人翻共相慶，會錢以酬公。公不受，曰：「吾為人除害，非鬻獵者。」得免之女辭其父母親族曰：「多幸為人，托質血屬，閨闈未出，固無可殺之罪。今者貪錢五十萬，以嫁妖獸，忍鎖而去，豈人所宜！若非郭公之仁勇，寧有今日？是妾死於父母而生於郭公也。請從郭公，不復以舊鄉為念矣。」泣拜而從公，公多歧援諭，止之不獲，遂納為側室，生子數人。<br>　　公之貴也，皆任大官之位。事已前定，雖生遠地，而至於鬼神終不能害，明矣。<br>　　○來君綽<br>　　隋煬帝征遼，十二軍盡沒，總管來護坐法受戮，煬帝盡欲誅其諸子。君綽憂懼連誅，因與秀才羅巡、羅逖、李萬進結為奔走之友，共亡命至海州。<br>　　夜黑迷路，路旁有燈火，因與共投之。扣門數下，有一蒼頭迎拜君綽，君綽因問：「此是誰家？」答曰：「科斗郎君，姓威，即當府秀才也。」遂啟門，又自閉，敲中門，曰：「蝸兒，外有四五個客。」蝸兒即又一蒼頭也。遂開門，秉燭引客就館客位，床榻茵褥甚備。俄有二小童持燭自中門出，曰：「六郎子出來。」君綽等降階見主人。主人辭采朗然，文辯紛錯，自通姓名曰「威污蠖」。敘寒溫訖，揖客由阼階，坐曰：「污蠖忝以本州鄉賦，得與足下同聲，清宵良會，殊是所願。」即命酒合坐。漸至酣暢，談謔交至，眾所不能對。君綽頗不能平，欲以理挫之，無計，因舉觴曰：「君綽請起一令，以坐中姓名雙聲者，犯罰如律。」君綽曰：「威污蠖。」實譏其姓。眾皆撫手大笑，以為得言。及至污蠖，改令曰：「以坐中人姓為歌聲，自二字至五字。」令曰：「羅李，羅來李，羅李羅來，羅李羅李來。」眾皆慚其辯捷。羅巡又問：「君風雅之士，足得自比雲龍，何玉名之自貶子耶？」污蠖曰：「僕久從賓貢，多為主司見屈。以僕後於群士，何異尺蠖於污池乎？」巡又問：「公華宗，氏族何為不載？」污蠖曰：「我本田氏，出於齊威王，亦猶桓丁之類，何足下之不學耶？」既而蝸兒舉方丈盤至，珍羞水陸，充溢其間。君綽及僕者無不飽飫。夜闌徹燭，連榻而寢。遲明敘別，恨恨俱不自勝。<br>　　君綽等行數里，猶念污蠖，復來，見昨所會之處，了無人居，唯污池，池邊有大蚓，長數尺。又有蝸螺丁子，皆大常者數倍，方知污蠖及二豎皆此物也。遂共惡昨宵所食，各吐出青泥及污水數升。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>

			　　話說無根山有一頑石，透漏瘦，五色俱備，大可賞玩，乃女蝸氏煉石補天，遺留至今，得天地之正氣，受日月之精華，由來久矣。恰巧蝙蝠一魂不散，隨風縹緲，落於頑石之上，魂氣借頑石為質，頑石借魂氣為靈，相依為命，渾然一氣。蝙蝠昏昏昧昧，如醉如癡，微覺醒來，方知死於非命。再想現世，形質全無，莫可如何，鬱鬱不舒，依然昏昏沉沉，附於石上，猶在夢寐之中。此是後話不題。
　　且說江西吉安府，有一個裴員外，名字祿榮，排行第四，呼為裴四員外。所娶甘氏十三姐為妻，年將四十，子息雖產而不存，兒女全無。終朝念佛誦經，各處焚香禮拜，家計不豐，好善樂輸。夫婦二人，依倚為命。對門有個崔員外，名吉，字金龍，與裴員外異姓弟兄，情同骨肉，往來殷密。這崔員外弟兄甚多，惟他最幼，呼為十二郎，諸兄各有田產地土，皆居鄉間，務農為本。十二郎在城居焉，家計富饒，店業數處，頗稱小康。安人武氏三娘，所生兩兒三女，長子天昌，次子天茂，尚在幼年，延師課讀。這崔員外樂敘天倫，優游自適，素聽人說「上有天堂，下有蘇杭」，忽有所感，一念虔誠，要到南海進香，必由蘇杭而過，進香回來，可以盤桓數月，各處名山勝景，古寺奇峰，山川之靈秀，江海之源流，仰觀天地之大，俯察品類之盛，不枉人生在世，博覽一番，使其眼界一寬，不亦樂乎？即與安人說之此事。安人說道：「朝山進香，禮拜觀音大士，此乃正事。代妾身多備香燭，如同親到南海，以盡鄙忱。」員外道：「就在明日黃道出行。」安人道：「員外此去，早日回家，以免妾身懸望。」又說了些家常理短，叮囑一番，然後安歇不題。
　　次日天明，員外起來，梳洗已畢，用了早膳，吩咐將行李車仗收拾齊備，帶了張興、張旺兩個家人，一個小廝進財，主僕四人，望前進發。時值豔陽天氣，海棠醉舞，薔薇香漫；正三月初旬光景，不覺春色滿荒郊，風吹撲鼻香。這員外一路行來，又見桃紅柳綠，令人怡情至樂，一路行程，饑餐渴飲，夜宿曉行。看看來至仁慈義渡，即長江水道，另覓船隻，員外與家人小子俱各登舟，立刻開船掛帆東下。員外在艙中，眺矚左右，觀看江勢，若白練橫空，接於霄漢。山景風光，層嵐疊翠，身在船中不知船也，悠悠然若張騫上天台之所不易也。這員外主僕四人渡水登山，在路行程個月有餘，不覺船到杭州武林門、錢塘江、西湖、桃花渡，直望普陀山進發。隔海望去，山接雲霄，隱隱不楚。順風順水，對山前進。過了南海，漸進漸近，鬱然叢林，如在目前。船到山崖停泊，只見山崖之上人山人海，擠擁不動，皆是往來香客，如雲集一般。此處風俗與別處不同，人人衣帽整齊，莫不善男信女者也。員外船一抵岸，就有店小二前來迎接，然後主僕四人搬取行李，與店小二一同來到招商店內住下。崔員外齋戒沐浴，用過晚膳，吩咐家人備辦香燭供禮，次日天明上山進香。一宵晚景不題。
　　睡到五鼓天明，員外起來，梳洗已畢，用了點心，手執虔心香，同家人朝山進香。登慈悲崖、無畏岩、盤陀石，升階而上，則大悲亭也。香客往來，憩於亭者，此也。亭之以上，謂之靈鷲峰。峰回路轉，反覺平坦，多植紫竹，謂之紫竹林，不知幾千萬株。林中一溪清水，謂之洗心溪，溪邊兩岸，皆垂楊細柳，溪上橫一渡仙橋。通焉。凡人之善者，行之於橋，水中有紅珠隨影；其心惡者，行之於橋，有黑珠隨影。善惡分明，立顯於此，令人寒膽。凡不忠不孝、心懷奸險之流，亦莫敢進也。行之橋上，方見殿宇高聳，煙氣貫於斗牛。過橋前行，則步高一步，只見一道紅霞耀目，乃殿宇之牆也。再行數十步，到山門，橫懸一匾，有「善哉善哉」四個大字，左右朱門環獸。山門內，居中一尊彌勒佛，口中不動念彌陀，見了燒香人，不住笑吟吟。兩邊四大金剛。過了山門，再往前進，則大雄寶殿，高懸一匾，乃「誠能格天」四字。殿前居中，定子午向，擺一個大鐵香爐，謂之良心爐。大殿左右，皆有廡廊，長有數十間。左邊集賢居，右邊迎賓軒，凡香客到此，少息片時，冠帶之所。這員外衣冠齊楚，然後瞻仰三寶，禮拜大士。鐘鼓齊鳴，竹蕭迭奏。果然殿宇軒昂，莊嚴威重，丈六金身，毫光現現。後殿皆是無量福佛也。拜罷之後，員外回到迎賓軒。有小沙彌獻茶已罷，又來一個中年和尚，雙手捧了緣簿，見了員外，一膝而前，說道：「請員外結一個善緣。」員外接來，拈筆不知寫了多少，小和尚叩謝而去。員外亦要回寓，主僕四人來到店小二家，吃了中飯，算了飯錢，上船回江西去了。此是後話不題。
　　且說江西亢旱，直至重陽下雨，一年顆粒全無，糧米失收，人民饑饉，盜賊蜂生，大小行業難安，各店買賣全無。崔員外雖有店業數處，被竊數次，連賠帶折，皆已閉歇。家中亦數次被竊，若風捲殘雲，罄盡一空。全省大荒，報官不入。且崔員外有數位長兄，雖有地畝，難免饑困，皆在十二郎家纏繞不休。武氏安人盼望員外，尚未回家，不知在路平安否，甚為放心不下，莫可如何。這且不言。再說崔員外，自南海進香回來，心中樂然自得，再游西湖十景。水色山光，風景人情，一路行來，到了蘇州。或名山勝跡，庵觀寺院，極目窮觀，盡情遊玩，盤桓半月有餘，看不盡山川靈秀，水色山光，猶覺未暢其意。聞得江西年歲大荒，自己出來半年有餘，不知家中如何光景，甚屬放心不下，不能遊山玩景，速速回家要緊。時值天清氣爽，桂馥飄香，主僕四人鼓棹揚帆，長驅北上。
　　且說蝙蝠一魂不散，落在無根山，附於頑石之上，魂氣借頑石為體，頑石借魂氣為靈，日久年深，應在乙酉（一有）年壬申（人身）日，（雖有人身而無人心）頑石生胎現世。（一生行跡所作所為從此而始）所謂天地生物不測也。再說崔員外，這日在長江征帆馳聘，正行之間，忽然陰雲密布，雲霧滿天，頃刻雨來。眾水手急忙落蓬攏岸一灣至送子碼頭，停船偃息。霎時狂風暴烈，水面傾顛。少頃之間，猛雨如注，點如拳大，黑天漫地，風雨交加。繼之以燭，崔員外在艙中默坐無言，耳中忽聽得隱隱有小兒啼哭之聲，心中忖道：此間並無二船，岸上又無村落人家，惟有無根山，人跡罕到，安得有小兒啼哭之聲？甚為詫異。良久之間，雨收雲霽，日朗風清。吩咐船家不必開船，叫兩個家人上岸找尋小兒啼哭之處。兩個家人來到岸上，並無村落人家。迤邐前往，忽見高山峻嶺，二人爬山越嶺，來到山巔之上。旁有數畝平陽之地，有一個小小石泉，泉間有一塊五採光華石，分作兩半，如蛤蚌之開張，如核桃之刀剖。二人正欲前往，又聽得啼哭之聲，只見五彩石分開，內臥一個赤體嬰兒，不知從何而來。二人商議道：「我在此看守，你到船上報與員外知道，速速就來。」李旺跑至船上，告訴員外如此緣故。員外聽說，甚為奇異，心中想道：「昔時周文王九十九子，忽而天賜雷震子，湊成百子。我老夫雖有二子，未足為多，豈非老天亦賜一子與我？往後此子，乃世之英物也。」「叫李旺回去，同張興把嬰兒抱來我看。」李旺上得岸來，跑到山上，將話與張興說明，二人抱了嬰兒，來到船上，交付明白。員外接來一看，小兒二眼炯炯，射定員外不移。細看嬰兒，天庭飽滿，地間方圓，眉清目秀，面白唇紅。喜之不勝，愛如珍寶。取名風雨子，取字天盛，排行第三。忙將舊衣包裹好了，取米糕和開水，調而餌之。待到家中覓乳娘哺之，撫養成人，不枉我暮年有靠也。（福耶禍耶）一宵晚景不題，明日望江西出發。不知端的，且聽下回分解。
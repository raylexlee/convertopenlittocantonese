
			　　話說四川峨嵋山之東，有丹山者，乃鳳凰朝立之處。山之玲瓏剔透，峭壁懸崖，鑲嵌若裝飾，顏色如彩畫；似寶非寶，似石非石，誠天然而成者，精瑩奪目，光彩射人。人跡罕到，莫敢近焉。其間樹木重雜，松柏參天。其山之半有亭，名曰清風亭，即昔年雷擊張繼寶之處，人皆稱望恩亭也。亭前有一泉，謂之飲鳳泉，清流湍激，徹底澄清。一片水光，若皓魄之長空，玻璃之世界，照徹肺腑，為之寒膽。鳳凰憩於亭而飲於泉者，此也。其泉下有一溪，一泓清水，如山腰玉帶，謂之玉帶溪。自西北由南而至東，縈繞半圍而圓者，十有餘里，則水之瀉於鳳凰池也。其水較弱水無異，一塵不染。水之無情，一鱗不產故也。其亭、泉、溪、池內外，碧梧翠竹，古柏蒼松，琪樹萱草，奇花異葩，四時不謝之花，八節長春之景。乃鳳凰林也。其山之高，不亞於峨嵋，其山之幽，莫遜於蓬萊，堪勝鳳凰幽棲於此也。
　　鳳凰乃禽中之長，鳳雄也，凰雌也。自西池王母蟠桃大會之後，三月十五日，乃鳳凰之生辰。是日清晨，鳳凰朝陽。當旭日東升之時，立於丹山之上，鼓翅伸頸，長鳴一聲，聲徹雲霄、然後各鳥飛舞而來。頃刻之間，群鳥畢集，俯首鵠立於丹山之下。各鳴一聲，若嵩呼朝覲之意，環立左右，尚未散班。忽然鳳凰二鳥各展鳳目，細察群鳥，惟獨蝙蝠不到，大叫三聲，跳躍不已。立向各鳥云：「今當壽誕之辰，群鳥畢集，何獨蝙蝠小么妄敢違法不到，大失禮體，與無父無君者何異！」即發憤諭一道，差衣冠禽百舌鳥帶領神鷹前去擒獲來山，以正其罪。
　　自衣冠禽等展翅飛到武彝（無義）山迷性洞，洞口有蚊子蒼蠅急忙通報進去。蝙蝠迎接天使。鳳凰諭下，跪聽宣讀。詔曰：
　　我鳳凰乃禽中之長，鳥中之王，自鳳鳴於歧山，銜書於孔丘，得其書而傳其道。世稱至聖，為萬代帝王之師，其銜書之功莫大焉。凡我禽部，百鳥欽仰，群醜威伏。今本爵壽誕之辰，群鳥莫不飛舞前來，恪盡職守，何獨蝙蝠小么，違法慢禮，罔知倫化，藐視王章，大千法紀！飛速擒獲，以正欺滅之罪。欽此欽遵。
　　讀罷之後，百舌鳥吩咐將蝙蝠拿下。蝙蝠施禮躬身，說道：「天使息怒。我蝙蝠四足而兩翼，晝伏而夜行，本非禽屬，其奈我乎？且世人圖我之形，為萬福之宗，借我之名，為吉祥之首。誠為美譽，自以為無匹者也。不知禽乎獸乎，自古及今，孰不知之？請回山復諭。」一派謬言悖禮說得眾鳥無言，只得回山繳諭。
　　這鳳凰正憩於碧格之上，大鵬、衣冠禽等俯仗碧梧之下，鳴其曲折。鳳凰聽罷，說道：「惟獨此類非禽非獸，乃化生之流，誠禽獸之不如也。我部卵生之中，另有一種悖逆不仁無情之鳥，鷹嘴長啄，伶牙俐齒。其母抱子之時，在巢中不飲不食，公鳥尋食，銜而喂之，苟延性命。抱之七七四十九日，小鳥出殼，其母則死。其小鳥先啄其眼珠，後食其皮肉，然後五臟心肝，食其淨盡，則小鳥毛羽全翎，飛舞上下，任意往還。安知乳哺之苦，實為慘然之至。謂之不孝鳥也。」正言之間，忽聽林外鶴淚猿哀。差把林神鷹前去查看。只見猿猴跳躍而暴吼，仙鶴飛舞而亂鳴。神鷹喝住問道：「到我丹山，所為何事？」猿猴將帖留下，翻筋斗而去。未知端的，且聽下回分解。
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>黑籍冤魂 - 第二十四回　滯魄幽魂現形驚異類　危言竦論改過望同胞</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十四回</br>　　滯魄幽魂現形驚異類　危言竦論改過望同胞</font></h4>
			　　卻說苗秀夫在客寓之中，吃過了晚飯，一個人開燈過癮。忽然燈光青黯，火燄無光，煙槍亦塞窒，呼吸不通。駭極，不知是何怪異，坐起來，把煙槍用鐵簽通著，燈光復明，煙槍通好，躺下去再開。開好筒煙要吃，燈燄忽然又黯，槍亦依然塞窒。知必有鬼魅在此播弄，乃默默祝告曰：「倘有幽魂滯魄，亦嗜此味，不妨略嘗。我非吝嗇的人，何必作此驚怪，以擾行人？」因將裝好的那筒煙，向空虛舉，說道：「請了，請了。」旋聞筒響颼颼，槍上的煙，居然一口氣吸盡。遂復再裝，再吸如故。秀夫曰：「既是同好，必是良朋，盍現形共談以消長夜？乞無銷聲匿影，使人悶損也。」<br />
　　於是燈火復放光明，即見對面枕上臥著一人，年紀二十許，面目黧黑，衣裳襤褸，舉手作拱揖狀，形容足恭，笑曰：「僕姓馬，名君妍，燕都人也。幼讀書，酷好此嗜，拋荒學業，家君督責甚嚴，而僕終不改，家君遂抑鬱而死。服既除，有親友數人，力勸予改行，贈金使入都，應童子試。至試期，同伴均早眠，養精蓄銳，冀向文場一戰。予獨貪煙不寐，逍遙乎煙榻之上，夜深始寢。同伴中夜起，將入場，推予如醉如泥，遂舍予入場。迨予醒而紅日半窗，試院門久閉，予不得意，淹留煙肆。同伴均恨予，幾不以人類齒予，乃朝呼暮吸，如野馬無韁，不可收拾。未幾金盡，煙肆主人將予逐出。予被逐後，寄身野寺，為寺僧服役，僅免凍餒，而嗜煙如故，得錢輒買阿芙蓉，無錢吞土皮過癮。<br />
　　「一日，予因困頓久，思暢吸一朝，遂伺僧不在寺內，盜僧錢而出，向煙肆吃煙，希圖吃個暢快。不料寺僧追至，捉予歸，重撻幾死。予乘機而逃，乞食北行，途中癮發，困憊殊甚，臥柳樹下，為野狗所食。<br />
　　「予既死，聞家君在冥曹，為六路司吏總管，予往定省，家君見予，深惡痛絕，閉予於幽室中，煩苦殆不可言。適有父執數人知其事，遂一再向吾父說情，吾父始終不允。現逢冥考，父執又來說項，乃出予於幽室，謂予曰：『今冥間考取遺才，以補司吏之缺，不肖子其往應考，努力上進，赦爾前過。若再蹉跎，九幽十八獄，汝須歷盡，冥法不汝貸也。』予奉命應考，途行經此，聞煙氣飛空，不覺喉中奇癢難耐，故此相擾。」<br />
　　秀夫問考期何日？答曰：「即在今日丑刻入場，明日午刻出場。」秀夫曰：「然則此其時矣。君胡不行？若誤了場期，歸去必再受苦。」那鬼云：「再求少賜恩膏，便當賈勇前進。」秀夫命其速速過癮，勿再耽誤時刻。鬼曰：「昔張旭草書，愈醉愈妙，僕之吃煙亦然，癮愈過得足，文章亦愈做得出。」秀夫笑其荒唐。<br />
　　未幾，雞聲喔喔，明星有爛，秀夫曰：「天將曉矣，爾尚流連在此耶？」鬼曰：「予酷嗜此，每吸煙一口，便覺兩腋風生，飄飄然如上九霄而登大寶，雖玉皇香案吏，亦不屑為，況考取冥差耶？即使是補作冥王，予亦不願舍煙而去。」<br />
　　秀夫聞鬼言大怒，聲色俱厲曰：「此物非不可嘗，苟文人墨客，淺嘗輒止，用以悅性陶情，有何不可？若因此喪產敗家，寡廉鮮恥，斷不可為！」<br />
　　鬼曰：「君言差矣，大抵我輩皆應運而生，昔人嗜酒，今人嗜煙，莫之為而為之，皆氣運有以使之然也。若再曆數百年，不知又有何物可以中人嗜好？使古時有煙，吾知嵇康、阮籍、劉伶、陶潛諸人，必溺煙而不起；杜子美《飲中八仙歌》當易為《煙中八仙歌》也。且古而有煙，又安知無人云使某為煙帝，定須封我為癮鄉侯，嗜酒為名士，安得謂嗜煙非名士乎？」<br />
　　秀夫曰：「嗜己之煙，已非名士；況嗜人之煙，而要得為名士乎？」鬼曰：「畢吏部盜酒，不拘小節，古今稱之。我直與畢卓並著，古有酒狂，今即有煙狂。」秀夫大怒，欲飽以老拳，鬼云：「爾不畏煙鬼乎？」秀夫曰：「煙鬼何足畏？攫人之煙而嗜之，技止此耳。」鬼曰：「煙鬼能現諸般惡相。」秀夫曰：「人皆見慣，不足畏怖。」遂燒煙扦欲刺。<br />
　　鬼大懼，伏地哀告曰：「冥律不比陽律憒憒，凡投考不到者，便捉去下刖足獄。此刻試期已誤，罰必不免，歸去則家君又不相容，叩求長者仁慈，許寄牀下，此後吸所不敢望，乞取貴鬥中餘黏可耳。」秀夫罵曰：「是何物煙鬼，無故纏人？吾誓撲殺此小鬼頭！」<br />
　　正在格鬥間，忽簾鉤作響，一牛頭厲鬼持鋼叉而入，大呼曰「爾在此耶？吾奉帝旨搜羅考試不到考者，牽赴市曹行刑。冥王有令：幾患病有事故不到者均免，獨吸煙、賭博、宿娼三等人，例所不赦；而吸煙者，受罰尤應加酷。」<br />
　　煙鬼聞言，若崩厥角，乃謂曰：「牛兄請息怒，此間煙味頗佳，曷不試嘗之？」即取盤中銅盒捧獻，牛鬼接盒，顏似稍解，揭視盒中，已無餘瀝，大怒罵曰：「無恥的賊！竊取他人之物以媚人，又欲誑人，可惡已極！予誓擒爾去！」秀夫在旁呼曰：「速擒速擒，勿任其逸去，纏人不休。」<br />
　　鬼遂手攫取煙塞於口，秀夫力奪而棄之於地，鬼乃伏身於地，就舐如犬，向牛鬼曰：「牛兄試嘗此味，勝於爾／豆多矣。」牛鬼怒曰：「我雖牛首，而食人食者，汝以我為畜耶？」以叉刺其脛，鬼長號如斬豕。秀夫勸勿斃其命，視之已死，秀夫深怨牛鬼鹵莽，殺之太忍。<br />
　　牛鬼云：「無妨無妨，君毋恐，此賊詐死，而非真死，乃咽喉科所謂鬥底風也，嗅以煙灰，當更復活。」試取煙灰嗅之，果復甦，乃令牛鬼牽去。牛鬼覓鎖，鬼脫然而逃。<br />
　　秀夫驚曰：「奈何？奈何？」牛鬼曰：「此賊狡猾，閔不畏死，然聞煙香即止，此處有別個吸煙否？」秀夫曰：「不知，舍後有蒙館先生者，予知其亦嗜此味。」牛鬼曰：「當在彼處，定不遠離，我去擒彼也。君今夜仍宿在此，我來有言相告，於君亦殊有益。」牛鬼遂去。<br />
　　時天已大明，秀夫欲覘其異，因往舍後視蒙館。見館門已開，訓蒙先生在那裡頓足狂呼。問他何故？蒙師言道：「我昨日買了三兩土，要想煎煙，因日間學生多，功課不暇，故夜間起個四更，在此煎煙。煎得將好，正在此收膏，忽然一陣怪風，把煙鍋覆掉，煙淋滿地，你道可恨不可恨？」<br />
　　秀夫知其故，說道：「先生，你拼著丟了這三兩煙罷，這覆在地上的煙，拾起來也不能復原，且亦失去真味，不堪再吸。」蒙師問他何故？他道：「我昨夜也被個煙鬼擾了一夜，消費得我數兩煙，我一夜未眠，故起得這等早。本欲來關照你，不料那惡鬼已把先生的煙覆翻了。」遂把昨夜的事述了大概，那先生聽得咋舌。<br />
　　秀夫回轉客舍，適是日天晴，而路上泥濘尺許，不能上路，遂留此以待夜間牛鬼之至，日間因小睡以俟。夜初更向盡，有風颯然，牛鬼搴簾入，秀夫問曰：「頃間之煙鬼捕獲否？」曰：「彼狡甚，予追去時，已覆蒙師之鍋而舐其煙，予縛之遂送之冥王處。冥王怒甚，押彼入阿皮地獄去矣。」問：「何謂阿皮地獄？」牛鬼曰：「阿者烏也，皮即土皮之謂，是獄均係煙鬼，故名。」<br />
　　曰：「是十八獄中之一乎？」牛鬼曰：「否，在十八獄之外，專為煙鬼而設者。獄在陰山之後，廣漠之野，其大略與十八獄等，冥王以陽間吃煙之人占多半，故是獄較十八獄為大。」<br />
　　問：「陰司吃煙之人多乎？」曰：「多，吃煙人死為鬼，亦須吃煙，故多。」<br />
　　問：「有煙肆乎？」曰：「與陽司等。」<br />
　　問：「煙具若何？」曰：「皆陽司物，凡吃煙人死，其家剪紙為煙具焚之，此即陰司煙具之所由來。」<br />
　　問：「陰間亦種罌粟乎？」曰：「陰司寒冷，百卉不生，煙多掠是陽間者。」<br />
　　問：「煙鬼許投胎乎？」曰：「與他鬼同，凡人間弱種，皆煙鬼投來。」<br />
　　問：「轉世後復須食煙乎？」曰：「然。是有夙因，哪得不吸？」<br />
　　問：「世間吸煙者，俱煙鬼轉世乎？」曰：「不然，凡父母吸煙，子孫亦必吸煙，是有夙根，所謂遺傳性。世間即此兩種人，流傳廣布，勢必胥天下之人，皆變成吃煙而止。」<br />
　　曰：「然則未來之世界，其為煙鬼世界乎？」曰：「否，上帝見人間吃煙之人日多一日，黃帝子孫，日就墮落，故飭下陰曹，命造阿皮地獄，必坑盡此等煙鬼，不使留一個種子在人間。」<br />
　　曰：「今天下吃煙者多矣，求一終身不嘗此味之人，千百中不獲其一。我同胞四萬萬人中，除偶然吸食而無癮者外，大都有癮者，已占全數五分之三，或十分之五，坑之其可盡坑乎？」曰：「上帝原許人悔過，既吸而能戒，便為善良。所坑者，皆吃煙而不肯戒者之人耳。」<br />
　　曰：「煙可戒乎？」曰：「可。」曰：「何以有戒煙而斃命者？」曰：「是不然，人不食五穀則死，不食煙決無死法。世之戒煙而死者，皆命盡祿絕，數合應死，戒煙適逢其會耳。世人每以此為口實，想戒不敢戒煙，是為怙惡不悛，死後皆當入阿皮地獄。」<br />
　　曰：「何以有既戒復吃者？意戒煙亦難事乎？」曰：「否，欲戒則立時可戒。世人之既戒復吃者，非煙癮，乃心癮耳。煙癮易戒，心癮不易戒，故戒煙必死心塌地而後可。譬如戒酒，苟碎杯覆醅，終身不復飲酒，決計無妨。若戒之而輒復嘗試之，則數日之後，故態復萌矣。煙之毒甚於酒，世人乃飲鴆而不悟，可悲也。今敬以告君，中國十年後，將行禁煙之令，陰曹已在提議此事矣。」<br />
　　問：「所議何事？」曰：「無他，議補陽律之漏耳。凡陽世有大更張，陰司於十年前，即已籌畫，陽間或有漏網，陰曹決不寬貸也。」<br />
　　曰：「陰律對於十年後之吃煙人若何？」曰：「遵限戒者，赦免其罪；不遵法令者，逾限當死，死入阿皮地獄。惟有三等人罪重難赦。」<br />
　　問：「哪三種人？」曰：「官、吏役、開煙肆者。」<br />
　　問：「何以故？」曰：「官吃煙，玩視民瘼；吏役吃煙，漁肉鄉民；開煙肆者，誘人上癮，故其罪較重。若在戒煙之時，此三等人之罪，尤為顯著。君於十年後，必當親見之。凡公堂懸禁，私室開燈者，皆官也；明奉禁令，暗索漏規者，皆吏役也；溺於厚利，違禁私開者，皆積年開煙肆者也。鄉愚無知，以為朝廷禁煙，官長吃煙，是禁煙之令，終屬虛文，違禁而私吃，吏役來可以賄免耳。而開煙肆者，復多方欺詐，散佈謠言，或以賣膏為名，或以賣戒煙藥為名，其實仍為煙肆，入其室而賣煙如故也。於是無知愚民，信禁煙之令之決不能行，而觀望不戒，以致於死。皆此三等人之孽也，故冥律最重。此三等人死，必使刀山油鑊，歷盡諸般痛苦，然後禁錮之於阿皮地獄，永永埋頭，不再使有超升之日。君勉之，君固亦嗜此味者，豪傑貴識時，其宜速戒也。君居停夫婦俱有煙癖，而為官又無狀，冥王已奪其壽算，昨已俱死，入阿皮地獄矣。君亦無庸入都，再為營乾矣，三千金君自用之。」<br />
　　秀夫聞言，憮然久之。又問：「戒煙有妙法乎？」曰：「人世戒煙藥品，皆騙人財帛，其實戒煙無須吃藥，只須立志堅定耳。若腸腑留有遺毒，可每晨飲鹽湯一盞，即無事。別矣，勉旃！」<br />
　　牛鬼起身去，倏忽無蹤，是光緒二十三年事也。<br />
　　秀夫信其言，碎燈劈槍，立時即戒。明日束裝南旋，挾三千金而歸，不再北上矣。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
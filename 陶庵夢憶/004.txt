

    
	
		
			第四卷
			　　  
　　甲戌十月，攜楚生住不繫園看紅葉。至定香橋，客不期而至者八人：南京曾波臣，東陽趙純卿，金壇彭天錫，諸暨陳章侯，杭州楊與民、陸九、羅三，女伶陳素芝。余留飲。章侯攜縑素為純卿畫古佛，波臣為純卿寫照，楊與民彈三弦子，羅三唱曲，陸九吹簫。與民復出寸許紫檀界尺，據小梧，用北調說《金瓶梅》一劇，使人絕倒。
　　是夜，彭天錫與羅三、與民串本腔戲，妙絕；與楚生、素芝串調腔戲，又復妙絕。章侯唱村落小歌，余取琴和之，牙牙如語。純卿笑曰：「恨弟無一長，以侑兄輩酒。」余曰：「唐裴將軍旻居喪，請吳道子畫天宮壁度亡母。道子曰：『將軍為我舞劍一回，庶因猛厲以通幽冥。』旻脫縗衣，纏結，上馬馳驟，揮劍入雲，高十數丈，若電光下射，執鞘承之，劍透室而入，觀者驚慄。道子奮袂如風，畫壁立就。章侯為純卿畫佛，而純卿舞劍，正今日事也。」純卿跳身起，取其竹節鞭，重三十斤，作胡旋舞數纏，大噱而罷。
　　秦淮河房
　　秦淮河河房，便寓、便交際、便淫冶，房值甚貴，而寓之者無虛日。畫船蕭鼓，去去來來，周折其間。河房之外，家有露臺，朱欄綺疏，竹簾紗幔。夏月浴罷，露臺雜坐，兩岸水樓中，茉莉風起動兒女香甚。女各團扇輕紈，緩鬢傾髻，軟媚著人。
　　年年端午，京城士女填溢，競看燈船。好事者集小篷船百什艇，篷上掛羊角燈如聯珠，船首尾相銜，有連至十餘艇者。船如燭龍火蜃，屈曲連蜷，蟠委旋折，水火激射。舟中鏾鈸星鐃，讌歌弦管，騰騰如沸。士女凴欄轟笑，聲光凌亂，耳目不能自主。午夜，曲倦燈殘，星星自散。鍾伯敬有《秦淮河燈船賦》，備極形致。
　　兗州閱武
　　辛未三月，余至兗州，見直指閱武。馬騎三千，步兵七千，軍容甚壯。馬蹄卒步，滔滔曠曠，眼與俱駛，猛掣始回。其陣法奇在變換，旝動而鼓，左抽右旋，疾若風雨。陣既成列，則進圖直指前，立一牌曰「某陣變某陣」。連變十餘陣，奇不在整齊而在便捷。扮敵人百餘騎，數里外煙塵坌起。迾卒五騎，小如黑子，頃刻馳至，入轅門報警。建大將旗鼓，出奇設伏。敵騎突至，一鼓成擒，俘獻中軍。內以姣童扮女三四十騎，荷旃被毳，繡袪魋結，馬上走解，顛倒橫豎，借騎翻騰，柔如無骨。樂奏馬上，三弦、胡撥、琥珀詞、四上兒、密失、叉兒機、僸佅兜離，罔不畢集，在直指筵前供唱，北調淫俚，曲盡其妙。是年，參將羅某，北人，所扮者皆其歌童外宅，故極姣麗，恐易人為之，未必能爾也。
　　牛首山打獵
　　戊寅冬，余在留都，同族人隆平侯與其弟勳衛、甥趙忻城，貴州楊愛生，揚州顧不盈，余友呂吉士、姚簡叔，姬侍王月生、顧眉、董白、李十、楊能，取戎衣衣客，並衣姬侍。姬侍服大紅錦狐嵌箭衣、昭君套，乘款段馬，鞲青骹，紲韓盧，統箭手百餘人，旗幟棍棒稱是，出南門，校獵於牛首山前後，極馳驟縱送之樂。得鹿一、麂三、兔四、雉三、貓狸七。看劇於獻花巖，宿於祖塋。
　　次日午後獵歸，出鹿麂以饗士，復縱飲於隆平家。江南不曉獵較為何事，余見之圖畫戲劇。今身親為之，果稱雄快。然自須勳戚豪右為之，寒酸不辦也。
　　楊神廟臺閣
　　楓橋楊神廟，九月迎臺閣。十年前迎臺閣，臺閣而已；自駱氏兄弟主之，一以思致文理為之。扮馬上故事二三十騎，扮傳奇一本，年年換，三日亦三換之。其人與傳奇中人必酷肖方用。全在未扮時，一指點為某似某，非人人絕倒者不之用。迎後，如扮胡槤者直呼為胡槤，遂無不胡槤之，而此人反失其姓。人定，然後議扮法，必裂繒為之。果其人其袍鎧須某色、某緞、某花樣，雖匹錦數十金不惜也。一冠一履，主人全副精神在焉。諸友中有能生造刻畫者，一月前禮聘至，匠意為之，唯其使。裝束備，先期扮演，非百口叫絕又不用。故一人一騎，其中思致文理，如玩古董名畫，勾一勒不得放過焉。
　　土人有小小災祲，輒以小白旗一面到廟禳之，所積盈庫。是日以一竿穿旗三四，一人持竿三四走神前，長可七八里，如幾百萬白蝴蝶迴翔盤礴在山坳樹隙。四方來觀者數十萬人。市楓橋下，亦攤亦篷。臺閣上馬上，有金珠寶石墮地，拾者，如有物憑焉不能去，必送還神前；其在樹叢田坎間者，問神，輒示其處，不或爽。
　　雪精
　　外祖陶蘭風先生倅壽州，得白騾，蹄跲都白，日行二百里，畜署中。壽州人病噎嗝，輒取其尿療之。凡告期，乞騾尿狀，常十數紙。外祖以木香沁其尿，詔百姓來取。後致仕歸，捐館，舅氏嗇軒解驂贈余。
　　余豢之十年許，實未嘗具一日草料，日夜聽其自出覓食，視其腹未嘗不飽，然亦不曉其何從得飽也。天曙，必至門祗候，進廄候驅策，至午勿御，仍出覓食如故。後漸跋扈難御，見余則馴服不動，跨鞍去如箭，易人則咆哮蹄齧，百計鞭策之不應也。
　　一日，與風馬爭道城上，失足墮濠塹死，余命葬之，諡之曰「雪精」。
　　嚴助廟
　　陶堰司徒廟，漢會稽太守嚴助廟也。歲上元設供，任事者，聚族謀之終歲。凡山物觕觕（虎、豹、麋鹿、獾豬之類），海物噩噩（江豚、海馬、鱘黃、鲨魚之類），陸物癡癡（豬必三百斤，羊必二百斤，一日一換。雞、鵝、鳧、鴨之屬，不極肥不上貢），水物噞噞（凡蝦、魚、蟹、蚌之類，無不鮮活），羽物毨毨（孔雀、白鷴、錦雞、白鸚鵡之屬，即生供之），毛物毧毧（白鹿、白兔、活貂鼠之屬，亦生供之），洎非地（閩鮮荔枝、圓眼、北蘋婆果、沙果、文官果之類）、非天（桃、梅、李、杏、楊梅、枇杷、櫻桃之屬，收藏如新擷）、非制（熊掌、猩唇、豹胎之屬）、非性（酒醉、蜜餞之類）、非理（雲南蜜唧、峨眉雪蛆之類）、非想（天花龍蜓、雕鏤瓜棗、捻塑米麵之類）之物，無不集。庭實之盛，自帝王宗廟社稷壇壝所不能比隆者。
　　十三日，以大船二十艘載盤軨，以童崽扮故事，無甚文理，以多為勝。城中及村落人，水逐陸奔，隨路兜截，轉折看之，謂之「看燈頭」。五夜，夜在廟演劇，梨園必倩越中上三班，或僱自武林者，纏頭日數萬錢，唱《伯喈》、《荊釵》，一老者坐臺下，對院本，一字脫落，群起噪之，又開場重做。越中有「全伯喈」、「全荊釵」之名起此。
　　天啟三年，余兄弟攜南院王岑，老串楊四、徐孟雅、圓社河南張大來輩往觀之。到廟蹴踘，張大來以「一丁泥」、「一串珠」名世，球著足，渾身旋滾，一似黏疐有膠、提掇有線、穿插有孔者，人人叫絕。劇至半，王岑汾李三娘，楊四扮火工竇老，徐孟雅扮洪一嫂，馬小卿十二歲扮咬臍，串《磨房》、《撇池》、《送子》、《出獵》四齣。科諢曲白，妙入筋髓，又復叫絕。遂解維歸。戲場氣奪，鑼不得響，燈不得亮。
　　乳酪
　　乳酪自駔儈為之，氣味已失，再無佳理。余自豢一牛，夜取乳置盆盎，比曉，乳花簇起尺許，用銅鐺煮之，瀹蘭雪汁，乳斤和汁四甌，百沸之。玉液珠膠，雪腴霜膩，吹氣勝蘭，沁入肺腑，自是天供。或用鸖觴花露入甑蒸之，以熱妙；或用豆粉攙和，漉之成腐，以冷妙；或煎酥，或作皮，或縛餅，或酒凝，或鹽醃，或醋捉，無不佳妙。而蘇州過小拙和以蔗漿霜，熬之、濾之、鑽之、掇之、印之為帶骨鮑螺，天下稱至味。其製法秘甚，鎖密房，以紙封固，雖父子不輕傳之。
　　二十四橋風月
　　廣陵二十四橋風月，邗溝尚存其意。渡鈔關，橫亙半里許，為巷者九條。巷故九，凡周旋折旋於巷之左右前後者，什百之。巷口狹而腸曲，寸寸節節有精房密戶，名妓、歪妓雜處之。名妓匿不見人，非嚮導莫得入。歪妓多可五六百人，每日傍晚，膏沐薰燒，出巷口，倚徙盤礴於茶館酒肆之前，謂之「站關」。茶館酒肆岸上紗燈百盞，諸妓揜映閃滅於其間，㿬盭者簾，雄趾者閾，燈前月下，人無正色，所謂「一白能遮百醜」者，粉之力也。
　　游子過客，往來如梭，摩睛相覷，有當意者，逼前牽之去；而是妓忽出身分，肅客先行，自緩步尾之。至巷口，有偵伺者向巷門呼曰：「某姐有客了！」內應聲如雷，火燎即出，一一俱去。剩者不過二三十人。沉沉二漏，燈燭將燼，茶館黑魆無人聲。茶博士不好請出，惟作呵欠，而諸妓醵錢向茶博士買燭寸許，以待遲客。或發嬌聲唱《擘破玉》等小詞，或自相謔浪嘻笑，故作熱鬧以亂時候，然笑言啞啞聲中，漸帶淒楚。夜分不得不去，悄然暗摸如鬼，見老鴇，受餓、受笞，俱不可知矣。
　　余族弟卓如，美鬚髯，有情癡，善笑，到鈔關必狎妓，向余噱曰：「弟今日之樂，不減王公。」余曰：「何謂也？」曰：「王公大人侍妾數百，到晚耽耽望幸，當御者不過一人。弟過鈔關，美人數百人目挑心招，視我如潘安，弟頤指氣使，任意揀擇，亦必得一當意者呼而侍我。王公大人豈過我哉！」復大噱，余亦大噱。
　　世美堂燈
　　兒時跨蒼頭頸，猶及見王新建燈。燈皆貴重華美，珠燈料絲無論，即羊角燈亦描金細畫，纓絡罩之。懸燈百盞尚須秉燭而行，大是悶人。余見《水滸傳》「燈景詩」有云：「樓臺上下火照火，車馬往來人看人。」已盡燈理。余謂燈不在多，總求一亮。余每放燈，必用如椽大燭，專令數人剪卸燼煤，故光迸重垣，無微不見。
　　十年前，里人有李某者，為閩中二尹，撫臺委其造燈，選雕佛匠，窮工極巧，造燈十架，凡兩年，燈成而撫臺已物故，攜歸藏櫝中。又十年許，知余好燈，舉以相贈，余酬之五十金，十不當一，是為主燈。遂以燒珠、料絲、羊角、剔紗諸燈輔之。而友人有夏耳金者，剪綵為花，巧奪天工，罩以冰紗，有煙籠芍藥之致。更用粗鐵線界畫規矩，匠意出樣，剔紗為蜀錦㿸，其界地鮮豔出人。耳金歲供鎮神，必造燈一些，燈後，余每以善價購之。余一小傒善收藏，雖紙燈亦十年不得壞，故燈日富。又從南京得趙士元夾紗屏及燈帶數副，皆屬鬼工，決非人力。
　　燈宵，出其所有，便稱勝事。鼓吹弦索，廝養臧獲皆能為之。有蒼頭善製盆花，夏間以羊毛煉泥墩高二尺許，築「地湧金蓮」，聲同雷礮，花蓋畝餘。不用煞拍鼓饒，清吹嗩吶應之，望花緩急為嗩吶緩急，望花高下為嗩吶高下。燈不演劇則燈意不酣，然無隊舞鼓吹則燈燄不發。余敕小傒串元劇四五十本。演元劇四齣，則隊舞一回，鼓吹一回，弦索一回。其間濃淡繁簡鬆實之妙，全在主人位置。使易人易地為之，自不能爾爾。故越中誇燈事之盛，必曰「世美堂燈」。
　　寧了
　　大父母喜豢珍禽：舞鶴三對，白鷴一對，孔雀二對，吐綬雞一隻，白鸚鵡、鷯哥、綠鸚鵡十數架。
　　一異鳥名「寧了」，身小如鴿，黑翎如八哥，能作人語，絕不含糊。大母呼媵婢，輒應聲曰：「某丫頭，太太叫！」有客至，叫曰：「太太，客來了，看茶！」有一新娘子善睡，黎明輒呼曰：「新娘子，天明了，起來吧！太太叫，快起來！」不起，輒罵曰：「新娘子，臭淫婦，浪蹄子！」新娘子恨甚，置毒藥殺之。
　　「寧了」疑即「秦吉了」，蜀敘州出，能人言。一日夷人買去，驚死，其靈異酷似之。
　　張氏聲伎
　　謝太傅不畜聲伎，曰：「畏解，故不畜。」王右軍曰：「老年賴絲竹陶寫，恆恐兒輩覺。」曰「解」、曰「覺」，古人用字深確。蓋聲音之道入人最微，一解則自不能已，一覺則自不能禁也。
　　我家聲伎，前世無之，自大父於萬曆年間與范長白、鄒愚公、黃貞父、包涵所諸先生講究此道，遂破天荒為之。有「可餐班」，以張綵、王可餐、何閏、張福壽名；次則「武陵班」，以何韻士、傅吉甫、夏清之名；再次則「梯仙班」，以高眉生、李岕生、馬藍生名；再次則「吳郡班」，以王畹生、夏汝開、楊嘯生名；再次則「蘇小小班」，以馬小卿、潘小妃名；再次則平子「茂苑班」，以李含香、顧岕竹、應楚煙、楊騄駬名。主人解事日精一日，而傒童技藝亦愈出愈奇。余歷年半百，小傒自小而老、老而復小、小而復老者，凡五易之。無論「可餐」、「武陵」諸人，如三代法物，不可復見；「梯仙」、「吳郡」間有存者，皆為佝僂老人；而「蘇小小班」亦強半化為異物矣；「茂苑班」則吾弟先去，而諸人再易其主，余則婆娑一老，以碧眼波斯，尚能別其妍醜。山中人至海上歸，種種海錯皆在其眼，請共舐之。
　　方物
　　越中清饞無過余者，喜啖方物。
　　北京則蘋婆果、黃巤、馬牙松；山東則羊肚菜、秋白梨、文官果、甜子；福建則福橘、福橘餅、牛皮糖、紅腐乳；江西則青根、豐城脯；山西則天花菜；蘇州則帶骨鮑螺、山查丁、山查糕、松子糖、白圓、橄欖脯；嘉興則馬交魚脯、陶莊黃雀；南京則套櫻桃、桃門棗、地栗團、窩筍團、山查糖；杭州則西瓜、雞豆子、花下藕、韭芽、玄筍、塘棲蜜橘；蕭山則楊梅、蓴菜、鳩鳥、青鯽、方柿；諸暨則香貍、櫻桃、虎栗；嵊則蕨粉、細榧、龍游糖；臨海則枕頭瓜；臺州則瓦楞蚶、江瑤柱；浦江則火肉；東陽則南棗；山陰則破塘筍、謝橘、獨山菱、河蟹、三江屯蟶、白蛤、江魚、鰣魚、裡河鰦。
　　遠則歲致之，近則月致之、日致之。耽耽逐逐，日為口腹謀，罪孽固重。但由今思之，四方兵燹，寸寸割裂，錢塘衣帶水猶不敢輕渡，則向之傳食四方，不可不謂之福德也。
　　祁止祥癖
　　人無癖不可與交，以其無深情也；人無疵不可與交，以其無真氣也。
　　余友祁止祥有書畫癖，有蹴鞠癖，有鼓鈸癖，有鬼戲癖，有梨園癖。壬午，至南都，止祥出阿寶示余，余謂：「此西方迦陵鳥，何處得來？」阿寶妖冶如蕊女，而嬌癡無賴，故作澀勒，不肯著人。如食橄欖，咽澀無味而韻在回甘；如吃煙酒，鯁䭇無奈而軟同沾醉。初如可厭，而過即思之。止祥精音律，咬釘嚼鐵，一字百磨，口口親授，阿寶輩皆能曲通主意。乙酉，南都失守，止祥奔歸，遇土賊，刀劍加頸，性命可傾，至寶是寶。丙戌，以監軍駐臺州，亂民鹵掠，止祥囊篋都盡，阿寶沿途唱曲以膳主人。及歸剛半月，又挾之遠去。
　　止祥去妻子如脫屣耳，獨以孌童崽子為性命，其癖如此。
　　泰安州客店
　　客店至泰安州，不復敢以客店目之。余進香泰山，未至店里許，見驢馬槽房二三十間；再近，有戲子寓二十餘處；再近，則密戶曲房，皆妓女妖冶其中。余謂是一州之事，不知其為一店之事也。
　　投店者，先至一廳事，上簿掛號，人納店例銀三錢八分，又人納稅山銀一錢八分。店房三等。下客夜素早亦素，午在山上用素酒果核勞之，謂之「接頂」。夜至店，設席賀，謂燒香後求官得官，求子得子，求利得利，故曰賀也。賀亦三等：上者專席，糖餅、五果、十餚、果核、演戲；次者二人一席，亦糖餅，亦餚核，亦演戲；下者三四人一席，亦糖餅、餚核，不演戲，用彈唱。計其店中，演戲者二十餘處，彈唱者不勝計。庖廚炊爨亦二十餘所，奔走服役者一二百人。下山後，葷酒狎妓惟所欲，此皆一日事也。若上山落山，客日日至，而新舊客房不相襲，葷素庖廚不相混，迎送廝役不相兼，是則不可測識之矣。
　　泰安一州與此店比者五六所，又更奇。


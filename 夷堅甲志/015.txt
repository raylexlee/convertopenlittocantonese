

    
	
		
			卷第十六
			衛達可再生
　　衛仲達、字達可．秀州華亭人．為官職時．因病入冥府．俟命庭下．四人坐其上．西向少年者呼曰．與它檢一檢．三人難之．少年曰．若不檢如何行遣．三人曰．渠已是合還．何必檢．恐出手不得爾．少年意不可．回呼朱衣吏諭意．吏捧牙盤而上．中置紅黑牌二．紅者金書善字．黑者白書惡字．少年指黃牌．吏持以去．少焉數人捧簿書盈庭．一秤橫前．兩首皆有柈．吏舉簿置東柈．柈重壓至地．地為動搖．衛立不能安．三人皆失色．曰、向固雲不可檢．今果爾奈何．少年亦慘沮有悔意．須臾曰．更與檢善看．吏又持紅牌去．忽西北隅微明如落照狀．一朱衣道士．捧玉盤出．四人皆起立．道士至．居中而坐．望玉盤中文書僅如箸大．吏持下置西柈．柈亦壓地．而東柈高舉向空．大風欻起．卷其紙蔽天．如烏鳶亂飛．無一存者．四人起相賀．命席延衛坐．衛拱手曰．仲達年未四十．平生不敢為過惡．何有簿書充塞如此．少年曰．心善者惡輕．心惡者惡重．舉念不正．此即書之．何必真犯．然已灰滅無餘矣．衛謝曰．是則然矣．敢問善狀何事也．少年曰．朝廷興一工修三山石橋．君曾上書諫．此乃奏　也．衛曰．雖曾上疏．朝廷不從．何益於事．曰、事之在君盡矣．君言得用．豈只活數萬人命．君當位極人臣．奈惡簿頗多．猶不失八坐．勉之．遂遣人導歸．衛後至吏部尚書．徐專說聞之於衛仲子臧．
鬱老侵地
　　鎮江金壇縣吳乾村．張鬱二家鄰居．後為火焚．皆散而之它．所存惟空址焉．同邑湯氏子．病熱疾死．至有司雲．當復生．令出門．需送者．至門外．見市廛邸列．與人世不異．遂坐茶肆．時鬱氏之老．死已十餘年矣．相見如平生．喜曰．數日聞公當來．故候於此．今知得還．將奉托以事．吾家故宅．頗憶之乎．曰、然．鬱曰．生時與張氏比鄰．吾屋柱址．已盡吾境．而簷溜所滴者．張地也．吾陰利其處．巧訟於官而奪之．凡侵地三尺許．張翁死．訴於地下．吾既伏前愆．約使宅人反之．然二居皆已煨燼．張既轉徙．吾兒又流落建昌．為南豐符氏婿．幽明路殊．此意無從可達．公幸哀我．煩一介諭吾兒．使亟以歸張氏．作券焚之．吾得此則事釋．復受生矣．湯許之．少焉送者到．即告別．既蘇．呼張氏子語之故．答曰．昔日實爭之．今已徙居．無用也．湯以鬱所囑．不忍負訖．遣報其子．取券授張．而書其副焚之．它日夢來致謝．湯乃致遠長子．
車四道人
　　蔡元長初登第．為錢塘尉．巡捕至湯村．薄晚休舍．有道人狀貌甚偉．求見．蔡平日喜接方士．亟延與語．飲之酒而去．明日宿它所．復見之．又明日泊近村．道人復至．飲酒盡數鬥．懇曰．夜不能歸．願托宿可乎．蔡始猶不可．其請至再．不得已許之．且同榻．命蔡居外．已處其內．戒曰．中夜有相尋覓者．告勿言．蔡意其奸盜亡命．將有捕者．身為尉．顧匿之不便也．然無可奈何．輾轉至三更．目不交睫．聞舍外人聲．俄頃漸眾．遂排戶入．曰、車四元在此．何由可耐．欲就床擒之．或曰．恐並損床外人．帝必怒．吾屬且獲罪．蔡大恐．起坐呼從吏．無一應者．道人安寢自如．撼之不動．外人云．又被渠嚲了六十年．可怪可怪．咨嗟良久．聞室內如揭竹紙數萬番之聲．雞鳴乃寂．呼從者始應．問所見皆不知．道人矍然興．謝曰．某乃車四也．賴公脫此大厄．又可活一甲子．已度世第三次矣．自此無所患．公當貴窮人爵．吾是以得免．如其不然．與公皆死矣．念無以為報．吾有藥能化紙為鐵．鐵為銅．銅為銀．銀又為金．公欲之乎．蔡拒不受．強語乾汞之術．曰．它日有急．當用之．天且明別去．後不復見．蔡唯以其說傳中子翛．蔡死．翛家竄廣西．賴是以濟．蔡之客陳丙．嘗為象郡守雲然．
女子穿溺珠
　　湖州人王概．紹興十六年八月．赴邵武建寧丞．宿信州玉山驛．便溺已．且就寢．見美女在旁．探手虎子中．拾碧粒如珠者三四顆．串以紅縷．掛頸上．概驚問汝何人．已不見．自是每溺．其旁輒地裂．女子盛服出．或器內．或圂廁．必得珠乃沒．概日以困悴．毉巫束手莫能療．幾二年久．女所穿累累．繞頸至腹數十匝．其後珠益減．至才一二顆．而色漸白．女慘容謝曰．得君之賜厚．吾事濟矣．但恨傷君之生．無以報．當亦徐圖之．再拜而去．概是夕不復溺．翌日大汗而卒．三事亦徐搏說．
李知命
　　李知命．建昌人．紹興二十四年八月．宿豫章村落．就枕未睡．月色皎然．見窗外人往來．少焉回首與窗對．如一男子緇巾汗衫而立．恍忽間已入室．李疑其盜也．熟伺所為．俄至前．繞床而行．床之東北皆距壁．而其人行通無所礙．方和鬼也．如是十餘匝．徑揭帳執李項．李有膽力．舉手承之．復以左手來．又與相拒．欲大叫．而喉中介介如咽．良久方能呼．兩僕同應曰、喏．李曰．常夕叫汝．數聲不一應．今何謹如此．既不寐．胡不早覺我．皆曰．見一男子至主公之前．相撐拄甚力．欲起則足不可動．欲叱則氣不得出．適聞主公之聲．男子始去．某等方得能言耳．
光州墓怪
　　光州士人孔元舉．居城外數里間．每入城．輒經亂葬壠．常日詣州學．晨往暮歸．必過之．一夕歸差晚．日猶銜山．聞有人高誦維葉萋萋黃鳥于飛之句．至於再三．審其聲當所行道上．少頃差近．則聞聲在墓間．回首視之．一物如蹲鴟．毛毵毵覆體．赤目豬喙．瞠視孔生．厲聲曰．維葉萋萋．孔大駭．亟步歸．即病．旬日死．
碧瀾堂
　　南康建昌縣民家．事紫姑神甚靈．每告以先事之利．或云下江茶貴可販．或云某處乏米．可載以往．必如其言．獲厚利．一日書來曰．來日貴客至．宜善待之．其家夙戒子弟奴僕數輩候門．盡日無來者．將闔門．而一丐者至．即延以入．為具沐浴更衣．丐者雖喜過望．而懼其家或事神殺己．懇請曰．雖乞丐至賤．亦惜微命．幸貸其死．主人告以昨日之故．丐者曰．若然．幸復致禱．將得自詢之．始焚香而神至．書九字於紙上曰．吁．君忘碧瀾堂之事乎．丐者觀之則悶絕．久之方蘇．泣而言少年時本富家子．與一倡有終身之約．憚父母不容．遂挾以竄．已而窘窮日甚．又慮事敗．因至吳興．游碧瀾堂．乘醉推倡入水．遂亡命行丐．今公家所致．蓋其冤也．言已復泣．其家贈以數百金遣去．自是不復事神雲．三事李紹祖說．
戴氏宅
　　常州無錫戴氏．富家也．十三郎者．於邑中營大第．備極精巧．至鑄鐵為范．度椽其中．稍不合必易之．又曳　往來．無少留礙則止．歲餘將落成．夢士人東向坐堂上．顧戴曰．吾李謨秀才也．既寤．絕惡之．又數年．邑子李謨登科．戴嫁之以女．戴且死．囑其二子曰．汝曹素不立．必不能善守遺緒．此屋當貨於汝手．與其歸他人．不若歸李郎也．後如父言．以宅予李氏．建炎紹興間亂．盜數取道．邑屋多經焚毀．唯李宅巋然獨存．至今居之．謨、字茂嘉．嘗帥浙西．官至中大夫直寶文閣．外舅說．
二兔索命
　　予婦叔張宗正．家方城之麥陂．性好弋獵．其父祖塋側．長林巨麓．禽獸成聚．日與其徒從事．罘網彌山．號曰漫天網．一網所獲．亡慮數百計．不暇拾取．唯惡少年數輩．馳逐其上．壓死之．各分挈以去．雖風雪不止也．遭亂度江．紹興九年．隨兄侍郎居無錫．亦時時彈射自娛．嘗於明陽觀旁得一兔甚小．耳有缺．如攫傷痕．未幾感疾如狂．自取獵具焚棄．築道室獨處．忽見二兔作人言．其一曰．我為兔三百年矣．往在張氏東墳．張氏墳在方城者曰西墳．惟其父別葬曰東墳．為爾所殺．其一曰．我百八十歲矣．隱於明陽觀側．與樵人俱出入．嘗為鷹所搦．力竄得脫．傷吾耳焉．凡鷹犬罔罟．吾悉能避．不虞君之用弩矢也．今當以命見償．張遜辭求解．旁人悉聞之．病數月小愈．然猒猒如癡人．後十年乃死．
蒲大韶墨
　　閬中人蒲大韶．得墨法於山谷．所制精甚．東南士大夫喜用之．嘗有中貴人持以進御．上方留意翰墨．視題字曰錦屏蒲舜美．問何人．中貴人答曰．蜀墨工蒲大韶之字也．即擲於地．曰．一墨工而敢妄作名字．可罪也．遂不復用．其薄命如此．自是印識只言姓名雲．大韶死．子知微傳其法．與同郡史威皆著名．夔帥韓球．令造數千斤．愆期不能就．遣人逮之．舟覆江中．二工皆死．今所售者．皆其役所作．竊大韶名以自貴雲．杜起莘說．
昇平坊官舍
　　洪州昇平坊．一官舍多怪．紹興二十一年．空無人居．有鬻冠珥者．過後門．二婦人呼之入．遍閱所貨物．買二冠．先償半直．令自大門取餘金．鬻者信之．至前候伺．守舍老兵扣其故．具以告．兵曰．此空室耳．安得有所謂婦人者．率與俱入．堂宇凝塵如積．二冠高掛壁間．始悟為鬼．出視所償錢．亦無有矣．又一年．予族弟爟為江西漕屬居之．其姪城．夜被酒如廁．見桃樹下人白髮鬅鬙．身甚大．箕踞而坐．城方醉不問．及從廁還．尚如故．漸近漸小．僅高數寸．叱之乃滅．爟說．
晏氏媼
　　晏元獻家老乳媼燕氏．在晏氏數十年．一家頗加禮．既死．猶以時節祭之．嘗見夢曰．冥間甚樂．但衰老須人挾持．苦乏使耳．其家為畫二婦人焚之．復夢曰．賜我多矣．奈軟弱不中用何．其家感異．囑匠者厚以紙為骨．且繪二美婢．它日來謝曰．新婢絕可人意．今不寂寞矣．明年寒食．家人上塚歸．復夢曰．向所得婢．今又舍我去．曰、何得爾．曰、初不欲言．以少年淫蕩．皆為燕三誘去．家人曰、燕三、人也．安得取媼侍女曰．亦已來矣．曰、然則當為辦之．不難也．明日相語皆大笑．燕三者．媼姪也．素不檢．自媼死．不復聞其在亡．遣詢之．果已死．遂復畫二老者與之．又來致謝．蓋前後五夢．而得二老婢雲．
鄭畯妻
　　鄭畯、字敏叔．福州人．寶文閣待制閎中之子也．先娶王氏．生一女泰娘．王氏且死．執夫手．囑之曰．切勿再娶．善為我視泰娘．既卒．鄭買妾以居．久之．京師有滕氏女．將適人．鄭聞其美．乃背約納幣．一日將趨朝．尚未起．見王氏入其室．自取兀子坐床畔．以手掛帳．拊鄭與語死生契闊．且問再娶之故．鄭曰、家事付一妾．殊不理．不免為是．王曰．既已成約．吾復何言．若能撫養泰娘．如我在時．亦何害．吾不復措意矣．又語過去它事甚悉．忽曰．盛寵已來呼君．當上馬矣．遂去．鄭急問之曰．何時當再會．曰、更十年於江上舟中相見．鄭明日與其弟語．悲歎不樂．然卒婚滕氏．建炎初．自提舉湖南茶鹽罷官．買巨杉數千枚．如維揚．時方營行在官府．木價踴貴．獲息十倍．未幾．金虜犯揚州．人多竄徙．鄭以錢為累．戀戀不肯去．乃謀買舟泛江而下．而江中舟如織．不得前．又聞寇已至．急復入城．買金百餘兩．才出門．胡騎已在後．鄭乘馬馳去．一騎自後射之．鄭回顧曰．我鄭提舉也．不可害我．騎知其官人．追及之．投以刀即墜馬．騎取金而返．鄭創甚．困臥草間．僕走視之．已不可救．兩日死．鄭無子．去王氏所言正十年．二事尚定國說．
化成寺
　　沈持要．為江州彭澤丞．紹興二十四年六月．被檄往臨江．過湖口縣六十里．宿於化成寺．已就客館．至夜訪主僧．僧留止丈室別榻．方談客館之怪．曰、舊有旅櫬在房中．去年一客投宿．望棺中有光．頗駭起坐．凝思諦觀．覺光中如人動作狀．愈恐．所居鄰佛殿．客度且急．則當開門．徑趨殿上．方啟帳伸首次．棺中之鬼．亦揭棺伸首．客下一足．鬼亦下一足．客復收足．鬼亦然．如是數四．客惶駭．知不可留．急走出．鬼起逐之．客入殿環走．且大呼乞救．群僧共赴之．未至．客氣乏仆地．幾為所及．鬼忽與殿柱相值．有聲鏗然．遂寂無所聞．僧至．扶客起．就視其物．則枯骨縱橫．碎於地矣．它日死者之家來．疑寺中人發其柩．訟於官．數月乃得解．
吳公路
　　吳逵、字公路．建州人．政和間．自太學謁歸．過錢塘．夢吏卒迎入大府．金章貴人在焉．揖吳坐上坐．吳辭曰、逵布衣也．今遽爾．恐涉冒仕之嫌．必不敢．貴人捨去．吳踞床正面．吏抱案牘盈幾上．以手摘讀．吳意郡縣間胥吏．乘已初視事．以此困我．未有以決．望廷下已驅數囚．皆美男子婦人荷械立．大抵所按盡奸事也．吳大書曰．檢法呈．別一吏捧巨冊至．視其詞云．奸人妻者．以絕嗣報．奸人室女者．以子孫淫泆報．吳判曰．准法．吏相顧駭伏其敏．曰、事畢矣．遂寤．吳還京師．為同舍金彥行安節言之．金侍郎說．


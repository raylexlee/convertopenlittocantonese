<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夷堅甲志 - 　卷第五</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第五</font></h4>
			宗回長老<br />
　　僧宗回者．累建法席．最後住南劍之西岩．道行素高．寺多種茶．回令人芟除繁枝．欲異時益茂盛．實無它心．有僧不得志於寺．詣劍浦縣訴雲．回慮經界法行．茶稅或增故爾．縣知其妄．撻逐之．僧復告於郡．郡守亦素聞回名．不然其言．復撻之．僧不勝忿．詣漕台言所訴皆實．而為郡縣抑屈如此．乞移考它郡．漕使下其事於建州．州遣吏逮回．吏至促其行．回曰．幸寬我一夕．必厚報．吏許為留．回謂其徒曰．是僧已再受杖．吾若往自直．則彼復得罪．豈忍為此．吾不自言．則罪及吾．吾亦不能甘．不如去此．僧徒意其欲遁．或有束裝擬俱去者．明旦．回命擊鼓升座．慰謝大眾畢．即唱偈曰．使命來追不暫停．不如長往事分明．從來一個無生曲．且喜今朝調得成．瞑目而化．時紹興十九年．<br />
義鶻<br />
　　紹興十六年．林熙載自溫州赴福州侯官簿．道過平陽智覺寺．見殿一角無鴟吻．問諸僧．僧曰．昔日雙鸛巢其上．近為雷所震．有蛇蛻甚大．怪之．未敢葺．僧因言寺素多鸛．殿之前大鬆上．三鸛共一巢．數年前．巨蛇登木食其雛．鸛不能御．皆捨去．俄頃引同類盤旋空中．悲鳴徘徊．至暮始散．明日復集．次一健鶻自天末徑至．直入其巢．蛇猶未去．鶻以爪擊之．其聲革革然．少選飛起．已復下．如是數反．蛇裂為三四．鶻亦不食而去．林誦老杜義鶻行示之．始驗詩史之言．信而有證．二事熙載說．<br />
　　又台州黃岩縣定光觀岳殿前有塔．鸛巢於上．一蛇甚大而短．食其子．其母鳴號辛酸．瞥入海際．少時引二鶻至．徑趨塔表．銜蛇去．陳爟說．<br />
陳國佐<br />
　　陳公輔國佐．台州人．父正為郡大吏．歸老．居於城中慧日巷．時國佐在上庠．有僧謁正．指對門普濟院曰．俟此寺為池．貢元當上第．正曰．一剎壯麗如此．使其不幸為火焚則可．何由為池．君知吾兒終無成．以是相戲耳．僧曰．不過一年．吾言必驗．普濟地卑下．每春雨及梅溽所至．水流不可行．寺中積苦之．偶得曠土於郡倉後．即徙焉．而故基卒為池．與僧言合．政和癸巳．國佐遂魁辟雍．釋褐第一．後至禮部侍郎．<br />
巾山菌<br />
　　台州資聖寺僧覺升．築庵巾山上．嘗早出戶．有大蟒橫道．命僕舁去之．是日偶行鬆徑中．見數菌鮮澤可愛．即摘以歸．烹餁猶未熟．蛇以百數繞釜蟠踞．升大懼．急入室坐榻上．方欲就枕．則滿榻皆蛇．不可復避．而同室僧皆無所睹．升即死．<br />
許叔微<br />
　　許叔微、字知可．真州人．家素貧．夢人告之曰．汝欲登科．須積陰德．許度力不足．惟從事於醫乃可．遂留意方書．久之．所活不可勝計．復夢前人來．持一詩贈之．其詞曰．藥有陰功．陳樓閒處．堂上呼盧．唱六作五．既覺．姑記之於牘．紹興壬子．第六人登科．用升甲恩．如第五得職官．其上陳祖言．其下樓材也．夢已先定矣．呼盧者．臚傳之義雲．<br />
陳良器<br />
　　陳良器．好施食．紹興十一年．子爟為婺州武義尉．迎之官．嘗同至郡．忘攜食盤．行次夜夢舊友夏呂二人者來．曰．連日門下奉候不見．不知乃在此．覺而言之．方審其故．亟就邸中施焉．右四事皆陳爟說．<br />
人生鱉<br />
　　予宗人性喜獵．遇其興發．雖盛寒暑不廢．末年得疾．背生三物．隱隱皮肉閒．數日頭足皆具．儼然三鱉也．已而能動．或以魚誘之．則其頭闖然如欲食狀．稍久左右齧食．痛不可忍．凡月餘而死．死五日．其靈憑子岳之婦．語曰．我坐好獵．生受苦報．今日猶未已．冥閒方遣使追我獵具為證．及其未至．可取罔罟之屬急焚之．無重吾罪．岳如其言遂去．時紹興七年也．<br />
黃平國<br />
　　黃衡、字平國．建州浦城人．紹興十年．自秘書省正字出通判卲武軍．未赴任而卒．卒之三年．裡人有為商而死於宣城者．其家未知．魂歸附語家人曰．我某月某日以疾終於宣州．從行某僕實殯我．斂時倉卒．遂遺一履．既入幽府．遇黃省元即衡也憐我跣足行．以鞋一緉與我．仍令一介引我歸．是以至此．家人曰．黃公今何在．曰．見判陰閒一司極雄緊．家人方持泣．遽捨去．其子即日往宣州取喪慾火之．啟棺驗視．果跣一足．<br />
閩丞廳柱<br />
　　紹興己巳二月二十五日．福州大雷雨．閩丞薛允功．未明起．聞霹靂聲甚近．及旦．廳事一柱已斧為三．附棟椽泥．皆墜碎土如爪跡．印於書幾及狼籍西廡閒．時將迓新丞．胡床雨蓋之屬．皆倚柱側．意必震動．乃徙在壁下．略無所推．先是薛之子嘗見一青蛇入柱下．戲掣其尾不可出．既震．皆疑其物蓋龍雲．薛丞說．<br />
皮場大王<br />
　　席旦、字晉仲．河南人．事徽廟為御史中丞．後兩鎮蜀．政和六年．終於長安．其子大光益終喪後．調官京師．時皮場廟頗著靈響．都人日夜旅施金帛．大光嘗入廟．識其父殮時一履．大驚愴．既歸．夢父曰．我死即為神．權勢甚重．不減在生作帥時．知汝苦窘用．明日以五百千與汝．大光悸而寤．聞扣戶聲甚急．出視之．數卒挽一車．上立小黃幟．雲皮場大王寄席相公錢三百貫．置於地而去．時正暗未辨色．猶疑之．既明．乃真銅錢也．大光由此自負．以為必大拜．紹興初．參知政事．後以大學士制置四川．蜀人皆稱為席相公．已而丁其母福國太夫人憂．未除服而薨．嚴康以子祁說．<br />
蔣通判女<br />
　　錢符、字合夫．紹興十三年．為台州簽判．往寧海縣決獄．七月二十六日．憩於妙相寺．方憑桉戲書．有掣其筆者．回顧無所見．是夜睡醒．覺床前彷彿似有物．呼從卒起張燈．作誓念詰問．遂不見．次夜復至．立於故處．符問之．若果是鬼．可擊屏風．言未既．自上至下．凡擊數十聲．符大懼．命燃兩炬於前．便有大飛蛾撲燈滅．物踞坐蹋床上．背面不語．審視蓋一婦人．戴圓冠．著淡碧衫．係明黃裙．狀絕短小．久之不動．符默誦天蓬咒數遍．遽掀幕而出．宿直者迭相驚呼．問其故．曰．有婦人自內出．行甚亟．踐諸人面以過．說其衣服．乃向所見者．符謂已去．且夜艾不暇徙．復就枕．夢前人徑登床．枕其左肩．體冷如冰石．自言我是蔣通判女．以產終於此．強符與合．符力拒之．遂寤．次日．詢諸寺中寓居郭元章者．言其詳與符所見無異．設榻處正死所也．符說．<br />
葉若谷<br />
　　承信郎葉若谷．洪州人．為鑄錢司催綱官．廨舍在虔州．葉不挈家．獨處泉司簽廳．紹興甲子歲正月十六日未晡時．有女子款扉而入．意態閑麗．前與葉語．初意其因觀燈誤至．未敢酬．恍惚閒不覺就睡．女亦至則並寢．以言挑之．陽為羞避之狀．已而遂合．凝然一處子耳．良久歡甚．一老嫗自外至．手持錢篋．據胡床．箕踞而坐．傍若無人．徑趨床揭帳．以兩手拊席曰．你兩個好也．葉疑女家人．懼甚．女搖手掩葉口．令勿語．嫗遂退．女迨夜分方去．自是連日或隔日一至．至必少留．葉猶以為旁舍女子．往來幾兩月．漸覺羸悴．繼得疾惙甚．徙居就醫．乃絕不至．方初見時．著粉青衫水紅袴襦．既久未嘗易衣．然常如新．亦其異也．若谷說．<br />
劉氏冤報<br />
　　高君贄．福州人．登進士第．為檀氏臠婿．生一子．既長．納同郡劉氏女為婦．生二男一女而子死．君贄仕至朝散郎．亦亡．長孫不慧．次孫幼．唯檀氏與劉共處．劉年尚壯．失婦道．與一僧宣淫於家．姑見而責之．劉恚且懼．會姑病不侍藥．幸其死．置蠱以毒姑之二婢．未及絕．強斂而焚之．後數月．劉得疾．日日呼所殺婢名．曰．我頤極痛．勿搊我發．又曰．棰我已多．幸少寬我．其家問之．曰．阿姑與二婢守笞我．旬日而死．其子以祖致仕恩得官．亦不立．今家道蕭然．君贄從子介卿說．<br />
江陰民<br />
　　林敡明甫言紹興六年．寓居江陰．時淮上桑葉價翔踴．有村民居江之洲中．去泰州如皋縣絕近．育蠶數十箔．與妻子謀曰．吾比歲事蠶費至多．計所得不足取償．且坐耗日力．不若盡去之．載見葉貨之如皋．役不過三日．而享厚利．且無害．妻子以為然．乃以湯沃蠶．蠶盡死．瘞諸桑下．悉取葉桌舟以北．行半道．有鯉躍入．民取之．刳腹實以鹽．俄達岸．津吏登舟視稅物．發其葉．見有死者．民就視之．乃厥子也．驚且哭．吏以為殺人．拘繫之．鞫同舟者．皆莫知．問其所以來．民具道本末．縣遣吏至江陰物色之．至其家．門已閉．壞壁以入．寂無一人．試啟蠶瘞驗之．又其妻也．體已腐敗矣．益證為殺妻子而逃．無以自明．吏亦不敢斷．竟斃於獄．此事與三水小牘載王公直事相類．<br />
蛇報犬<br />
　　世傳犬能禁蛇．每見必周旋鳴躍．類巫覡禹步者．人誤逐之．則反為蛇所齧．林明甫家犬夜吠．燭火視之．見一蛇屈蟠．犬繞而吠．凡十數匝．蛇死．其體元無所傷．蓋有術以禁之也．林宏昭言溫州平陽縣道源山資福寺．有犬名花子．善制蛇．蛇無巨細．遇之必死．前後所殺以百數．一日．大蟒見於香積廚．見者奔避僧急呼花子．令噬之．未及有所施．蛇遽前迎．齧其頷．犬鳴號宛轉．須臾死於階下．蛇亦不見．豈非其鬼所為乎．物類報復蓋如此．<br />
蔣寧祖<br />
　　蔣寧祖者．待制瑎之子．年四十．官至朝請郎．當遷大夫．不肯就．父母強之．不得已自列．既受命即丐致仕．自是不御朝衣．常著木　朿布道服．請於(此下原闕一葉又五行)<br />
李氏乳母缺<br />
　　內文缺<br />
趙善文<br />
　　撫州金溪縣．有神廟甚靈顯．所請者施金帛．無虛日．積錢至二千緡．宗室善文過廟．心資其利．焚香禱曰．損有餘．補不足．人神一也．善文至貧．願神以二十萬見假．不然．將白於官．悉籍所有而焚廟．神雖怒．若我何．既禱即呼廟祝取錢．祝無辭以卻．但曰．神許則可．善文取杯珓擲之．連得吉卜．再拜謝．運鏹以出．如是十年．夢神來謂曰．曩日所貸．今可償矣．夢中窘甚．約以緡錢還之．神不可．曰．此特虛名耳．又欲倍其數．亦不可．善文計窮．以情告曰．一時失計為人．今實無可償．願神哀釋．神沉思良久．曰．必無錢見歸．但誦金剛經．每卷可折一千．他無以為也．既覺而懼．遂遽齋戒．取經諷讀．凡三日得二百過．默禱以謝之．後不復夢．陳寅伯明說．<br />
林縣尉<br />
　　紹興初．莆田人林迪功．為江西尉．秩滿用捕盜賞．改京官．未得調．時臨安多火．士大夫寓邸中者．每出必挾敕告之屬自隨．林性尤謹畏．納告袖中．時時視之．初未嘗失墜．然每歸輒不見．則懸賞三十千求之．不經日必有得而歸之者．如是數四．林亦不能測．獨宿室中．外間常聞人共語者．怪之．不敢問．一夕辯論喧甚．久之寂然．明旦門不啟．店媼集同邸者發壁以入．已僕於榻上．旁有翦刀股存．蓋用此以自刺也．林初獲賊時．兩人頗疑似．林欲就其賞．鍛鍊死之．是以獲此報．
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
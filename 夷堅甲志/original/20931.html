<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>夷堅甲志 - 　卷第十七</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>卷第十七</font></h4>
			土偶胎<br />
　　仙井監超覺寺．九子母堂．在山顛．一行者姓黃．主給香火．顧土偶中乳婢．乳垂於外．悅之．每至必摩拊咨惜．一旦．偶人目動．遂起行．攜手入屏後狎昵．自是日以為常．累月矣．積以臥病．猶自力登山不已．主僧陰伺之．至半山．即有婦人迎笑．明日尾其後．婦人復至．以拄杖擊之．鏗然仆地．於碎土中得一兒胎．如數月孕者．令行者取歸．暴為屑．和藥以食．遂愈．<br />
永康倡女<br />
　　永康軍有倡女．謁靈顯王廟．見門外馬卒．頎然而長．容狀偉碩．兩股文繡飛動．諦觀慕之．眷戀不能去．至暮．家人強挽以歸．如有所失．意忽忽不樂．過一夕．有客至求宿．其儀觀與所慕丈夫等．倡喜不勝情．自以為得客晚．其人遲明即去．黃昏復來．留連數宿．忽泣曰．我實非人．乃廟中　卒也．以爾悅我．故犯禁相就．屢不赴夜直．為主者所糾得罪．明日當杖脊流配．至時過爾家門．幸多買紙錢贈我．倡亦泣許之．如期．此卒荷鐵校．血流滿體．刺面曰．配某處．二健卒隨之．過辭倡家．倡設奠焚錢．哭而送之．他日詣廟．偶人仆地矣．<br />
人死為牛<br />
　　永康軍導江縣人王某者．以刻核疆鷙處官．紹興五年．為四川都轉運司．幹辦公事．被檄榷鹽於潼川路．躬詣井所．召民強與約．率令倍差認課．當得五千斤者．輒取萬斤．來歲所輸不滿額者．籍其貲．王心知其不能如約．規欲沒入之．使官自監煎．既覆命．計使以鹽額倍增．薦諸宣撫使．得利州路轉運判官．未幾死．眉州彭山人楊師錫．以合州守待次田間．夢王來謁．公服後穿出牛一尾．方驚怛．侍婢亦魘寤．言見王運使來．衣後有牛尾．相語未了．外報一犢生．遽取火視之．犢仰首淚下．事既著聞．有資中人馬某者．亦為都漕司乾官．每出郡邑督錢．惟以多為貴．不問額之虛實贏縮．必得為期．且以此自負．蜀人以其虐於刷錢．目曰馬刷．或以王君事警之．馬曰．正使見世生兩尾．亦何必問．已而疽發於背之左．瘡稍愈．復發於右．兩疽相對．宛如杖瘡．其深數寸．隔膜洞見肺腑．臭滿一室．同僚往問病．馬生但云當以某為戒．某悔無及也．死時與王相距才一年．<br />
倪輝方技<br />
　　成都人倪輝．妙於數術．靖康丁未之春．王室不靖．蜀去朝廷遠．音驛斷絕．識者以為憂．成都倅虞齊年祺竇審度卞同謁．輝詢之曰．國勢如此．先生當知之．輝曰．此正古人所謂三月無君之時．歷家以閏月為天縱．去年置閏在十一月．北方愈盛．火至此衰歇．京城苟不守．必以是月．使日官有先見之明．移閏在五月．以助火德．猶有可扶之理．今無及矣．然吾以數推之．國家曆數．至丙午才餘一算．今年五月一日．算當復生．其數無窮．然去今尚兩月．未知能及此日否．因請虞竇各布課．虞之占得申酉戌．竇之占得戌酉申．卦成．喜曰、無憂矣．二課初傳極艱棘．中傳而定．末傳極佳．宋祚當從是愈永．然課中赦書神動．不出百日．當有大霈．可驗也．二公且喜且懼．既而聞京師果以閏月陷．五月一日．上即位於南京．赦書至成都．與輝筮日相去蓋九十五日．紹興二年冬．虞之子並甫允文過輝．輝曰、與君相見無日矣．明年吾入惡限．名曰父子不相見．欲遣小兒往它郡禳之．顧已無及．吾必死．至立春日果死．<br />
解三娘<br />
　　興州後軍統領趙豐．紹興二十七年春．以帥檄按兵諸郡．次果州．館於南充驛．命吏置榻中堂．驛人前白曰．是堂有怪．夜必聞哭聲．常時賓客至此．多避不敢就．但舍於廳之西合．豐笑曰．吾豈畏鬼者耶．竟寢堂上．至夜間哭聲從外來．若有物直赴寢所．豐曰．汝豈有冤．欲言者乎．言之．吾為汝直．否則亟去．果去．頃之又來．群從者皆聞履聲趾趾然．明日以語太守王中孚弗．王以為妄也．是夕赴郡宴夜歸．方酒酣未得寐．倚胡床以憩．一女子散發在前立．曰、妾乃解通判女三娘者也．名蓮奴．本中原人．遭亂入蜀．失身於秦司茶馬季忞戶部．家實居此館．李有女嫁郡守馬大夫之子紹京．以妾為媵．不幸以姿貌見私於馬君．李氏告其父．杖妾至死．氣猶未絕．即命掘大窖．倒下妾屍瘞之．今三十年矣．幸將軍哀我．使得受生．豐曰．汝死許久．士大夫日日過此．何不早自直．曰、遺骸思葬．未嘗須臾忘．是間有神司守．不許數出．十年前妾夜哭出訴．地神告曰．後有趙將軍來此．是汝冤獲伸之時．日夜望將軍至．故敢以請．豐曰、果如是．吾當念之．女謝去．遣人隨視之．至堂．外牆下．沒不見．明日．召僧為誦佛書作薦事．遂行．晚至潼川之東關縣．止縣驛．女子復在前．已束髮為高髻．豐曰、吾既為汝作佛事．何為相逐．曰、將軍之賜．固已大矣．但白骨尚在堂外牆下．非將軍誰為出之．豐曰．吾為客．又已去彼．豈能為汝出力．胡不訴於郡守王郎中．曰、非不知也．戟門有神明．距容輒入．然妾之冤．非王郎中不能理．非將軍為地．何以達於王郎中乎．妾骨不出．則妾不得生．使妾骨獲出而得生．在將軍一言宛轉間耳．豐又許之．再具其事走介白王守．王乃訪昔時李戶部所使從卒．獨有譚詠一人在．委詠訪其骨．詠率十數兵來牆下發土求之．凡兩日．迷不得所在．詠致一巫母問之．巫自稱聖婆．口作鬼語．呼詠責曰．汝當時手埋我．豈真忘所在耶．今發土處即是．但尚淺耳．當時倒下我．蓋以木床．木今尚在．若得木．骨即隨之．頂骨最在下．千萬為我必取．我不得頂骨．不可生．詠驚怖伏狀．又明日．果得屍．郡為徙葬於高原．時紹京為渠州鄰水尉．未幾．就調普州推官．見解氏來．說當日事．紹京繼踵亦卒．關壽卿耆孫初赴教官．適館於此．嘗為作記．虞並甫為渠州守．紹京正作尉雲．<br />
夢藥方<br />
　　虞並甫．紹興二十八年．自渠州守被召至臨安．憩北郭外接待院．因道中冒暑得疾．泄痢連月．重九日．夢至一處．類神仙居．一人被服如仙官．延之坐．視壁間有韻語藥方一紙．讀之數過．其詞曰．暑毒在脾．濕氣連腳．不泄則痢．不痢則瘧．獨煉雄黃．烝面和藥．甘草作湯．服之安樂．別作治療．醫家大錯．夢回尚能記．即錄之．蓋治暑泄方也．如方服之．遂愈．<br />
孟蜀宮人<br />
　　陳甲、字元父．仙井仁壽人．為成都守李西美璆館客．舍於治事堂東偏之雙竹齋．紹興二十一年四月．西美浣花回得疾．旬日間甲已寢．聞堂上婦人語笑聲．即起映門窺觀．有女子十餘．皆韶艾好容色．而衣服結束．頗與世俗異．或坐或立．或步庭中．甲猶疑其為帥家人．以主人翁病輒出．但怪其多也．頃之．一人曰．中夜無以為樂．盍賦詩乎．即口占曰．晚雨廉纖梅子黃．晚雲捲雨月侵廊．樹陰把酒不成飲．識著無情更斷腸．一人應聲答之曰．舊時衣服盡雲霞．不到迎仙不是家．今日樓台渾不識．秪因古木記宣華．餘人方綴思．甲味其詩語不類人．方悟為鬼物．忽寂無所見．後以語蜀郡父老．皆雲王氏有國時．嘗造宣華殿於摩訶池上．名見於五代史．孟氏因之．今郡堂乃其故址．賦詩之鬼．蓋宮妾雲．西美病遂不起．舊蜀郡日晡不擊鼓．擊之則聞婦人哭聲數十為群者．相傳孟氏嘗用晡時殺宮人．以鼓聲為節．故鬼聞之輒哭．承宣使孫渥．以鈴轄攝帥事．為文祭之．命擊鼓如儀．哭亦止．後復罷雲．甲以紹興三十年登乙科．<br />
魚腹佛頭<br />
　　資州人何慈妻范氏．事佛甚謹．家嘗烹魚．已刳腹．見脂裹一物極堅韌．剖之乃二佛頭也．其家斲木為全體以承之．至今供養．慈以宣和甲辰登科．後為開州守．八事皆虞並甫說．范氏其表姊也．<br />
徐國華<br />
　　建安人徐國華．宣和中入太學．夢登高樓上．樓懸大金鍾．有金甲偉人立鍾旁．視徐擊鍾而言曰、二十七甲．再擊．雲、官不過員外．三擊．雲、係七科．徐悟而言曰．行必取科甲．官至外郎足矣．因記於牘中．但不能曉七科二十七甲之說．靖康丙午．胡騎攻城．庠序諸生．多病腳氣死．徐亦以是疾終．鄉人董縱矩．欲葬之東城墓園．而垣中列兆．已無餘地．乃與後死者皆瘞於垣外．董以標揭識其處．正居第二十七行之第七穴．歸唁其父．因出其手書．則夢中神告．無少差者．寧國人□德升說．<br />
清輝亭<br />
　　廣西昭州．最為癘毒之地．而山水頗清婉．郡圃有亭名天繪．建炎中．郡守李丕．以與金國年號同．欲更之．乞名於寓公徐師川．久而未得．有范滋者．為易曰清輝．已揭榜．徐謁李同坐亭上．少焉策杖於四隅．視積壤中有片石．班班如文字然．命取而滌之．乃丘濬所作記．其略云．予擇勝得此亭．名曰天繪．取其景物自然也．後某年月日．當有俗子易名清輝者．可為一笑．考范生初命名之日不少差．<br />
巴蕉精<br />
　　興化人陳忱．崇寧中．以上書得罪．送德安府學自訟齋．與郡士劉李二生同榻．李在內．陳居中．劉最處外．一夕劉覺．體畔甚熱．見一物．如茜被包裹臥其旁．大懼．明夜先二人未寢．徑趨床內．與李易位．李所睹亦然．皆不敢言．至夜爭據便處．陳曰．豈有所畏邪．我請嘗之．既寢．聞戶外歎息聲．若欲入而不敢者．他夕陳先就枕．劉奏廁方來．不得已復居外．見如前時．始以實告陳．陳奮然以身當之．復聞有聲．即大呼而出．其物踉蹡越窗外．至巴蕉叢而滅．明日盡伐去蕉．又穿地丈餘．無所得．自是怪遂絕．咸疑為巴蕉精雲．黃子亨彥質說．黃德安人也．<br />
姚仲四鬼<br />
　　姚仲．始為吳玠軍大將．嘗與敵人戰小衂．吳欲誅之．仲曰．以裨將四人引軍先退．故敗．吳召四將斬之而釋仲．後數歲．仲領兵宿山驛．見四無首人．皆長二尺許．揖於庭．曰、我輩敗事當死．然公不言則可全．今皆死．故來索命．仲曰．向者奔北．我自應以軍法行誅．既屈意相貸．而少師見責．我若不自明．則代汝曹死矣．四人曰．當時之退．但擇一人先遁者．足以塞責．何至是．仲無以對．四鬼漸喧勃欲上．忽有白鬚老人出於地．亦長二尺餘．詰之曰．汝等敗軍伏法．乃其分．安得復訴．叱去之．應聲而沒．老人亦不見．人以是知仲之必貴．又十年．以節度使都統興元軍．路彬質夫說．<br />
陳茂林夢<br />
　　福州長樂士人陳茂林．夢至大殿下．與數十人班謁．笏記雲．官職初臨．朝儀未熟．既寤．謂必登第為龍首．謁至尊也．遂更名夢兆．紹興十七年．為解頭．赴鹿鳴燕．與同薦送者謁大成殿．舊例以年齒最高者為首．陳不可．曰、吾為舉首．應率先多士．眾莫與之爭．既焚香．當再拜禮畢．陳誤下三拜．有聞其夢者．笑曰、此所謂官職初臨朝儀未熟也．陳亦惘然．疑為已應夢果不第．林之奇少穎說．<br />
張德昭<br />
　　建陽人張德昭．老於進士．以特恩補官．得傷寒疾．為黃衣人持符逮去．至幽府．抗聲廷下曰．追到建州張德昭．王者怒曰．命爾追某州孔昭德．今誤何也．付吏治其罪．命張還．張懇曰．業儒白首矣．僅得一官．今日獲至此．欲一知壽祿幾何．幸哀許之．主者曰．天機理不容泄．壽數難言也．又拜乞官祿所至．則沉思移時．如閱籍者．曰、位至作邑．張遂出．逢一婢於途．問所以來．曰、到此已數日．家中並無恙．乃前行．抵深谷邊．足跌而寤．問其家．始知此婢相繼死．才一日耳．張益愈．訪劉彥衝子翬於崇安山中．以事告．曰、老矣．詎復榮望．今下攝承簿尉．果若所言．得宰一邑．猶須十年間．□自喜也．是歲調補汀之清流尉．至官逾歲．會縣令罷去．暫攝其治．遂亡．距入冥時僅三年．劉口甫說．<br />
峽山鬆<br />
　　廣州清遠縣之東峽山寺．山川盤紆．林木茂盛．有古飛來殿．殿西南十步許．大鬆傍崖而生．婆娑偃蓋．大觀元年十月．南昌人皇城使錢師愈．罷廣府兵官北還．檥舟寺下．從者斧鬆根．取脂照夜．明年．殿直錢吉老．自廣如連州．過寺．夢一叟鬢須皤然．面有愁色．曰、吾居此三百年．不幸值公之宗人．不能戢從者．至斧吾膝以代燭．使我至今血流．公能為白方丈老師．出毫髮力補治．庶幾盲風發作．無動搖之患．得終天年．為賜大矣．吉老問其姓氏及所居．曰、吾非圓首方足．乃植物中含靈性者．飛來之西南．即所處也．幸無忘．吉老覺．疑其鬆也．以神異彰灼．須寺啟關．將入告．時曉鍾未鳴．復甘寢．至明．則舟人解繂已數里．悵然不能忘．過浛光．以語令建安彭銶．政和二年．銶解官如廣府．過寺即以吉老言訪之．果見巨松去根盈尺．皮膚傷剝．膏液流注不止．蓋七年矣．乃白主僧和土以補之．圍大竹護其外．曲江人胡愈作鬆夢記述其事．予嘗往來是寺．鬆至今猶存．
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
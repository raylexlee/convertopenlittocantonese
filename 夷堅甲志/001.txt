

    
	
		
			卷第二
			張夫人
　　張子能夫人鄭氏．美而豔．張為太常博士．鄭以疾殂．臨終與張訣曰．君必別娶．不復念我矣．張泣曰．何忍為此．鄭曰．人言那可憑．盍指天為誓．曰．吾苟負約．當化為閹．仍不得善終．鄭曰．我死當有變相可怖畏．宜置屍空室中．勿令一人守視．經日然後斂也．言之至再三．少焉氣絕．張不忍從．猶遣一老嫗設榻其旁至夜半．屍忽長歎．自揭面帛．蹶然而坐．俄起立．嫗懼以被蒙頭．覺其屍行步踸踔．密窺之．呀然一夜叉也．嫗既不可出．震栗喪謄．大聲叫號．家人穴壁觀之．盡呼直宿數卒．持杖環坐於戶外．夜叉行百匝乃止．復至寢所．舉被自覆而臥．久之．家人乃敢發戶入視．則依然故形矣．後三年．張為大司成．鄧洵仁右丞．欲嫁以女．張力辭．鄧公方有寵．取中旨令合婚．成禮之夕．賜真珠復帳．其直五十萬緡．然自是多鬱鬱不樂．嘗晝寢．見鄭氏自窗而下．罵曰．舊約如何．而忍負之．我幸有二女．縱無子．胡不買妾．必欲娶何也．禍將作矣．遽登榻以手拊其陰．張覺痛．疾呼家人至．無所睹．自是若閹然．卒蹈奇變．
宗立本小兒
　　宗立本．登州黃縣人．世世為行商．年長未有子．紹興戊寅盛夏．與妻販縑帛．抵濰州．將往昌樂．遇夜駕車於外．就宿一古廟．數僕擊柝持仗守衛．明旦．蓐食訖登涂．值小兒可六七歲．遮拜於前．語言獧利可喜．問其誰家人．自那處來．對曰．我昌邑縣公吏之子也．亡父姓名是王忠彥．與母氏俱化去．鞠養於他人．將帶到此．潛舍我而去．茲無所歸．必死於狼虎魑魅矣．立本拊之曰．肯從我乎．又再拜感泣．遂收而育之．命名曰神授．兒性質警敏．每覽讀文書．一過輒憶．又能把巨筆作一丈闊字．篆隸草不學而成．見名賢古帖墨跡．稍加摹臨．必曲盡其妙．立本蓋市井小民耳．遽棄舊業而攜此兒行游．使習路岐賤態．藉以自給．後二年之春．至濟南章丘．逢一胡僧．神貌　杰．指兒謂立本曰．爾在何處拾得來．立本瞠曰．吾妻實生之．奚乃輕妄發問．僧笑曰．是吾五台山五百小龍之一也．失之三歲矣．方尋訪見之爾．久留定掇大禍．吾已密施法禁．彼亦無所復肆其虐．於是索水噴噀．立化為小朱蛇．盤旋於地．僧執淨瓶呼神授名．蛇即躍入其中．僧頂笠不告而去．立本夫婦思念．久而不忘．淮東鈐轄王易之．親睹厥異．
齊宜哥救母
　　江陰齊三妻歐氏．產乳多艱．幾於死乃得免．一子宜哥．年六歲．警悟解事．不忍母困苦．咨於老人．問何術可脫此厄．老人云．唯道家九天生神章．釋教佛頂心陀羅尼為上．即求二經．從一史道者學．持誦三日．悉能暗憶．於是每以清旦．各誦十過．焚香仰天．輸寫誠懇．凡越兩歲．紹熙元年．歐有孕．更無疾惱．至十月將就蓐．宜哥焚誦之次．見神人十輩．立侍於旁．異光照室．少焉生(以下原空一葉凡十八行行十八字)臥游到處總傷神．今集中亦無．
陳苗二守
　　陳　、字中玉．鄭州人、文惠公諸孫也．政和中．為蔡州守．始視事．謁裴晉公廟．讀平淮西碑．乃段文昌所制者．怪而問邦人．曰．自韓文公碑刻石．後為李愬卒所訴．以為不述愬功．而專美晉公．憲宗詔文昌別撰．事已久矣．　忿然不平．即日磨去舊碑．別諉能書者．寫韓文刻之．苗仲先者．字子野．通州人．為徐州守．徐舊有東坡黃樓碑．方崇寧黨禁時當毀．徐人惜之．置諸泗淺水中．政和末．禁稍弛．乃鉤出．復立之舊處．打碑者紛然．敲杵之聲不絕．樓與郡治相連．仲先惡其煩聒．令拽之深淵．遂不可復出．二事相反如此．朱新仲說．
鱉報
　　承節郎懷景元．錢塘人．宣和初．於秀州多寶寺．為蔡攸置局應奉．性嗜鱉．一卒善庖．將烹時．先以刀斷頸瀝血．雲味全而美．後患瘰癧．首大不可舉．行必引首．既久蔓延不已．膚肉腐爛．首墜而死．宛若受刃之狀．景元自是不敢食鱉．
玉津三道士
　　大觀中．宿州士人錢君．兄弟游上庠．方春月待試．因休暇出遊玉津園．遇道士三輩來揖談．眉宇修聳．語論清婉可聽．頃之辭去．曰．某有少名醞．欲飲二公．日雲莫矣．明日正午．復會於茲．尚可款．稍緩恐相失．錢許諾．獨小道士笑曰．公若愆期．可掘地覓我．皆以為戲．大笑而別．翌日．錢以他故滯留．至晚方抵所會處．則肴核狼藉．不復見人．悵然久之．弟曰．得非仙乎．試假畚鍤鑿地．才尺許．得石函．啟之．乃三道士象．冠巾儼然．如昨所見者．外有方書言鍛水銀為白金事．弟曰．兄取其書．弟願得道象．歸奉香火．兄欣然許之．既試．弟中選．兄復歸宿．驗其方．無一不酬．不數年．買田數萬畝．為富人居．一日坐廡下．外報三道士來謁．既見．一人起致詞曰．昔年玉津之會．君憶之否．君得吾仙方．不以賑恤貧乏．而貪冒無厭．祿過其分．天命折君算．今日即自改．尚延三歲．如其不然．旦暮死矣．吾以泄天機謫為人．當來主之矣．既去．錢君始大悔．即焚方毀灶．闔質戶不復啟．明日．小道士復至．未及坐．聞侍妾免乳．亟入視之．生一男．出陪客無所見．問諸僕隸皆莫知．錢不三年而殂．
陸氏負約
　　衢州人鄭某．幼曠達能文．娶會稽陸氏女．亦姿媚明爽．伉儷綢繆．鄭嘗於枕席間語陸氏曰．吾二人相歡至矣．如我不幸死．汝無復嫁．汝死我亦如之．對曰．要當百年偕老．何不祥如是．凡十年．生二男女．而鄭生疾病．對父母復申言之．陸氏但俯首悲泣．鄭竟死．未數月而媒妁來．陸氏與相周旋．舅姑責之．不聽．才釋服．盡攜其資．適蘇州曾工曹．成婚才七日．曾生奉漕檄．考試它郡．行信宿．陸氏晚步廳屏間．有急足拜於庭．稱鄭官人有書．命婢取之．外題示陸氏三字．筆札宛然前夫手澤也．急足已不見．啟緘讀之．其辭雲．十年結髮夫妻．一生祭祀之主．朝連暮以同歡．俸有餘而共聚．忽大幻以長往．慕何人而輟許．遺棄我之田疇．移資財而別戶．不恤我之有子．不念我之有父．義不足以為人之婦．慈不足以為人之母．吾已訴諸上蒼．行理對乎幽府．陸氏歎恨．不意三日而亡．其書為鄭從弟甸所得．嘗出示胡翛然．
張彥澤遁甲
　　紹興四年．李參政少愚回為江西帥．遣總管楊惟忠討賊．以四月壬申日寅時．出師鄱陽．胡翛然送之渡江．回謁道友陳生．有道士張彥澤者．洛陽人．頃事徐神翁．多居西山好道之家．偶來會語．問何人選日時．翛然曰．穆茂才也．彥澤曰．何其繆邪．幸而非寅時則可．若然．賊雖自擒．主將將不利．以正午卜之．苟無大雨則善．時天色清霽．已有微暑．三人食已．散步僧舍．俄陰雲四合．雨下如注．溝壑皆盈．彥澤拊掌曰．必寅時也．楊公其危哉．時賊眾萬二千．官軍才三之二．先鋒將傅選悉五軍旗幟．行以壯軍聲．賊諜知之．曰．先鋒尚如此．若全師而來．何可當也．遂遣使迎降．次日．楊公所乘青驄馬忽斃．楊亦得疾．即反豫章．翌日而卒．
謝與權醫
　　楊惟忠．病時面發赤如火．群醫不能療．子婿陳槱憂之．以問胡翛然．有蘄人謝與權．世為儒醫．翛然引之視疾．既入．不診　．曰證候已可見．楊公夫人滕氏．令與眾議藥餌．朱張二醫曰．已下正陽丹．白澤圓．加鐘乳附子矣．謝曰．此伏暑證也．宜用大黃黃檗等物．因疏一方．議不合．時楊公年六十餘．新納妾嬖甚．夫人意其以是得疾．不用謝言．謝退謂翛然曰．公往聽諸人所議．才及門．眾極口詆謝曰．此乃千金中一治暑方．用藥七品．渠只記其五．乃欲療貴人疾邪．翛然以告謝．謝曰．五藥本以治暑．慮其太過．故加二物制之．今楊公病深矣．當專聽五物之為．不容複製．若果服前兩藥．明日午當躁渴．未時必死．吾來助諸公哭弔也．翛然語陳槱．槱不敢泄．明日楊卒．皆如謝言．四事皆胡翛然說．
趙表之子報
　　趙令衿、字表之．宣和五年．赴南康司錄．過蘄州．游五祖山．冒風雨獨履絕頂．至白蓮池亭．憩磐石上．若夢寐間．見一老僧倚杖而言．曰．公此去廬阜無苦．但至晉州．當有哭子之戚．以昔守晉州．因事係民母．遂失所生子．今報也．言訖不見．表之審非夢所．又思慮未嘗及．而晉在河東．意他時當官於彼．歸為家人說．嗟異之．自祖山至黃梅縣．翌日、以雨不行．幼子善郎．忽感疾．縣令吳宇至．偶言邑之因革．曰．唐時嘗為南晉州．鮮有知者．表之驚歎．知僧言有證．疑其子必不久．乃許祝發為浮屠．越四日．竟死於白湖驛．去邑才三十餘里．表之親記其事．
神告方
　　建昌人黃襲雲．有鄉人為賈．泊舟潯陽．月下彷彿見二人對語．曰．昨夕金山修供甚盛．吾往赴之．飲食皆血腥．不可近．吾怒庖者不謹．漬其手鼎中．今已潰爛矣．其一曰．彼固有罪．責之亦太過．曰．吾比悔之．顧無所及．其一曰．何難之有．吾有藥可治．但搗生大黃．調以美醋．傅瘡上．非唯愈痛．亦且滅瘢．茲方甚良．第無由使聞之耳．賈人適欲之金山．聞其語．意冥冥之中．假手以告．後詣寺詢之．乃是夜設水陸．庖人揮刀誤傷指．血落食中．恍惚之際．手若為人所掣入鑊內．痛楚徹骨．號呼欲死．賈人依神言療之．兩日而愈．
詩謎
　　元祐間．士大夫好事者．取達官姓名為詩謎．如雪天晴色見虹霓．千里江山遇帝畿．天子手中朝白玉．秀才不肯著麻衣．謂韓公絳．馮公京．王公圭．曾公佈也．又取古人名而傅以今事．如人人皆戴子瞻帽．君實新來轉一官．門狀送還王介甫．潞公身上不曾寒．謂仲長統、司馬遷、謝安石、溫彥博也．
武承規
　　武承規．字子正．長安人．政和七年．監台州寧海縣縣渚鎮酒稅．好延道流．日食於門者常數輩．家君時為主簿．戒之曰．吾、官卑俸薄．而冗食若此．何以給邪．曰．吾無美酒大肉與之．但隨緣而已．遇有酒則醉．有海魚則一飽．他無所費．其無能者旬日自去．安知吾不遇至人哉．他日復勸之不聽．一日氣貌洋洋．若有得色．曰．公笑有接道人．近有授我內交法者．每日子午時．運虎龍氣相摩．移時美暢．不減房室之樂．而無所損．雖未可度世．亦安樂奇術也．家君曰．公妻甚少．又未有子．奈何．曰．亦得一術仿此者授之．渠亦自得其樂．舍弟多男．兄弟之子猶子也．夫人有後足矣．家君欲聞其略．曰．公方效官．又有父母妻子．與承規異．六十歲以後．儻再相遇．是時方可．旬日復來．曰．承規欲往閩中訪先生．旦夕遣妻孥歸侍下．才有可配．即嫁之．其父掞時為越州將領．家君曰．既托身於公．何忍如此．已絕欲事．異室而居可也．何必遣．曰．畢竟為累．無此人則吾身輕．要行則行矣．曰．胡不一歸與親別．曰．骨肉之情．見面必留．卒未可脫．及再見．曰．妻已行矣．承規替期已及．官課皆不虧．而代者未至．願為白州郡．遣牙校交界．如其言．郡吏方至．其室虛矣．
崔祖武
　　崔祖武．河東威勝軍人．政和癸巳．與家君同處太學通類齋．自言少好色．無日不狎游．年二十六歲．成瘵疾．將死．有牛道人來．曰．苟能絕欲．吾救汝．父母曰．是兒將死．儻能生之．有何不可．遂授以藥．及教以練氣術．令與妻異處．其病良已．三年方同房．而欲心不復萌．在學時年三十五六．肌乾豐碩．儀狀秀偉．亦與人和．率之游狹邪．不固拒．但不作色想耳．飲食不肯醉飽．曰．大醉大飽．最為傷氣．須六十日修持．始復初．後歸鄉里．不知其所終．


<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>池北偶談 - 第一卷　談故一</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第一卷</br>　　談故一</font></h4>
			　　◎鑾儀衛<br />
　　本朝鑾儀衛鑾儀使，秩二品。朝制，武臣不乘肩輿，康熙六年鑾儀使王鵬沖上疏陳請，奉旨：「王鵬沖著與尚書等。」遂張蓋肩輿，視六卿矣。鵬沖，精鑒別書畫古器，直隸長垣人，前塚宰永光子也。<br />
<br />
　　◎特賜進士及第<br />
　　戊戌春，世祖親覆試江南丁酉貢士，以古文詩賦拔武進吳珂鳴第一。是年禮闈榜後，上諭特賜珂鳴進士，與中式舉人張貞生等一體殿試，尋改庶吉士。同時崑山葉方藹試瀛臺，賦甚工，上深喜之；逾年己亥秋復行會試，葉中式，賜一甲第三人及第。<br />
<br />
　　◎部曹入詞林<br />
　　郎中與司業較俸，升內院侍讀，自張允欽始。內院詞臣與臺省一體，年例外轉監司，自宋之繩始。尋皆罷不行。吏部自十八年停內升，與五部一例，選郎金拱敬以加銜僅得太僕寺丞，康熙九年始復，故云。<br />
　　<br />
　　◎二程後<br />
　　康熙八年，車駕幸太學，後允御史傅世舟請，求二程子後於河南。撫臣以明道二十一代孫宗昌、伊川□□□代孫延祀名上，俱為五經博士，如朱坤例。坤，歙文公裔也。十二年，衍聖公孔毓圻疏請以子張子裔孫顓孫好賢為博士，某年湖南巡撫請以濂溪裔孫周冕為博士，部議皆格不行。<br />
<br />
　　◎上考<br />
　　癸卯、甲辰之間，更定內外官考滿之例，營競紛然，未數年輒罷。《因話錄》載：裴充為太常寺太祝，語卿長曰：「本設考課，為獎勤勞，若一以官高下為優劣，則卿合上上考，少卿合上中考，丞合上下考，主簿合中考，協律合下考，某等合吃杖。」語雖諧謔，實切情事。古今一轍，可歎也。<br />
<br />
　　◎配享<br />
　　宋初定帝王廟配享功臣，多不愜人意者。如魏武以荀攸、程昱配，文帝以賈詡、王朗配；唐玄宗配享不及曲江、廣平，肅宗配享不及汾陽、鄴侯，皆不可解。<br />
<br />
　　◎經筵日講<br />
　　康熙庚戌七月，上召翰林學士熊賜履至瀛臺進講「道千乘之國」一章，繼講「務民之義」一章，上大喜，隨命取經筵日講儀注以進。是歲十月，有旨諭禮部：「帝王圖治，必稽古典學，以資啟沃之益。經筵日講，允屬大典，宜即舉行。爾部詳察典例，擇吉具儀來奏。」<br />
<br />
　　◎復內閣<br />
　　康熙九年十月，內院復為內閣，復翰林院官屬，一遵順治十五年之舊。以圖海、巴泰為中和殿大學士兼吏部尚書，索額圖、李霨為保和殿大學士兼戶部尚書，魏裔介、杜立德為保和殿大學士兼禮部尚書，對哈納為文華殿大學士管刑部尚書事，折爾肯、哈占為中和殿學士，塞赫達都為保和殿學士，馬朗古、張鳳儀為文華殿學士，靳輔為武英殿學士，田種玉為文淵閣學士，陳敳永為東閣學士，折庫納、熊賜履為翰林院掌院學士，俱兼禮部侍郎。<br />
<br />
　　◎傅而都嘉利亞國<br />
　　康熙己酉，大西洋傅而都嘉利亞國貢使瑪訥撒爾達聶入貢，有旨：「該國從來未通中國，凡賜賚皆加一等。」其人物貢物與荷蘭略同。<br />
<br />
　　◎起居注<br />
　　康熙十年二月，講筵初開，工部尚書王熙、翰林學士兼禮部侍郎熊賜履進講《大學》「康誥曰克明德」章，及《尚書》「人心惟危、道心惟微」二句。三月，禮科給事中吳國龍疏請復設起居注，得旨報可。<br />
　　◎藥樹監搜<br />
　　《文昌雜錄》載元相詩：「松門待制應全遠，藥樹監搜可得知。」云唐時殿門外有藥樹，監察御史監搜之位在焉。唐制，百官入宮殿門必搜，御史掌之。太和中乃下詔，宰臣奏事，停其監搜云云。康熙初，御史李秀奏請百官佩刀，雖上殿奏事亦爾。後李御史棠疏罷之。<br />
<br />
　　◎俄羅斯<br />
　　俄羅斯國以順治十七年遣使入貢，不知正朔，自稱一千一百六十三年。<br />
　　（讀王弇州所記有明盛事及徐應秋《談薈》所載，因憶本朝盛事數則，記錄於左。）<br />
<br />
　　◎兄弟九列<br />
　　真定梁公清寬、清遠、清標，兄弟相繼為吏部侍郎。清標歷戶、禮、兵、刑四部尚書，大拜。清寬、清標皆給事中維本子，清遠山東僉事維樞子，皆前吏部尚書夢龍曾孫。<br />
<br />
　　◎父子尚書<br />
　　宛平王公崇簡，以太子太保禮部尚書致仕，子熙以禮部侍郎加尚書，遷左都御史、兵工二部尚書，大拜。公時六十餘，尚無恙。<br />
<br />
　　◎父子同時顯貴<br />
　　掖縣張尚書忻，以大司寇家居，子文安公端拜相，年三十六。滄州戴尚書明說為戶書，子編修王綸以順治乙未及第第二人；王縉戊戌進士，官御史。<br />
<br />
　　◎父子宰相<br />
　　高陽李公霨，前明文敏公國<img src=http://open-lit.com/mpf/d/DTLA.BMP align=absmiddle border=0>子；大名成公克鞏，前明文穆公基命子，皆父子宰相。<br />
<br />
　　◎父子尚書<br />
　　靈壽傅大司空維鱗，前明太宰永淳子，父子皆尚書。<br />
<br />
　　◎戊子北榜三及第<br />
　　順治戊子，順天鄉試第四名張永祺，壬辰榜眼及第；第五名戴王綸，乙未榜眼及第；第八名熊伯龍，己丑榜眼及第。<br />
<br />
　　◎甲午浙榜三狀元<br />
　　順治甲午，浙江熊鍾陵讀學（伯龍。）主試一榜，狀元及第者三人：乙未史大成，鄞人；甲辰嚴我斯，歸安人；庚戌蔡啟僔，德清人。<br />
<br />
　　◎德清蔡氏二狀元<br />
　　康熙庚戌狀元蔡啟僔，壬戌狀元蔡升元，俱德清人。升元，即啟僔從姪。<br />
<br />
　　◎戊戌三及第<br />
　　順治戊戌鼎甲三人：常熟孫承恩，鹽城孫一致，全椒吳國對，皆江南人，皆中甲午順天榜。<br />
<br />
　　◎蘇州會元狀元<br />
　　順治以來，蘇州會元六人：乙未秦鉽，長洲人；丁未黃礽緒，崇明人；癸丑韓菼，丙辰彭定求，乙丑陸肯堂，丁丑汪士鋐，俱長洲人。狀元七人；戊戌孫承恩，常熟人；己亥徐元文，崑山人；丁未繆彤，吳縣人；癸丑即菼；丙辰即定求；己未歸允肅，常熟人；乙丑即肯堂。兼會狀者三人。<br />
<br />
　　◎崑山徐氏三及第<br />
　　崑山徐氏兄弟三人：長乾學，康熙庚戌探花及第，刑部尚書；次秉義，癸丑探花及第，右庶子；次元文，順治己亥狀元及第，以戶部尚書大拜。同胞三及第，前明三百年所未有也，惟宋李宗諤子昭遘，昭遘子果卿，果卿子士廉，三世探花及第。<br />
<br />
　　◎同邑一榜及第<br />
　　順治己亥，狀元徐元文（榜姓陸。），探花葉方藹，皆崑山人。丁未，狀元蔡啟傅，榜眼孫在豐，皆德清人。明崇禎癸未，榜眼宋之繩，探花陳名夏，皆溧陽人。<br />
<br />
　　◎僚婿狀元<br />
　　武進楊修撰廷鑒，呂閣學官僚婿也，一明崇禎癸未狀元及第，一順治丁亥狀元及第（廷鑒二子：大鵾，己亥庶吉士、按察使；大鶴，己未諭德。）。<br />
<br />
　　◎一邑甲科之盛<br />
　　本朝一邑科第之盛者：無錫，壬辰狀元鄒忠倚；乙未探花秦鉽（長洲籍。），秦又會元也；己亥榜眼華亦祥；（榜姓鮑。）甲辰探花周弘。（榜姓秦。）崑山，三徐兄弟及第外，又有己亥探花葉方藹。德清，庚戌二及第外，又有丙辰榜眼胡會恩；壬戌狀元蔡升元。常熟，戊戌狀元孫承恩，丙辰探花翁叔元，己未狀元歸允肅。<br />
<br />
　　◎全椒吳氏兄弟<br />
　　全椒吳氏兄弟同胞五人，其四皆進士：長國鼎，前癸未進士，官中書舍人；三國縉，順治己丑進士；四國對，順治戊戌進士，榜眼及第，官翰林侍讀；五國龍，亦前癸未進士，官禮科都給事中；國對、國龍、孿生也。國龍子晟，康熙丙辰進士；昺，辛未進士，榜眼及第。<br />
<br />
　　◎父子學士<br />
　　桐城張禮書英，兼翰林院學士掌院事，子廷瓚，同時官翰林侍讀學士，又同為日講官。<br />
<br />
　　◎兄弟學士<br />
　　華亭王左都鴻緒，先為內閣學士。二兄頊齡、九齡，皆翰林侍講學士。<br />
<br />
　　◎特恩賜會試<br />
　　順治乙酉鄉試，山東法若真，以《五經》疏聞於朝，特旨授中書舍人，仍與會試，丙戌遂入翰林。其弟若貞，同科進士，給事中。<br />
<br />
　　◎長洲彭氏二及第<br />
　　長洲彭氏定求，丙辰狀元，寧求，壬戌探花，同曾祖兄弟。<br />
<br />
　　◎難蔭異典<br />
　　順治中，御史張暄以忤溧陽相死，世祖皇帝親政後，特以其子諸生基遠為太常少卿，累升兵部侍郎，外遷蘇松兵備副使。康熙中，直督尚書朱昌祚、直撫尚書王登聯中法死，上親政後，其子頌冤，以朱之子紱為兵部督捕理事官，王之子盛唐為大理寺少卿。<br />
<br />
　　◎兩五經入翰林<br />
　　康熙丁卯順天鄉試，海寧查嗣韓、候官林文英皆以《五經》疏聞，特賜舉人，明年戊辰俱中式，嗣韓榜眼及第，文英庶吉士。<br />
<br />
　　◎土魯番表文<br />
　　土魯番自順治十三年入貢，至康熙十二年，國王瑪墨忒塞伊忒韓復遣其臣兀魯和墱等獻馬，其表略云：「土魯番國王某，上言於乃聖乃仁天下治平皇帝陛下：恭惟皇上一統攸同，何異於古之占什特；惠澤群生，相同乎昔之達刺汗；法紀軍威，比隆於楷黑塞勞；聰明格物，媲美乎伊思謙達爾。皇上睿知天錫，如日升之無不照；皇上撥亂為治，如月恒之無不臨。旌旗閃爍，超越乎墨烏戚爾；皇恩浩蕩，實出於度量寬仁。國祚無疆，而萬國咸寧；洪福靡際，而皇圖應運。」後稱一千八十三年二月二十八日。予昔在禮部，見荷蘭、暹羅、琉球諸國表文，用金花箋，文義皆如中國，或謂是閩、粵人代作也。<br />
<br />
　　◎北嶽祀典<br />
　　五嶽皆祭於山，獨恒岳祭上曲陽，自漢宣帝神爵元年始。而恒山實在渾源州，相傳舜望於山川，北至大茂山，大雪不能前，有石飛墮，遂祀焉，即今曲陽廟。廟石長不滿丈，闊僅四尺餘，濮陽蘇穀原（祐。）侍郎疑石晉後燕雲陷遼，宋遂遙祀於此。然《史》《漢》《唐書》之文明甚，不始宋也，沈存中《筆談》云：「北嶽謂之大茂山，牛屬契丹，以大茂脊為界。岳祠舊在山下，石晉之後稍遷近內，今祠乃在曲陽。」云云。蘇說本此也。明弘治中，馬端肅公曾請改祠於山，事下禮部，竟格於倪文毅公。按《南園漫錄》云：「倪公父謙，常奉命祀曲陽，禱於神，神指旁侍一人與之，遂生公，因名岳。以是固執不肯改祀」云。順治十七年，上允刑科給事中黏本盛之請，罷曲陽廟祀，祀渾源，千年因循之訛，至是始釐正焉。<br />
<br />
　　◎卻鸚鵡<br />
　　康熙二年，西邊大帥某得黃鸚鵡，以黃金作籠。表上，上卻其獻，嚴飭之。<br />
<br />
　　◎祭酒題名<br />
　　國初設祭酒，滿洲一員，蒙古一員，漢人一員。順治十七年，裁去蒙古祭酒。其滿洲祭酒題名：姑兒馬吽牛（起順治元年，迄康熙四年七月，凡二十二年。）。阿都里（起四年，迄七年六月，卒於位。）。賈祿（起七年，迄十二年四月，左遷吏部員外郎。）。宜昌阿（起十二年，迄十七年二月，升詹事府詹事。）。阿禮瑚（起十七年，迄二十二年，升盛京刑部侍郎。）。漢祭酒題名：李若琳（天啟壬戌進士，順天大興人。）。薛所蘊（崇禎戊辰進士，河南孟縣人。）。胡統虞（崇禎癸未進士，湖廣武陵人）。高珩（癸未進士，山東淄川人。）。李呈樣（癸未進士，山東霑化人。）。王崇簡（癸未進士，順天宛平人，諡丈貞。）。李奭棠（順治丙戌會元及第，順天大興人。）。單若魯（丙戌進士，山東高密人。）。沙澄（丙戌進士，山東蓬萊人。）。馮溥（丁亥進士，山東臨朐人，拜相，諡文毅。）。吳偉業（崇禎辛未進士，會元及第，江南太倉人。）。張士甄（己丑進士，順天通州人。）。金鋐（壬辰進士，順天大興人。）。章雲鷺（丁女進士，順天宛平人。）。熊伯龍（己丑進士及第，湖廣漢陽人。）。李中白（丁亥進士，山西長（于）〔子〕人。）。李儀古（己丑進士，直隸任丘人。）。綦汝楫（乙未進士，山東高密人。）。陳敳永（乙未進士，浙江海寧人，諡文安。）。單若魯（補任。）。熊伯龍（補任。）。王守才（旗人，時更易官制，漢軍漢人通用，後停。）。宋德宜（乙未進士，江南長洲人，拜相，諡文恪。）。李仙根（辛丑進士及第，四川遂寧人。）。楊正中（戊戌進士，順天通州人。）。徐元文（己亥狀元及第，江南崑山人，拜相。）。沈荃（壬辰進士及第，江南華亭人。）。馮源濟（乙未進士，順天涿州人。）。王士禛（乙未戊戌進士，山東新城人。）。李元振（辛丑甲辰進士及第，河南柘城人。）。翁叔元（丙辰進士及第，江南常熟人。）。曹禾（甲辰進士，江南江陰人。）。汪霦（丙辰進士，浙江錢塘人。）。吳苑（壬戌進士，江南歙縣人。）。張榕端（丙辰進士，河南磁州人。）。孫岳頒（壬戌進士，江南吳縣人。）。<br />
<br />
　　◎司業題名<br />
　　國初設司業，滿洲二員，蒙古一員，漢人一員。順治十七年，裁去蒙古司業。其滿洲司業題名：東四旗司業，李虎沙、傅達禮、白清額（後任陝西巡撫，副都御史。）。尹布葛思泰（後累升總督川陝，兵部侍郎。）。拜山。西四旗司業，蟒吉兔、鄢代、曹爾和、花善滿都、虎達鼐。漢人司業題名：薛所蘊、羅憲汶（崇禎癸未進士，江西南昌人。）。劉肇國（癸未進士，湖廣潛江人。）。呂纘祖（順治丙戌進士及第，直隸滄州人。）。李奭棠、單若魯、王熙（順治丁亥進士，順天宛平人，文貞公子，拜掃。）。曹本榮（己丑進士，湖廣黃岡人。）。姜元衡（己丑進士，山東即墨人。）。張永祺（壬辰進士及第，順天大興人。）。楊永寧（壬辰進士，山西聞喜人。）。陳敳永、田種玉（乙未進士，順天宛平人。）。馬晉允（戊戌進士，浙江餘姚人。）。張貞生（戊戌會元，江西廬陵人。）。熊賜履（戊戌進士，湖廣孝感人，拜相。）。熊賜璵（戊戌進士，湖廣孝感人。）。宋德宜、李仙根、胡簡敬（乙未進士，江南沭陽人。）。田麟（壬辰戊戌進士，遼東自在人。）。楊正中、吳國對（戊戌進士及第，江南全椒人。）。杜臻（戊戌進士，浙江秀水人。）。吳本植（戊戌進士，直隸安平人。）。陳廷敬（戊戌進士，山西澤州人。）。王颺昌（戊戌進士，山東高密人。）。譚篆（戊戌進士，湖廣景陵人。）。李天馥（戊戌進士，江南合肥人，拜相。）。吳本植（補任。）。王封濚（戊戌進士，湖廣黃岡人。）。蘇宣化（己亥進士，順天大興人。）。周之麟（己亥進士，浙江蕭山人。）。葉方藹（己亥進士及第，江南崑山人，諡文敏。）。蔣弘道（己亥進士，順天大興人。）。朱之佐（己亥進士，順天大興人。）。張玉書（辛丑進士，江南丹徒人，拜相。）。王維珍（庚戌進士，旗人。）。田喜<img src=http://open-lit.com/mpf/m/MZTGB.BMP align=absmiddle border=0>（辛丑進士，山西馬邑人。）。劉芳喆（辛丑進士，順天宛平人。）。彭孫遹（己亥進士，浙江海鹽人。）。徐倬（癸丑進士，浙江德清人。）。彭定求（丙辰狀元及第，江南長洲人。）。董誾（癸丑進士，江南吳江人。）。徐倬（補任。）。秦宗游（己未進士，浙江山陰人。）。吳涵（壬戌進士及第，浙江石門人。）。彭會淇（丙辰進士，江南溧陽人。）。張豫章（戊辰進士及第，江南華亭人。）。<br />
　　按國初官制，祭酒升內院學士後，品級考既定，遂升讀、講學士，多或一年，少或數月，即遷去。至康熙十二年，重定品級考，改讀、講學士為五品；祭酒仍舊四品，與讀、講學士較俸升遷。故崑山徐公任祭酒者餘三年，升內閣學士兼禮部侍郎以去。華亭沈公繼之，時復設詹事府，遂升少詹事兼侍講學士。康熙初，詹事府兩坊衙門既裁，史官必歷司業，然後得升侍讀（時侍講亦裁去。）。故編修、檢討無不為司業者，率不數月即遷去。康熙十四年，復設坊局，於是修撰、編、檢多升中贊，而司業與之較俸，升讀、講、諭、洗，亦非三年餘不得遷矣。祭酒、司業自國初未有題名，予任祭酒，與宛平劉公議補其闕，因志梗概云。<br />
<br />
　　◎補鄉試<br />
　　自庚申已後，諸僭逆以次削平，各省次第補行鄉試。故福建有庚申科，主考戶部郎中劉元勛、大理寺評事白夢鼐；廣西、貴州皆壬戌科，廣西主考翰林院編修喬萊、刑部員外郎楊佐國，貴州主考翰林院編修沈旭初、戶部主事陸鍾呂；雲南、四川皆癸亥科，雲南主考翰林院編修米漢雯、戶部主事高琯，四川主考翰林院編修方象瑛、吏部文選員外郎王材任。<br />
<br />
　　◎坐次<br />
　　詹事府少詹事，舊與掌詹同三品，在京得乘四人肩輿。後重定品級考，改為四品，在朝班列左右通政、大理少卿下。至大朝，則三宮詹與大學士、內閣掌院學士、都御史列坐殿上，兩坊掌坊庶子、侍讀、侍講、諭德、洗馬諸官，皆五品翰林，而坐太常、太僕、少卿、順天府丞、鴻臚正卿四品之上，是又不論品級崇卑也。壬戌癸亥間，崔夏章（蔚林。）、蔣裕庵（弘道。）、為少詹，皆四人肩輿，則以講官加正詹故耳。<br />
　　祭酒四品，與讀、講學士較俸升遷，朝班則坐諸學士下兩坊庶子上。康熙二十一年正月賜宴乾清宮，座次在東面西，與朝班同。二十年七月賜宴瀛臺，在南面北，則序坐於太常卿、僉都御史下太僕卿、光祿卿上。<br />
<br />
　　◎翰林結銜<br />
　　今翰林官結銜，獨列散官於本官之下。如詹事、祭酒等官，則散官在上，與部院諸司無異。按週宗伯《識小編》云：「唐翰林學士，皆以他官兼，故學士結銜在本官下。五代後唐置端明殿學士，以趙鳳、馮道為之。後鳳遷禮部侍郎，因求宰相任圜，升學士於本官之上，蓋示貴重耳。宋因之，惟宰相則否。本朝翰林，列散官於本官之下，與諸司異，亦祖此意。若宮坊以上兼翰林官者，皆列兼官於本官之下，散官亦列於上，不復與翰林同矣。」翰林故事相沿，多不知所出，惟此考據為詳。又按《五代會要》云：「初置端明殿學士名目，如三館之例，職在官下，及趙鳳轉侍郎，令人諷任圜，移職在官上，至今為例。」<br />
<br />
　　◎中堂<br />
　　明洪武十五年，設內閣大學士，上命皆於翰林院上任。十八年，又命殿閣大學士、左右春坊大學士俱為翰林院官，故院中設閣老公座於上，而掌院學士反居其旁。諸學士稱閣老曰中堂以此。按《湘山野錄》，錢希白見王冀公欽若，戲曰：「中堂遂有如此宰相乎。」又《聞見錄》，富鄭公與康節食筍，公曰：「未如中堂骨董之美」云云。元王惲秋澗有《中堂事記》，記元初中書省事，皆前此矣。<br />
<br />
　　◎起居注<br />
　　明初甲辰年，設起居注，秩正四品，以宋濂、魏觀為之。吳元年，改正五品，後革。十四年復設，改正七品，以單仲立為之。久之復革。萬曆初，張位始請復設，江陵相定議以修撰、編、檢、史官充日講者，日輪一員記注起居，兼錄聖諭詔冊等。今日之制，即本江陵遺意也。蓋明初起居注別為專官，而萬曆後乃歸之史官爾。然今制，自掌院掌詹以下皆得充起居注官，不專史官，此其異也。按《唐六典》，起居郎二人，從六品，上掌錄天子之動作法度，以修記事之史，屬門下省；起居舍人二人，亦從六品，上掌錄天子之制誥德音，以修紀言之史，屬中書省。此即古左右史之分職，至明而合為一官，今仍之耳。<br />
<br />
　　◎郊勞<br />
　　安親王平湖南，康親王平閩、粵，章泰貝子平滇、黔、凱歸，上皆郊勞於蘆溝橋西二十里，諸王、都統、滿漢大學士、尚書、侍郎、阿思哈尼哈番以上大臣皆從。既至，詰朝，皇帝對天行三跪九叩頭禮，諸王大臣及出征王、將軍等隨行禮。畢，上御黃幄，諸王大臣侍班，鴻臚寺引出征王、將軍等朝見，行三跪九叩頭禮。禮畢，賜茶回宮。<br />
<br />
　　◎禁師生<br />
　　唐人、五代最重座主門生之禮，明代尤甚。萬曆中，門戶既成，一為師生，終身以之，惟嘉靖八年，張璁、霍韜為主考，戒諸生不得修弟子禮。本朝沿明之舊。順治十五年戊戌科，給事中胡悉寧建言：「鄉會試不分經房，不稱師生。」至康熙十八年己未科，始複分房舊例，而師生之禁仍舊。<br />
<br />
　　◎初選方面<br />
　　順治己丑會試後，以兩廣初定需人，遂用新進士候銓者，二甲授參議，三甲授知府，進士釋褐，即為四品監司、郡守。蓋創例也，然止此一科為然。<br />
<br />
　　◎賜生員金<br />
　　康熙二十二年春二月，駕幸五臺，駐蹕完縣，召父老慰問賜金。有蔡丹桂者，自陳縣學生員，家貧無以為養。上命講「飛龍在天，利見大人」及「德■如毛，毛猶有倫」句，稱旨，賜白金五兩，金盤蘋婆果六枚，仍諭曰：「爾當努力讀書，開卷有益也。」事載《西巡日錄》。<br />
<br />
　　◎賜御筆講義<br />
　　初，上以御筆頒賜內閣翰林起居注諸臣，即部院大僚皆不得與，惟刑書蔚州魏公（象樞）一拜賜耳。康熙二十一年，廣西巡撫郝浴疏請頒賜御筆「清慎勤」三大字，部議俞其請，遂遣官遍賜各直省督撫云。壬戌翰林檢討汪楫、中書舍人林麟■昌冊封琉球，癸亥翰林編修孫卓、禮部郎中周■粲冊立安南，亦以為請，皆獲頒賜。琉球得「守禮之邦」，安南得「忠孝守邦」各四大字。其講筵《四書、書經講義》成，例頒賜在京三品大臣；國子祭酒四品，亦得拜賜，在外則三品督撫及在籍三品大臣亦與焉。二十四年頒賜《易經講義》，士禛以少詹亦得拜賜（汪今官福建布政使，林今官貴州提學道僉事，皆予門人）。<br />
<br />
　　◎巡方<br />
　　世祖皇帝時，時用部主事及中書舍人、行人、評事、博士等官假監察御史銜，巡按各直省。差竣，都察院殿最之。最者得內升京堂五品，餘則仍回居本職，不真授御史也。後仍歸御史，而巡方亦停不遣。康熙六七年間，復用各部郎中以監察御史銜巡視鹽課，未幾復舊。<br />
<br />
　　◎土黑勒威勒<br />
　　順治中，百官罰俸者有「土黑勒威勒」之名。康熙初尚沿舊制，未久停止。<br />
<br />
　　◎翰林卿寺屬<br />
　　太僕寺舊有丞，後裁去，增設滿洲員外郎八人。翰林院本無主事，起居注館既設，增記注滿洲主事四人、中書舍人六人。<br />
<br />
　　◎大中<br />
　　明太祖初定天下，建國號，意在「大中」，既而祈天，乃得「大明」，故當時錢文有「大中通寶」。<br />
<br />
　　◎閱江樓<br />
　　友人紀伯紫（映鍾），金陵人，嘗有詩云：「惆悵天涯頭盡白，楊花空滿閱江樓。」佳句也。按洪武初，欲於獅子山（即盧龍山）頂作閱江樓，先令儒臣作記，故潛溪諸公集皆有此文，樓實不果作。<br />
<br />
　　◎發陵<br />
　　康熙二十二年，陝西平涼府盜發韓康王、定王二塚，法司按律擬罪。上以發掘前代帝王陵墓，特令加等；因諭歷代帝王陵，應加守塚人戶，下九卿雜議；並禁稱「故明」「廢陵」等語。聖諭云：「凡云廢者，必如高煦等有罪廢為庶人，然後可。彼生為藩王，誰廢之耶？」上之仁明如此。<br />
<br />
　　◎督撫內升<br />
　　康熙中，總督內升者：秦督莫洛，刑部尚書；漕督帥顏保，工部尚書；浙督李之芳，兵部尚書；川陝總督哈占，兵部尚書；浙閩總督王騭，戶部尚書；浙閩總督王國安，刑部侍郎。巡撫內升者；廣東巡撫馮■、安徽巡撫薛柱鬥、山東巡撫張鵬、貴州巡撫田雯，俱刑部侍郎；甘肅巡撫巴錫，工部侍郎；伊圖，戶部倉場侍郎；江蘇巡撫餘國柱，左都御史；貴州巡撫楊雍建，兵部侍郎，山東巡撫徐旭齡，工部侍郎，江蘇巡撫趙士麟，兵部督捕侍郎。<br />
<br />
　　◎會元解元入翰林<br />
　　世祖極重科名，自丙戌迄己亥，會試第一皆入翰林。惟丁亥李人龍不與，後以閣薦為中書舍人。壬辰，程可則以磨勘被黜。乙未，邑同年伊翕庵（辟）舉進士，引見南海子，上顧學士曰：「此人山東解元也。」遂改庶吉士。後授御史，官至都御史、巡撫雲南。自辛丑至庚戌，例又一變。康熙癸丑，上以會元韓■為狀元，榜中解元，皆改庶常。丙辰，亦以會元彭定求為狀元。乙丑，以會元陸肯堂為狀元，凡一榜解元亦然，遂為定例。人遭逢，固有幸不幸也。按《夢粱錄》，宋時中省魁者，殿試有升甲恩例，前十名亦如之。<br />
<br />
　　◎京堂<br />
　　京堂，本以待吏部科道官內升者，無逕授之例。康熙中，張靖逆侯勇子雲翼、馬文毅公雄鎮子世濟、陳海巡啟泰子汝器，皆授大四品；廣西平樂進士袁景星、陳忠愍公福弟壽，皆授小四品；趙都督應奎子衍祥、許都督占魁子登隆，皆授五品。<br />
<br />
　　◎伯高<br />
　　《檀弓》：「伯高死於衛，赴於孔子。孔子曰云云。吾哭諸賜氏，遂命子貢為之主，曰：『為爾哭也。』來者拜之。知伯高而來者勿拜也。」金陵白評事仲調（夢鼐）為湯陰王東臯（伯勉）吏部門生，康熙丁巳吏部卒於家，訃聞京師，仲調為位而哭，又於蕭寺中受弔，凡弔者拜之，如子弟執父兄之喪，蓋古禮云。<br />
<br />
　　◎外國封使<br />
　　國朝聲教之遠，梯航至者數十國，而受封遣使者惟安南、琉球二國。安南又凡三遣：始則康熙三年諭祭黎維禔，奉使者侍讀學士程芳朝。繼則康熙五年冊封黎維禧，奉使者編修吳光也。六年八月維禧逐都統使莫元清，奪其諒山高平地，元清奔皈朝，兩廣守臣以聞。七年遣使宣諭，則侍讀李仙根、職方主事楊兆杰為正副使。琉球封王：順治中遣給事中張學禮、行人王垓為正副使，居閩數年，罷歸。康熙初復遣，時張已改御史，王已遷戶部郎中矣。康熙十二年暹羅請封，上以海道鸞遠，令以敕印付其使臣帶往，於事理甚便，而亦不失柔遠之體。按嘉靖二十年降安南國為安南都統使司，仍以莫登庸為都統使。國初定粵，莫敬耀來歸，未受爵，卒，授其子元清都統使。黎維提亦來歸，未受封，卒，子維禧立，康熙五年冊封維禧安南國王。康熙二十一年琉球、安南復入貢，遣編修孫卓、儀制司郎中周■粲往安南，檢討汪楫、中書舍人林麟■昌往琉球。二十三年暹羅復入貢云。<br />
<br />
　　◎殉葬<br />
　　八旗舊俗，多以僕妾殉葬。朱御史小晉（裴）始建議禁止，得旨允行。朱曆官至戶部侍郎。<br />
<br />
　　◎試錄齒錄<br />
　　科場試錄齒錄，其來已久，《東觀奏記》載：「鄭顥知舉，宣宗索科名記。顥屬祠部員外郎趙■採訪諸家科目記，撰成十三卷，始武德元年，至大中十年，敕付翰林，自今放榜後，並寫及第姓名及所試詩賦題目進入內，仍仰所司逐年編次。」明三百年鄉會試並沿其制。康熙初停止。至庚戌會試，乃復舊例，鄉會試錄仍進呈。乙卯鄉試，以兵餉不足，再停止。尋又復。<br />
<br />
　　◎布政升尚書<br />
　　李文達公《天順日錄》載：「天順二年，以山東布政使陸瑜為刑部尚書。四年，以朝觀官布政使蕭■亙為禮部尚書；又欲以布政使賈銓為戶部尚書，不果。」明盛時，中外用人如此。天啟時，以布政使張五典為兵部尚書，則以其子御史銓死節，蓋異數也。本朝順治中，布政使往往入為侍郎。康熙初，定品級考，布政使內升止於太常、光祿卿，而又不及太僕，何也？<br />
<br />
　　◎闕諡<br />
　　予鄉啟、禎名臣闕諡者，如鍾司空龍淵（羽正）、畢司徒白陽（自嚴）、曹司空見素（■光）、先太師大司馬霽宇公（象乾）。其尤著者，曹通議葆素（珍），司空之兄也，躬行實踐，號為醇儒，品不在龍淵先生之下，然名位稍卑，例不得諡。竊謂朝廷易名重典，亦顧其人何如耳。今例，尚書以上乃得諡，國史三品以上乃得立傳。其以名位湮沒者多矣。近王給諫北山（日高）疏請，死節諸臣不必拘定品級，皆當予諡，以鼓忠義之氣。其論最正，格於部議不行。<br />
<br />
　　◎歐陽從祀<br />
　　今言嘉靖中議祀典、進後蒼、文中子、胡瑗、歐陽修四人從祀。歐陽以濮議故，故孚敬特進之也。予謂歐陽公人品學術，亦自不愧，然以世廟君臣之私進之，則謬矣。公之生也，以此負謗；其歿也，以此從祀。所謂求全之毀，不虞之譽者也。<br />
<br />
　　◎世祖御書<br />
　　西山新法海寺，前對裂帛湖。世祖皇帝翠華駐此，瞻眺湖光，因賜今名。殿有巨碑，刻「敬佛」二字，筆勢飛動，世祖御書也。<br />
<br />
　　◎文武互用<br />
　　本朝用人器使，有不拘文武資格者。以武臣改文職，如順治中總兵官李國英改四川巡撫，後為總督川陝兵部尚書；總兵官胡章改山東右布政使；游擊王肇春、黃明改知府。以文臣改武職，如莊浪道參議朱衣客改隨征四川總兵官；吏部侍郎陳一炳、戶部倉場侍郎周卜世、前總督浙閩兵部侍郎劉兆麒俱改都督、同知、僉事等銜，充山西、山東、直隸等處援剿提督總兵官。<br />
<br />
　　◎學士贈尚書<br />
　　本朝大臣身後例有恩恤，或予諡，而贈官者絕少。康熙十八年十一月翰林學士喇沙里卒，以侍講筵久，特贈禮部尚書，諡文敏，蓋異數云。
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>

			　　卻說正德同著周勇，一路而來，不期到松江界口，錯走了路途。行來半日，盡是山林，並不見村莊市鎮。又行數十里，皆是如此，時已日落西山，正德腹中飢餓，十分著急，乃對周勇言曰：「我等行了一日，並不見旅店人村，以及往來人等，想必錯走了路途，今已日暮，孤皇腹中飢餓，如之奈何？」

　　周勇曰：「此是我主自取其勞也！臣亦幾次諫我主，休下江南，我主欲廣見聞，遂至奔波如此。倘若不然，我主深居龍樓鳳閣，擁玉眠金，安知百姓黎民，有如此風塵勞苦，日謀升斗，育子供親，更有此等污吏贓官，四時剝削，以充宦囊。故公侯之家，所建歌台舞榭，皆萬民之膏血，望我主體念臣言，便悉萬民之苦。況且國太此時未知怎樣翹望，惟願我主明日回京，以慰天倫之樂，免至跋涉風塵，臣之幸也！」少主答曰：「朕今至此，非欲廣見與聞，但見夢兆徵祥，必求勇將，方可回京。且上古帝王，五年巡狩，孤今所臨州郡，參革贓官，為民除害，亦是人主之心，即涉跋風塵，豈不快哉！昔宋仁宗謂朕心一日，天下一次，稱為盛王之語；況朕親涉遐方，躬問下情，卿且行到前途，再作道理。」說話之間，不期來到一所茂林，林內有一樵夫。正德一見大喜，就命周勇上前問信？周勇領命，行近林中，問道：「請問賢台，此處是甚地？有歇店安身否？」那樵夫回身答曰：「此處乃是松江城外燕子山前，若同旅店安身，進城方有。」周勇問，此去城中，還有多少路？樵夫曰：「尚有三十多里。」正德在旁聽說，慌忙問曰：「既然如此，可有別處村莊借宿否？」樵夫搖頭道：「這一帶皆是野外荒山。安有借宿人家。」正德曰：「我等乃京都人氏，不期錯走路途，行了一日，並不見人煙旅店，肚中飢餓，甚是難行。請問仁兄，既雲此處並無人煙，何乃這個時候，你還不回家？」樵夫曰：「小子茅廬，去此不遠，只為娘親年老，終日上山斬柴度日，故將茅廬結在此間。今客官肚中飢餓，難以進城，倘不嫌破窯淺窄，請到此間暫歇一宵，未知主意若何？」少主聽罷歡喜，就問賢兄高姓大名？樵夫曰：「小子姓周名元，乃本土人氏，家中只有老母在堂。請問二位客官高姓大名？以得稟明慈親。」正德曰：「小弟姓黃名綸，他是舍姪黃寅，今日偶遇仁兄，真是三生有幸！」周元曰：「原來是二位黃客官，小子失敬。」
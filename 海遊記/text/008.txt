
			　　詩曰：

　　日月光難照覆盆，故地鬼蜮竟稱尊。

　　士民未許安家業，官吏都為孝子孫。

　　被逼逃生雖有路，抱冤訴苦總無門。

　　旁觀記出真情事，人世千秋是定論。

　　《海遊記》曰：管城子到海下，離船上岸。將筆向行牙換了珠寶，托尋房子，便問風俗。這行牙也是中國淌來的，告訴道：「此乃落漈，水底各國淌來人多，遂成一國，取名無雷。本處是紫岩島，離都甚遠，官以總帥為大，副帥有三，分駐香岩、白岩、花岩。各島總司、副司、知府、知縣，每島俱有。科甲、官階，盡學中國。食用皆全。惟海水必入淡沙方可食。淡沙不許私賣，另有官商。此地大家姓徐，昔文狀元徐賢有二子，長綸，官尚書，已故，無子。次經官，太常退歸林下，生子玉號，壁人年方十四，美如冠玉，文武雙全。嗣與尚書，襲職郎官。他家雖富貴，最好行善。俗語云：

　　境有徐吏部，不患無衣褲。

　　境有徐太常，不怕水旱荒。

　　近聞他家有圍房招租，遂帶管城子往托房牙壽子京，租得徐府圍房，前開筆店，後邊居住。隔壁鄰徐太常，同監生陶秀，對門鄰書吏陳安。施棺局劉二公，萬法寺施藥局謹因和尚，二局皆徐府設的。管城子一一拜了。太常設宴要請管城子，命家奴徐忠去傳戲。徐忠往喚，各班都有生意。忽一人叫道：「二太爺要頑意，有一班雜耍，請去看。」徐忠道：「你是誰？」那人道：「小的叫臧六。」徐忠隨臧六到船上，兩婦人迎出。一婦人道：「我姓居名珠娘，姑子名珍娘，新嫁臧六。我生四子一女，珍娘生過一子。」二女隨將眾子女叫出，指道：「大小兒思恩學得好縱跳，配了大外甥女富兒。小女思寶配了外甥居華二小兒思過。此五人自小學冊，頗識幾字，都已接客。那三人都未過十歲，二外甥女貴兒，現為三小兒思義的養媳，最小的四小兒思學也會筋斗。我們從東洋島新來，丈夫居旦已死，今歸臧六領幫，求二太爺抬舉。」徐忠道：「有宴時來傳，你回稟太常來喚雜耍。」清晨臧六領全班叩見太常，呈上單子，上寫道：

　　走唱檔曲　雙打連相

　　雙打花鼓　搬演戲法

　　跳打筋斗　蟠扛走索

　　琵琶洋琴　陪酒伏侍

　　太常看畢，吩咐客來再演，只請劉二公一人陪管城子。席終各散居。思恩見徐府富貴，起了盜心，半夜縱上牆頭。公子看書未睡，聞得瓦響，取彈弓出來，見園牆上黑影，發一彈丸，打中思恩右腿，跌出牆外。幸有更篷接腳，不曾傷損，悄地走回。近船有座石橋，被苔一滑，右腿怯疼，跌到分水石上，口中噴血，勉強回船，吐血不止，嗚呼哀哉。富兒驚動胎，生下男子也暈到不醒。臧六收埋過夫婦，都發楊梅瘡相繼而亡。船中用的一空如洗，珠娘向居華道：「你妻也染了瘡，不能接客，一家餓死不成，有句話同你商量。」正是：

　　無可奈何惟灑淚，只能如此且偷生。


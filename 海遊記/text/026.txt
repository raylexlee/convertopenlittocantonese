
			　　詩曰：

　　妖魔手段太奇哉，纏住嬌娃不放開。

　　力可拋磚符豈懼，量能啖飯病非災。

　　合成藥與親人試，施出棺從義塚埋。

　　不見神仙為乃父，卻疑此女受私胎。

　　探得文和用臧居華為軍師，帶提督常宣，董鉞來伐。兵未入境，苗王先遣徐文、金熊入貢奏知此事。令裴杲、雷鵬守鐵甕關，靜待旨來，不許出戰。

　　那臧居華怎得來作軍師，因有女彩藻受居安的聘，將娶，被妖纏住，獨居一院。送茶送飯食抵兩人用。僧道符咒內中打出磚來，懷了鬼胎。用藥打下來，與人胎無異。彩藻竟死，取施棺收埋。

　　臧居華到黃磯島散悶，文和敬之如父。熊蛟被鄰甲出首，收監。行了賄，托臧居華向文和道：「那有無手的強盜？」文和釋放熊蛟，問鄰甲誣良罪。又勸伐苗，極言苗富。文和謊奏，苗叛帶兵來伐，貢使同天使來，奉旨用九條索繫文和入都。臧居華勸常宣，董鉞大掠。苗王令金熊追上天使，入奏奉旨，鎖拿二將。

　　臧居華道：「將在外，君命不受。」遂斬天使，常宣稱外苗王，董鉞稱內苗王。更番攻關，苗王聞信道：「二將叛，可擒矣。」令晁剛助二將出戰，要生擒常宣同臧居華﹔分兵屯獸愁崖，劫掠糧草。董鉞攻關被擒，臧居華見勢不好，辭常宣去借兵。回到黃磯洲，會熊蛟道：「外苗王招兵，你多帶人去，可作官。我寫書薦你去。」熊蛟把大盜、小賊聚有數百人去投常宣。被裴杲、雷鵬、晁剛殺得盡絕，生擒常宣。苗王令金熊、裴杲解董鉞、常宣入都，奏請掃墓，奉旨回鄉。把獸愁崖加歸苗境，立徐謙為世子，交瓊芳理國。令金熊領兵，保徐泰、徐益、徐豐、徐忠、徐文為前隊﹔秦紫霞領兵，自同月英、淑雲、金鸞為中隊﹔白老虎領兵，保管城子、徐元、郭福為後隊，經過黃磯、花岩、白岩諸島，百官迎接。

　　將到紫崖島，船泊南岸山邊，山上有一樓，供奉持酒杯的仙人。苗王上去遊玩，見四壁畫山，正在觀看，忽報祁宜涉遠來接。正是：

　　當時被浪為公子，此度相逢成苗王。


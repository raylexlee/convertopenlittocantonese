
			　　詩曰：

　　小說無非是戰場，大刀闊斧共長槍。

　　兩人對敵千軍看，萬弩交攻一馬當。

　　為將只爭強與力，用兵不問草和糧。

　　而今偏改聊從俗，似學庸醫寫舊方。

　　公子見苗兵每隊有號旗，便射到幾個執旗的兵，眾苗自亂。公子闖入大營，大呼：「苗陣已亂，眾隨我來！」領總帥衝出。後營至糧台營，整頓軍威，苗兵漸退。

　　自兩營被劫，火藥不敷。公子令在附近民間，取雞鴨蛋用石灰炒焦，放殼內，散與眾兵，戰時占上風拋去。又用柔制剛之法，以棉絮淋濕避炮。苗兵大敗，退守獸愁崖。這崖直立，數苗守住，人不能上。公子授計與梁慎，復勸總帥將金帛先賞兵眾。兵得金帛，束背上，齊湧上崖。木石紛下，兵至半崖而到。總帥長唄。苗性貪，見金帛都下崖取﹔兵忽躍起，直奔崖頂。苗不能守，退入鐵甕關。

　　關以山為城。內即外苗主居住，城門塞斷，峭壁插天，無從攻打。公子幼有異人贈他鐵弓銅箭，金刀銀錘，皆係寶物，刻不離身。對山射箭，穿石透光。公子道：「山不甚厚，可煉而破。」乃令兵用藥煉山。那藥是：

　　黃豆二十一斤，

　　鹿角木三十斤，

　　爬山虎三十斤，

　　菖蒲二十二斤，

　　松香二十一斤，

　　蔥十斤，

　　大鯪鯉一尾，

　　桐油二百斤。

　　公子令共為末，入油調黏石上。乾後火燒石爛如粉，煉破山，大兵殺入，外苗主自盡。苗境後有銅鎖關，關外與裡苗交界，進銀閘關是裡苗，再進金甌關是裡苗主住。公子見苗境泉甘土肥，乃散耔種，教苗開墾。仍用苗官守土。總帥道：「不用我的官，反助他的種，何故？」公子道：「設官必留兵，兵少不敵，兵多費廣，助種便有恒產，則不作亂。裡苗若出，必踐其田，自相阻當，我境無患。」

　　總帥班師具奏梁慎為總兵，公子為參軍，加袁總帥為相，內用換成江作，總帥西山。紅磯島反了王四姑。

　　那四姑年方及笄，替兄報仇，劫獄拒捕，聲勢漸大。成江自居中營，梁慎管頭敵營，公子管糧台營﹔新來副司艾奇，乃紫岩府捐升的，臧居華隨在幕中，代艾奇謀管糧台，住在營側。

　　一夜大風，臧居華用火種暗將草堆焚著，糧台營中銀米火藥器甲俱燼，艾奇稟成江治公子罪。梁慎救免，罰令全賠。讓艾奇管糧台。

　　公子帶徐元回家，把田產變價，交官還債。外只餘住房棲身，圍房取租度日。不多時，臧居華偷了糧台銀子逃回，途中聞成江大敗，艾奇被殺，自幸知機。見鑒清熱鬧，問其緣故，鑒清道：「洋水無淡沙，不能飲。沙商都是財主，日前有個沙商海納，寓此失火同我去金沙島化緣。除蓋房外，仍餘十之九。沙商最信佛，無法取他錢。」臧居華道：「我有取法，但法財侶地都少不得。我的法，你為侶財少五百金地，須墳多處造房子。」鑒清道：「銀子我有，在你埋棺地上造房便了。」臧居華取樟木作靈哥，柳木作靈姐，每用男女天靈蓋各四十九個為粉填空心，半夜用油煎黑豆，把鬼拘在木人上符咒，百日煉成一對。二人分佩能說人心事，人想鬼便知人，不想鬼也不知。二人到金沙島，鑒清見海納道：「小僧通慧了，有個神仙朋友，請來一會。」臧居華見海納道：「鑒師已成活佛了。」

　　正在標榜，忽報：水大老爺拜會。海納請二人屏後暫坐。水部郎屏外談心，說曾夢見一詩，俟寫出請教。臧居華聽見，問了靈哥，叫人取筆寫出，送與部郎，部郎大驚。海納道：「此間有一活佛，一神仙。」部郎請會，又把二人薦與沙司。沙司道：「來得正好。」正是：

　　踏破鐵鞋無覓處，守枯株樹有來時。


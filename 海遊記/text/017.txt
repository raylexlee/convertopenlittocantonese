
			　　詩曰：

　　少小佳人少壯郎，如魚似水度時光。

　　夫妻不妒同胞姐，樂土安居是洞房。

　　衣服合身皆縞紵，饔飧適口盡膏粱。

　　一朝改配瘟花子，好比名花插糞旁。

　　臧居華見湯求隨宋鳴來，指道：「好發財氣色。」湯求道：「我夫妻每月只陶府贈銀五兩，如何得發財？」臧居華道：「何不問他借千金？」湯求道：「他如何肯？」臧居華道：「只消寫張婚書，在宋鳴名下，我替你去說，包有千金。」湯求道：「我只會謄。」臧居華起稿，叫湯寫道：

　　立婚書湯求，憑媒臧居華，將女嬌鶯訂宋鳴之子宋瘌痢為夫婦。茶禮聘金收楚。此照。

　　臧居華帶去，托瘦羊，訊斷道：「湯求不合一女兩聘，責二十板，追身價二百兩。還陶女歸宋瘌痢。」嬌鶯哭道：「婦人從一而終，已從陶，豈能再嫁！且有孕，寬限產後罷。」瘦羊不聽，命押下取遵。嬌鶯見湯求叫道：「爹爹，你女兒賣得此等人，真算有福。今認十不全花子為婿，把女兒的命送了。受二十板，落二百兩官債，每月沒過活，好算計。」湯求道：「我上了當了。」

　　臧居華令差人押嬌鶯到家，一進空屋，關了。叫宋鳴父子轉出賣契，要收作妾。嬌鶯不從，痛打下個男胎。遣周嫗同使女翠柳作伴，俟滿月成親。

　　嬌鶯養好傷，見窗外一井，便叫取酒賞月。把周嫗勸醉，翠柳扶送入房，嬌鶯跳井而死。翠柳去報臧居華，見與書童雙福在外。臧居華入內，翠柳指井，臧居華把翠柳推入井中。出來向雙福道：「我包過湯求銀子，姑娘叫與他好成親，趁晚叫他取去。」

　　雙福往叫湯求來。臧居華帶湯求雙福入來，指井道：「你女在窖子裡。」湯求往望，臧居華叫雙福幫推入井﹔又命雙福跪下發誓不言，臧居華納到丟入井內，連傷四命。只道無人知，那知周嫗驚醒，在房窺探了然。臧居華次早報官說：「雙福拐嬌鶯、翠柳同逃。」湯求妻子見夫不歸，前來討信。聞知女被拐逃，不敢再問。臧居華托說風水填井。托房牙壽子京賣房。

　　一夕，壽子京在酒樓說：「人都怕神仙，我獨不怕。」席未散，縣差把子京鎖去，花費一空。有塋地想賣與謹因。謹因見徒弟發財，會鑒清道：「你的事我盡知，借五百金與我，我便不言。」鑒清道：「徒弟的錢是臧居華管，請他吃飯對他說。今日徒弟去請，明早帶菜來，替師父辦。」次日將午，臧居華乘轎至，先用飯。第一樣燒肉，臧居華先拋一塊與狗，狗立死。臧居華大罵謹因：「請我來毒我。」取肉盤放轎內，抬往縣裡去。正是：

　　莫提當日恩多少，且看今番命有無。
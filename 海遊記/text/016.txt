
			　　詩曰：

　　富貴雙全已極榮，思量只怕不長生。

　　真仙活佛如能到，白玉黃金總看輕。

　　豈但信邪聽妄語，也因好善博虛名。

　　官員商賈揄揚遍，虎豹從今羽翼成。

　　沙司聞有仙佛，大喜。即請會二人，向沙司道：「件件俱好，還須積壽。」便送緣簿論寫，不多時寫來。道：

　　沙帥　周敦，五百兩，

　　沙司　魯炎，五千兩，

　　部郎　水清，三千兩，

　　副司　官兆，一千兩，

　　沙使　王福，五百兩，

　　沙使　朱慶，五百兩，

　　沙使　宋金，三百兩，

　　沙使　徐華，二百兩，

　　沙商　餘市，三千兩，

　　沙商　餘利，二千兩，

　　沙商　餘達，二千兩，

　　沙商　陳萬，五百兩，

　　沙商　海納，一千兩，

　　沙商　王承，三百兩，

　　沙商　張祐，二百兩。

　　二人見寫二萬兩，大喜。鑒清先回，臧居華收銀。值香岩島副帥文和路過，沙司留飲。說起仙佛，請臧居華見。文和字梧窗，六十無子，續妻年未三十，前妻一女，及笄，患病。臧居華道：「令愛恐成乾血癆。」文和求救，臧居華道：「親求活佛可救。」文和把妻女送到鑒清處，半年方回。臧居華回島與鑒清商議，設素貞局開規條，請瘦羊出示道：

　　一、孀婦過青年。不旌遵照，概不收養﹔

　　二、預先報名，董事查明，實無父兄、親眷者准入﹔

　　三、各住一房，親人不許入視，以期肅靜﹔

　　四、在局不安者，逐出。挾嫌妄控不准﹔

　　五、天年不測，董事自行收埋，毋庸報官，以免拖累﹔

　　六、內總門除二董事外，不許窺探。

　　告示掛出，文武生員議論道：「青年孀婦，母子不許見。只見一賊一僧，成何善舉！」二人聞得，設計降他。恰武生梅春穿皮衣相遇，臧居華道：「此衣新買，上有紙票。」乃解，放手中。梅春去遠。請鑒清道：「票上有梅春花押，我有計了。」寫成稟帖，與鑒清看道：

　　素貞局董事臧居華，為凶騙事，有武生梅春持皮衣來局，要質五十兩。華畏凶，以二十兩質付。春收銀，僅將衣票付，華口稱將衣到他處再質三十兩，方敷數。華不敢阻。黏呈衣票上有梅春花押，衣店圖書切據，求究追。

　　鑒清送與瘦羊，堂訊將衣貯庫，繳銀回贖。梅春告府狀，那艾奇換了王仁，收狀未訊，值總帥病故，文和來署，先謁仙佛。鑒清道：「你是瘋狗轉世，不該好遍同胞姐妹﹔又不該帶夾文字在屁股裡者﹔試某事欺君，某事害民，已報無子，還恐遭刑。」文和污流求救。鑒清道：「惟除惡可救。」遂拜二人為師，查訪惡人，請告知照辦。

　　王仁、羊智聞總帥如此，爭來奉承。素貞局對門醫生孫照叔姪六人，素不與董事為禮。二人向丈和說：「外有孫家六虎，不可不除。」文和拿禁局後門鄰王興，因到灰送交瘦羊，帶了石墩。已故學究季謙門生甚多，子秀才季恩常集文會。二人要降文生，寫字與文和，迅速拿藏妖洞主季恩，文和委瘦羊拿訊。季恩上堂道：「生員何罪？」瘦羊道：「大人訪拿，自然大罪。」季恩道：「無人告過生員。」瘦羊道：「誰敢太歲頭上動土？」季恩道：「生員從不曾告過人。」瘦羊道：「指揮足矣，那用自告，暗箭勝明槍。」遂收禁，禁了年餘。季恩是寒士，老母急死，妻賣住房營葬。因感書吏吳明照應，一女送他為媳，妻子皆餓死。吳明出詳道：「遍查無案，招告無人，如何發落？」文和批革放。季恩放出，自盡，從此文武無一敢議。局中寫功德，太學陶秀不肯多出。秀年未三十，妻不育，娶妾湯嬌鶯，三口和美。臧居華家庖人宋鳴，兒子宋瘌痢與嬌鶯之父湯求同村。臧居華命宋鳴把湯求引來。正是：

　　鴛衾能使分佳侶，鼠洞還教潑滾湯。


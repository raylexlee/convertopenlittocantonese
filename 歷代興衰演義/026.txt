

    
	
		
			第二十六回　　四十年彈指過海內風塵
			　　詩曰：　　九里山前古戰場，牧童拾得舊刀槍。　　烏江流水潺潺響，彷彿虞姬哭霸王。　　霸主烏江血未乾，長陵樹老朔風寒。　　千年暗草埋金穀，幾輩征夫老玉關。　　去烏銷沉雲漠漠，野花零落水潺潺。　　豪華一去無蹤跡，留得虛名紙上看。　　卻說隋文帝即篡周，復滅後梁，至九年正月，又滅陳為一統。子楊廣，既弒父，復殺兄，於弒父之夕，又烝淫父妾而篡立。廣小字阿摩，文帝第二子。初封晉王，既篡位，是為煬帝。　　立皇后蕭氏，命楊素營東京宮室，又敕宇文愷與舍人封德彝等營顯仁宮，南接皂澗，北跨洛濱。發大江以南，五嶺以北奇材異石，輸之洛陽。又求海內嘉木異草，珍禽奇獸，以實園苑。　　自長安至江都，引谷、洛、河、江、淮諸水，各相通為水道，廣四十步，傍築御道，樹以柳，沿途置離宮四十餘所。又遣黃門侍郎王宏等往江南造龍舟及雜船數萬艘。東京官吏督役嚴急，役丁死者十四五，所司以車載死丁，東至成臯，北至河陽，相望於道。築西苑，週二百里，其內為海，周十餘里，為方丈、蓬萊、瀛洲諸山，高出百餘尺。台觀宮殿，羅絡山上。海北有龍鱗渠，索紆注海內，緣渠作十六院，門皆臨渠，每苑以四品夫人主之。堂殿樓觀，窮極華麗，宮樹秋冬凋落，沼內亦剪彩為荷芰菱茨，乘輿遊幸，則去水而布之。十六院競以肴饈精麗相高，求市恩寵。上好以月夜縱宮女數千騎，游四苑，作《清夜遊曲》，於馬上奏之。　　行幸江都，發顯仁宮，出洛口，御龍舟。舟四重，高四十五尺，長二百尺。上重有正殿，內殿，朝堂；中二重有房百二十間，皆飾以金玉沉檀，以處美女妃嬪；下重內侍處之。皇后乘翔螭舟，制度差小，三重。別有浮景九艘，挽船美女九千餘人，謂之殿腳女，皆衣以錦繡之彩，豔冶奪目。餘數千艘，後宮、諸王、公主百官、僧尼、道士、蓄客乘之，挽船士八萬餘人，舳櫓相接二百里，照耀川陸，騎兵翼兩岸而行，旌旗蔽野。所過州縣，五百里內皆令獻食，多者一州至百輦，極水陸珍奇。　　後宮厭飫，將發之際，多棄埋之。新作輿衛儀服，課州縣送羽毛，民求捕之。殆無遺類。烏程有高樹，逾百尺，上有鶴巢。　　民欲取之不可得，將伐其根，鶴恐殺子，自拔羽毛投於地，時人或稱以為瑞。置洛口倉於鞏東南原上，城週二十餘里，穿三千窖。置加回洛倉於洛陽，北七里，城周十里，穿三百每窖皆容米八千石。發丁男一百餘萬以修秦始皇時萬里長城。殺高穎、賀若弼、宇文弼、薛道衡等，先朝舊臣及忠諫之士皆死。　　煬帝善屬文，不欲人出其右。薛道衡死，乃曰：「更能作『空梁落燕泥』否？」煬帝北巡，車駕發榆林，甲士五十餘萬，旌旗輜重，千里不絕絕。突厥啟民可汗秦廬帳以俟車駕，帝幸其帳，啟尼秦觴上壽。帝大悅，賦詩曰：「呼韓稽顙至，屠耆接踵來。何如漢天子，空上單于台。」賜各有差。西域諸胡多至張掖等郡交易，帝使史部侍郎裴矩掌之。矩知帝好遠略，諸商胡至者，矩誘訪諸國山川風俗，撰《西域圖紀》三卷，合四十四國，入朝奏之，帝於是慨然慕秦皇、漢武之功，將通西域，四夷經略，咸以委矩。自是西域諸胡往來相繼，所經郡縣疲於迎送，糜費以萬萬計。西域諸胡來朝獻地，置西海等郡。諸番來朝，陳百戲於端門以示之，終月而罷，所費巨萬。諸番入豐都市交易，先命整飾肆店，盛設帷帳，珍貨充積。胡客過酒食店，悉邀入，醉飽而散，不取其值，紿之曰：「中國豐饒，酒食例不取值。」胡客皆驚歎，其黠者覺之，見以繒帛纏樹，曰：「中國亦有貧者，衣不蓋體，何不以此物與之，纏樹何為？」　　市人慚，不能答。帝稱裴矩之能，謂群臣曰：「裴矩大識朕意，凡所陳奏，皆朕之成算而未發者，自非奉國盡忠，孰能如是？」　　征高麗王元入朝，不至。裴矩說煬帝曰：「高麗本箕子所封之地，漢晉皆為郡縣，今乃不臣，當陛下之時，何可不取？」　　乃下詔伐高麗，敕幽州總管元宏嗣往東萊海口，造船三百艘，官吏督役晝夜立水中，自腰以下皆生蛆，死者十三四。總征天下之兵，無問遠近，俱會於涿郡。又發江淮以南民夫及船，運黎陽、洛口諸倉米至涿郡，舳艫相次千餘里。載兵甲及攻取之具，往還在道，常數十萬人，死者相枕於道，天下騷動。於是始相聚為群盜。七年冬，鄒平民王簿倡亂，擁眾據長白山，剽掠齊濟之郊，自稱知世郎，言世事可知也。又作《無向遼東浪死》歌，以相感動，避征役者多往歸之。凡二年，為張須隨所滅。竇建德起兵漳南，能傾身接物，與士卒均勞役，由是人爭附之，為之致死，稱長樂王，尋改稱夏王。張金稱聚眾河曲，高士達聚眾清河，自是所在群盜蠭起，不可勝數。煬帝至遼東，高麗諸城各堅守不下。將軍宇文述等九軍，皆敗於薩水而還。　　初，大軍渡遼，凡三十萬五千人，及還，惟二千五百人，資儲器械，失之殆盡。煬帝還東郡，一時後宮妃主，狼狽相失，與軍士雜宿山谷間。復征天下兵集涿郡，募民間驍勇，復自將擊高麗。時太子昭早卒，煬帝命太子昭長子代王侑留守西京，以刑部尚書衛文升輔之。命太子昭次子越王侗留守東都，以民部尚書樊子蓋輔之。　　楊素之子楚公楊玄感起黎陽，圍東郡，以蒲山公李密為謀主。密少有才略，志氣雄遠，輕財好士，為左親侍。帝忌之，密遂屏人事，專務讀書，嘗乘黃牛讀《漢書》，楊素遇而異之，謂元感等曰：「汝等不及也。」玄感見朝政日絮，潛就密問計。　　密曰：「天子出征，遠在邊外，去幽州猶隔千里。公擁兵出其不意，長驅入薊，扼其咽喉，高麗聞之，必躡其後。不過旬日，資糧皆盡，招撫其眾，不降則潰，可不戰而擒，此上計也。關中四塞，天府之國，今帥眾鼓行而西，經城勿攻，直取長安，據險而守之，以徐圖天子，此中計也，簡兵倍道，襲取東都，以號令四方，若攻之百日不克，天下之兵四面而至，非僕所知也」。感曰：「不然，今百官家口並在東都，若先取之，足以動其心。且經城不拔，何以示威？公之下計，乃上策也。」遂引兵向洛陽，圍東都。煬帝聞之，乃引兵還。遣宇文述、來護兒等擊玄感，玄感復委韋福嗣以心膂，不專任密。密退，謂所親曰：「楚公好反而不欲勝，吾屬今為虜矣。」玄感引兵趨潼關，字文述等追之，玄感敗死。煬帝使裴蘊推治玄感黨羽，謂蘊曰：「玄感一呼而從者十萬，益知天下人不欲多，多則相聚為盜爾。不盡加誅，何以懲後。」由是所殺三十餘萬，枉死者大半。玄感之圍東都也，開倉賑給百姓，凡受米者，皆坑之於都城之南。李密亡命，為人所獲，執送東都。密與王仲伯等竊謀逃亡，悉出所有金寶與使者曰：「吾等死日甚近，此金並留付公，幸以些須相瘞，請極歡而死無恨矣。」所至覓酒食，覓妓女，宴飲喧嘩，竟夕達旦，以為常行。至魏郡石樑驛，飲防守者皆醉，乃穿牆而逸去，聚徒教授於王秀才家，郡縣捕之，值出獲免。韋城翟讓為東郡法曹，坐事當斬，亡命於瓦崗，為群盜。　　同郡徐世責力、單雄信皆從之。李密自雍邱亡命，亦歸讓。諸帥相謂曰：「今人皆言楊氏將滅，李氏將興，吾聞王者不死，斯人再三獲濟，豈非其人乎？」由是漸敬密。密遂與群盜翟讓等起兵攻滎陽。煬帝徙張須阤為滎陽通守以討之。通守者，即今之通判也。密畫策，分兵千餘人，伏林間，殺須阤。羅士信、秦叔寶等俱降於密，河南郡縣為之喪氣。李密說翟讓曰：「洛口倉多積粟，將軍若親帥大軍輕行掩襲，發倉以賑窮乏，遠近孰不歸附，百萬之眾，一朝可集。」遂將精兵七千人，襲回洛倉，破之。開倉恣民所取，老弱襁負，道路相屬讓。於是推密為主，號為魏公，用祖君彥為記室。密移檄州郡，數煬帝十罪，「罄南山之行，書罪無窮；決東海之波，流惡難盡。」君彥之手筆也。河間賊帥格謙起兵，自稱燕王。煬帝命王世充討斬之。　　謙將高開道收其餘眾，寇掠燕地，復稱燕王。杜伏威起兵，據歷陽，略江淮，自稱總管，以輔公祜為長史，分徇諸縣，小盜多附之，眾遂盛。東海李子通渡淮，與杜伏威合，自稱將軍，尋稱帝，國號吳。城父朱粲聚眾為盜，謂之可達寒賊，自稱迦樓羅王，眾十餘萬，引兵轉掠荊、沔及山南諸郡縣，所過淫掠，以人為糧，噍類無孑遺。鄱陽賊帥操師乞攻陷豫章，自稱元興王。侍御史劉子詡討之，師乞中流矢死。其鄉人林士宏代領其眾以戰，子翊敗死，宏自稱楚帝，自九江以南及番禺，皆為所有。魯郡賊帥徐圓朗攻陷東平，至瑯琊以西盡有之。朔方鷹揚郎將梁師都起兵，自稱大丞相。馬邑鷹揚府校尉劉武周起兵，自稱太守，二人皆北附於突厥。突厥立武周為定楊可汗，武周遂自稱帝，取樓煩、定襄、雁門諸郡，據汾陽宮。梁師都取雕陰、宏化、延安等郡，自稱梁帝。郭子和坐事，徙榆林，會大饑，子和結死士十八人殺郡丞，開倉賑施，起兵，自稱永樂王，北附突厥，二年降唐，封成阝國公，得善終。金城校尉薛舉起兵隴西，開倉賑施，自稱西秦霸王，尋稱帝。一時起兵據地者六十四處。　　先是，郡盜得隋官及土族子弟皆殺之，獨竇建德善遇之，由是隋官多以城降之，聲勢日盛。他如武威鷹揚府司馬李軌據河西，自稱河西大梁王。後梁宣帝蕭察曾孫羅川今銑，起兵取豫章、江陵、嶺南等地，勝兵四十餘萬，自稱梁王，尋稱帝。　　內史郎虞世基以帝惡聞盜賊，諸將有告敗求救者，皆不以聞，但云：「鼠竊狗偷，郡縣捕逐，行當殄滅，願陛下勿以介懷。」　　煬帝以為然，或杖其使者，以為妄言。由是，盜賊遍海內，陷沒郡縣，帝皆弗之知也。時太僕楊義臣擊張金稱、高士達，斬之，破降河北賊數十萬，列狀上聞。帝歎曰：「我初不聞賊頓如此，義臣降賊何多也？」世基對曰：「小竊雖多，未足為慮，義臣克之，擁兵不少，久在閫外，此最非宜。」帝曰：「卿言是也。」遽追還義臣，放散其兵，賊由是復盛。詔百僚復議伐高麗，征天下兵，百道俱進。時天下已亂，所徵兵多不至，高麗困敝，遣使乞降。帝乃班師，仍征高麗王元入朝，元竟不至。　　有二孔雀，自西苑飛集寶成朝堂，前親衛校尉高德儒見之，奏以為鸞，時孔雀已去，無可得驗，於是百官稱賀，詔以德儒誠心冥會，肇見嘉祥，拜朝散大夫。詔江都更造龍舟數千艘。龍舟成，送東都，宇文述勸煬帝幸江都，帝大悅，從之。群臣諫者盡斬之，宇文述死，帝以其子化及為屯衛將軍，次子智及為將作少監。帝至江都，巡江淮，郡官謁見者，專問禮餉豐薄，豐則超遷，薄則停解。由是郡縣竟為刻剝，以充貢獻。民外逼盜賊，內苦重賦，加之饑饉，彩樹皮草根木葉而食；諸物盡，乃自相食。官倉充裕，群吏畏法，莫敢賑救。江都丞王世充以獻銅鏡屏風遷通守，又簡閱民間美女獻之，於是益寵任之。煬帝以唐公李淵為宏化郡留守，淵御眾寬簡，人多附之。帝以淵相貌奇異，又名應圖讖，忌之。征詣行在，淵遇疾未謁，其甥王氏在後宮，帝問之曰：「汝舅來何遲？」王氏以疾對。帝曰：「可得死否？」淵聞之懼，因縱酒納賂以自晦。煬帝乃以淵為山西河東撫慰大使，承制黜陟，討捕群賊。　　初，淵娶竇毅女，生建成、世民、元霸、元吉。世民聰明勇決，識量過人，見隋室方亂，陰有安天下之志。傾身下士，散財結客，咸得其歡心。晉陽宮監裴寂，與劉文靜同宿，見城上烽火，寂歎曰：「貪賤如此，復逢亂離，將何以自存！」文靜笑曰：「時事可知，吾二人相得，何憂貧賤？」文靜見李世民而異之，深自結納，謂寂曰：「此非常人，豁達類漢高，神武同魏祖，年雖少，命世才也。文靜坐與李密連婚，係太原獄，世民就省之。文靜曰：「天下大亂，非漢高光武之才，不能定也。」世民曰：「安知其無，但人不識耳。我來相省，非兒女之情，欲與君議大事也，計將安出？」文靜曰：「今主上南巡江淮，李密圍逼樂都，群盜殆以萬數。當此之際，有真主驅駕而用之，取天下如反掌耳。太原百姓，皆避盜入城，文靜為令數年，知其豪傑，一旦收集，可得十萬人。尊公所將之兵，復有數萬。一言出口，誰敢不從。以此乘虛入關，號令天下，不過半年，帝業成矣。」世民笑曰：「君言正合我意。」乃陰部署賓客，淵不之知也。世民乘間屏人說淵曰：「今主上無道，百姓困窮。晉陽城外，皆為戰場。大人若守小節，下有寇盜，上有嚴刑，危亡無日。不若順民心，興義兵，轉禍為福，此天授之時也。」淵大驚曰：「汝安得為此言？」明日，世民復說淵曰：「今盜賊日繁，遍於天下，大人受詔討賊，賊可盡乎？　　願大人勿疑。」淵歎曰：「吾一夕思汝言，亦大有理，今日破家亡軀亦由汝，化家為國亦由汝矣。」先是，晉陽宮監裴寂以晉陽宮人私侍淵寢，淵從寂飲，酒酣。寂從容言曰：「二郎陰養死士，欲舉大事，正為寂以宮人侍公，恐事覺並誅，為此急計耳。眾情已協，公意如何？」淵曰：「吾兒誠有此謀，事已如此，當復奈何，正須從之耳！」　　會煬帝以李淵不能禦寇，遣使執詣江都。淵大懼，世民與寂等復說淵曰：「事已迫矣，宜早定大計。」淵然之。適劉武周據汾陽，世民言於淵曰：「大人為留守，而盜賊竊據離宮，不早建大計，禍今至矣。」煬帝人業十三年五月，淵乃命世民與劉文靜等各募兵。旬日之間，眾至萬人，王威、高君雅見淵兵大集，疑有異志，欲討淵。淵使世民伏兵殺之。時文靜勸淵與突厥相結，資其士馬，以益兵勢，淵從之。遣使如突厥，突厥欲淵為帝，則以兵相助，淵不可。裴寂請尊天子為太上皇，立代王為帝，改易旗幟，雜用絳白，以示突厥。淵曰：「此可謂掩耳盜鈴，然逼於時事，不得不爾。」乃許之。命劉文靜出使，以此告突厥，且借兵。私謂文靜曰：「胡騎人中國，生民之大蠹也。」吾所以借兵者，恐劉武周引之，共為變患，聊欲借之，以為聲勢耳。數百人之外，無所用之。」淵使世民將兵擊西河郡，郡丞高德儒閉城拒守，攻拔之，執德儒至軍門。世民數之曰：「汝指野鳥為鸞，以欺人主取高官。吾興義兵，正為誅佞人耳。」遂斬之，其餘不戮一人，秋毫無犯，遠近聞之大悅。　　世民等引兵還晉陽，往返凡九日。淵喜曰：「以此行兵，雖橫行天下可也。」遂定入關之計。秋七月，淵泓於元吉為太原太守，留守晉陽。淵帥甲士三萬發晉陽，立軍門誓眾，移檄郡縣，諭以尊立代王之意。隋代王侑遣宋老生帥精兵二萬屯霍邑，屈突通將驍果數萬屯河東以拒淵。會積雨，淵不得進，軍中乏糧，劉文靜未返。或傳突厥與劉武周乘虛襲晉陽，淵召將佐謀北還。　　裴寂等皆以為不如還救糧本，更圖後舉。世民曰：「今禾菽被野，何憂乏糧？老生輕躁，一戰可擒。李密顧戀倉粟，未遑遠略。武周與突厥，外雖相附，內實相猜。武周雖遠利太原，豈可近忘馬邑？本興大義，當奮不顧身，以救蒼生。先入咸陽，號令天下。今遇小敵，遽爾班師，恐從義之眾一朝解體，還守太原，一城之地為賊耳，何以自全？」淵不聽，促令引發。世民將復入諫，會日暮，淵已寢。世民不得入，號哭於外，聲聞帳中。淵召問之，世民曰：「今兵以義動，進戰則克，退還則散。眾散於前，敵乘於後，死亡無日，何得不悲！」淵乃悟。　　時左軍已發，世民乃與建成分道夜追左軍復返太原。運糧亦至。　　八月雨霽，淵進軍趨霍邑，宋老生將兵三萬迎戰，世民以數千騎擊斬之，遂克霍邑。又克臨汾、絳郡，下韓城、馮翊等地。　　時河東未下，李淵欲引兵西趨長安，猶豫未決。裴寂曰：「屈突通擁大眾，憑堅城，吾捨之而去，若進攻長安不克，退為河東所踵，腹背受敵，此危道也。不若先克河東。」世民曰：「不然。兵貴神速，吾席累勝之威，撫歸附之眾，鼓行而西，長安之人，望風震駭，智不及謀，勇不及斷，取之若風振槁葉耳。　　屈突通自守之虜，不足為慮。」淵兩從之，留劉文靜等圍河東，自引兵而西。淵帥諸軍濟河，關中士民歸之者如市。世民所至，吏民及群盜從之如流。世民收其豪俊，以備僚屬。淵女適柴紹者，亦將精兵萬餘，會世民於渭北，與柴紹各置幕府，號娘子軍。左親衛段綸亦娶淵女，聚徒於藍田，得萬餘人，以應淵。　　隰城尉房玄齡，謁世民於軍門。世民一見如舊識，署記室參軍，引為謀主。玄齡亦自以遇知己，竭罄心力，知無不為。世民引兵屯於阿城，勝兵十二萬，軍令嚴肅，秋毫無犯。十一月，李淵克長安，殺留守官陰世師等十二人，與民約法十二條，悉除隋苛禁。馬邑丞李靖，素與淵有隙，淵收靖，將斬之，靖大呼曰：「公興義兵，除暴亂，乃以私怨殺壯士乎？」世民為之固請，乃捨之。世民因召置幕府。靖少負志氣，有文武才略，其舅韓擒虎每撫之曰：「可與言將帥之路者，獨此子耳。」李淵立代王侑為皇帝，遙尊煬帝為太上皇，自為大丞相，封唐王。　　隋帝侑在位一年，禪位於唐。唐主李淵即皇帝位，改元武德，都長安。封隋帝侑為鄭國公，明年殂，諡為恭帝，年十五，無後。且擱過不提。　　卻說煬帝在江都夜眠中，恒驚悸，云有賊，必令數婦人抱持搖撫，乃得眠，諸驍果從煬帝在江都者，多逃亡。帝患之，以問裴矩。矩對曰：「人情非有匹偶，難以久處，請聽軍士於此納室。」帝從之，悉召江都寡婦處女集宮中，恣將士所取，或先與有奸者，聽自首，即以配之。民間美婦，驍果誑云有奸，盡奪淫之。帝荒淫益甚，宮中為百餘房，各盛供張，日令一房為主人，酒卮不離於口，然見天下危亂，亦不自安。退朝則幅巾短衣，遍歷台閣，汲汲顧景，唯恐不足。常仰視天文，謂蕭后曰：「外間大有人圖依，然且共樂飲耳！」因飲沉醉。又引鏡自照曰：「好頸項，誰當砍之？」后驚問故，帝笑曰：「貴賤苦樂，更迭為之，亦復何傷？」時江都糧盡，從駕驍果多關中人，皆思歸。虎賁郎將司馬德戡、直閣裴虔通等，共謀亡去，因轉相招引，於廣坐明論叛計。宮人聞之，言於煬帝。帝怒斬之，自是無敢言者。　　郎將趙行樞以告宇文智及，智及大喜曰：「上雖無道，威令尚行，公等之去，徒取死耳！不如因行大事，此帝王之業也。」德戡等然之，因推宇文化及為主，悉召諸驍果諭以所為。乃夜於東城集兵，得數萬人，舉火與城外相應。煬帝望見火，聞宮外喧囂，問何事，裴虔通對曰：「草坊失火，外人共救之耳。」五更，德戡使虔通將數百騎入宮屯衛，將軍獨孤盛拒戰死之。　　先是，煬帝選驍健宮奴數百人，守玄武門，以備非常。至是化及等結煬帝所寵宮人魏氏，矯詔散其兵，德戡遂引兵自玄武門入。煬帝易服逃於西閣，校尉令孤行達拔刀直進，扶煬帝下閣，勒兵守之。至旦，以甲騎迎化及。化及戰慄，不能言。　　既至，德戡等迎謁引入，號為丞相，虔通以騎逼煬帝出宮。化及曰：「何用將此物出？急還與手。」於是引煬帝還寢殿。帝歎曰：「我何罪至此？」賊黨馬文舉曆數煬帝罪惡。帝曰：「我實負百姓，至於爾輩榮祿兼及，何乃如是？」時煬帝愛子趙王杲，年十二，在煬帝側，號慟不已，虔通斬之，血賤御服，遂欲弒帝。帝曰：「天子自有死法，何得加以鋒刃？」取鴆酒來，文舉等不許，令狐行達頓煬帝令坐，帝自解練巾授行達等縊殺之。　　煬帝竊位十三年，蕭后與宮人撤漆牀板為小棺，與趙王杲同殯於西院之流珠堂。化及殺煬帝諸子幼孫及隋氏宗室外戚，無少長皆斬之。惟煬帝姪秦王浩，素與智及往來，得免，立為帝，令居別宮，惟發詔畫敕而已。化及自為大丞相，總百揆，擁眾十餘萬，據有六宮，奸宿蕭后妃嬪，宣淫無忌，自奉一如煬帝。以諸驍果欲西還長安，乃引兵而西。　　至彭城，水路不通。復奪民間牛車，載宮人珍寶，而使軍士自負戈甲，道遠披劇，軍士皆怨。司馬德戡與趙行樞等謀殺化及，化及殺之。李密據鞏洛以拒化及，化及不得西，乃引兵向東都，入滑台。東都留守官得煬帝凶聞，奉越王侗即位，以王世充為納言，封鄭國公。　　化及引兵趨黎陽，東都聞之，與李密合兵以拒之。化及敗，乃北趨魏縣。化及兵勢日蹙，兄弟更無他計，但相聚酣宴，奏女樂，擁蕭后縱酒宣淫。醉則尤智及，持其兩子而泣。智及怒曰：「事捷之日，初不賜尤；及其相敗，乃欲歸罪，何不殺我以降竇建德？」數相爭鬥，醒而復飲，以此為恒，眾多亡散。化及歎曰：「人生固當一死，豈可不一日為帝乎？」乃鴆殺秦王浩，即帝位於魏縣，國號許。唐高祖從弟淮安王神通擊化及於魏縣，化及走聊城。夏王竇建德引兵趨聊城，大破之，生擒化及與智及，並其二子丞基、丞趾，及其黨羽盡斬之。獲蕭后與傳國璽。　　未幾，突厥遣使迎蕭后，建德送蕭后於突厥。化及既平隋，王世充自為相國，封鄭王加九錫。未幾，鄭王世充幽隋主侗於含涼殿，廢為潞國公，自稱皇帝，尋弒之，亦諡為恭帝。時唐高祖武德二年五月事也。隋主凡四主，共三十九年。至唐高祖如何統一天下，話長，且聽下回分解。　　　　




    
	
		
			第十四回　　六國人並楚漢起義爭衡
			　　詩曰：　　前人創業非容易，後代無賢總是空。　　回首漢陵並楚廟，一般瀟灑月明中。　　詞曰：　　落日西飛滾滾，大江東去滔滔。夜來今日又明朝，驀地青春過了。千古風流人物，一時多少英豪。龍爭虎鬥謾劬勞，落得一場談笑。　　卻說子嬰既降，沛公入咸陽，諸將爭取金帛財物，蕭何獨先入丞相府，收圖籍藏之，以此得俱知天下扼塞，戶口多少，強弱之處。沛公見秦宮室帷帳，貨物婦女，欲留居之。樊噲諫曰：「凡此奢麗之物，皆秦所以亡也，公何用焉？請急還霸上。」不聽。張良曰：「秦為無道，故公得至此。夫為天下除殘賊，宜縞素為先。今始入秦，即安其樂，此所謂助紂為虐也。且忠言逆耳利於行，良藥苦口利於病，願聽噲言。」乃還軍霸上，召父老謂曰：「父老苦秦苛法久矣。諸侯約先入關者王之，吾當至關中，與父老約法三章耳：殺人者死，傷人乃盜抵罪。餘悉除去。吏民皆安堵如何？」秦民大悅，爭持牛酒饗軍。沛公又讓不受，民益喜，惟恐沛公不為秦王。項羽既降章邯，定河北，率諸侯兵欲西入關，秦降卒多怨言，羽乃夜擊坑秦卒二十餘萬人於新安城南，而獨與章邯及長史司馬欣、都尉董翳入秦。或說沛公守函谷關以拒羽，沛公從之。羽至關下，關門閉，大怒，使黥布等攻破之，進至戲，沛公左司馬曹無傷，使人言於羽曰：「沛公欲王關中，珍寶盡有之，欲以求封。」羽大怒，饗士卒，期旦日擊沛公軍。時羽兵四十萬，號百萬，在新豐鴻門；沛公兵十萬，號二十萬，在霸上。范增說羽曰：「沛公居山東時，貪財好色。今入關，財物無所取，婦女無所幸，此其志不小。吾令人望其氣，皆為龍成五彩，此天子氣也。急擊之。勿可失。」時有項伯者，項羽伯父也，素善張良。夜馳約良走。　　良曰：「臣為韓王送沛公，沛公有難，不可不告。」遂入告沛公。固要項伯入見沛公，沛公奉卮酒為壽，約為婚姻，曰：「吾入關，秋毫不敢有所近，籍吏民，封府庫，以待將軍。所以命將守關者，防他盜也，豈敢反乎！願伯明言，不敢忘德。」　　項伯許諾，謂沛公曰：「旦日不可不早自來謝。」項伯仍夜去，具以沛公言告羽，因言：「沛公不先破關中，公豈敢入乎？今人有大功而擊之，不義；不如因善遇之。」項羽許諾。沛公旦日從百餘騎來見羽於鴻門，謝曰：「臣與將軍戮力而攻秦，將軍攻河北，臣攻河南，不意臣先入關，先破秦，得見將軍於此。今者有小人之言，令將軍與臣有隙。」項羽曰：「此沛公左司馬曹無傷言之，不然，籍何以至此。」羽因留沛公飲。范增數目羽，舉所佩玉玦以示之者三，羽不應。增出謂項莊日：「君王為人不忍。汝入為壽，壽畢，請以劍舞，因擊殺沛公。不然，汝屬皆為虜。」莊入為壽畢，拔劍起舞。項伯亦拔劍起舞，常以身翼蔽沛公，莊不得擊。良出，見樊噲曰：「項莊舞劍，其意常在沛公也！」噲曰：「此迫矣！」即帶劍擁盾而入，睹目視羽，頭髮上指，目眥盡裂。羽曰：「壯士。」賜之鬥卮酒，一生彘肩。噲立飲，拔劍切而啖之。羽曰：「壯士能復飲乎？」噲曰：「臣死且不避，卮酒安足辭！夫秦有虎狼之心，天下皆叛。懷王與諸將約：『先入關者王之。』今沛公先破秦，入咸陽，一毫不敢有所近，還軍霸上，以待將軍。勞苦功高，未見封爵之典，而聽細人之言，欲誅有功之人。此亡秦之續耳，竊謂將軍不敢也！」羽無以應。須臾，沛公起如廁，因招噲出，將亡去，曰：「今者出，未辭也，奈何！」噲曰：「人方為刀俎，我方為魚肉，何辭為？」遂間行趨霸上，留張良謝羽，因以白璧一雙獻羽，玉鬥一雙與增。羽受璧。增拔劍撞破玉鬥，曰：「唉！豎子不足與謀。奪將軍天下者，必沛公也。」沛公還軍，立誅曹無傷。居數日，羽兵屠咸陽，殺秦降王子嬰，燒秦宮室，火三月不熄。掘始皇塚，收寶物婦女而東歸。秦民大失所望。項羽使人致命懷王。王曰：「如約。」羽曰：「懷王者，吾家所立，非有功也，何以得專主約！」乃陽尊懷王為義帝，徙都郴，實不用其命。　　項羽自立為西楚霸王，都彭城，管梁楚地九郡。羽與范增疑沛公，業已講解，又惡負約，以巴蜀道險，乃曰：「巴蜀亦關中地也。」立沛公為漢王，王巴蜀、漢中，立秦降將章邯為雍王，司馬欣為塞王，董翳為翟王。三分關中，以拒塞漢路。　　又分諸王侯將相，凡十四人。並三秦、楚、漢、義帝，共二十國。夏四月，諸候各罷兵就國。張良歸韓。良勸漢王燒絕所過棧道，以備諸侯盜兵襲之，且示羽無東意。齊相田榮，以不將兵從楚，故不封。榮大怒，遂擊走齊王田都，弒膠東王田市，自立為齊王。尋擊殺濟北王田安，並王三齊。陳餘與張耳不合，棄將印而去，不從入關，故不封。餘怒，使人說齊王榮，以兵共襲常山。張耳亡走漢，餘迎代王歇，復王趙地。歇立餘為代王。項羽廢韓王成而殺之。張良問行歸漢。　　初，淮陰人韓信家貧，寄食於新昌亭長。亭長妻患之，乃晨炊蓐食。食時，信往，不為具食，乃釣於城下。有漂母見信饑，飯信。信喜，謂母曰：「吾必有以重報母。」母怒曰：「大丈夫不能自食，吾哀王孫而進食，豈望報乎！」淮陰少年當眾辱之，曰：「若雖長大，好帶刀劍，中情怯耳！能死，刺我；不能死，出我胯下。」信熟視之，俯出胯下，市人皆笑為怯。　　項梁渡淮，信仗劍從之。梁敗，復以策進項羽，羽不用，亡歸漢。為連敖，坐法當斬。信仰視，適見滕公，曰：「上不欲就天下乎？為何斬壯士！」滕公奇其言，壯其貌，釋不斬。與語，悅之。言於王，王以為治粟都尉，亦未之奇也。信數與蕭何語，何奇之。王至南鄭，將士皆思歸，多道亡者，信度何等已數言上，王不我用，遂亡去。何聞信亡，追之。人言於王曰：「丞相何亡。」王怒，如失左右手。居一二日，何來謁王。王且怒且喜，罵曰：「若亡，何也？」對曰：「臣追亡者耳！」王曰：「追者誰？」何曰：「韓信。」王罵曰：「諸將亡者以十數，公無所追，追信，詐也。」何曰：「諸將易得耳，如信者，國士無雙。王欲長王漢中，無所事信；必欲爭天下，非信不可。顧王策安決耳？」王曰：「我亦欲東耳，安能鬱鬱久居此乎？」欲召信，拜大將。何曰：「王素慢無禮，今拜大將如呼小兒，此信之所以去也。王必欲拜之，擇良日，齋戒，設壇具禮，乃可耳！」王許之。諸將皆喜，人人各自以為得大將。至拜大將，乃韓信也，一軍皆驚。　　信拜禮畢，上坐。王曰：「丞相數言將軍，將軍何以教寡人？」信辭謝，因曰：「今東向與王爭天下者，非項王耶！」漢王曰：「然。」信日：「大王自料勇悍仁強，孰與項王！」漢王良久曰：「不如也。」信曰：「信亦以為大王不如也。然臣嘗事之，請言項王之為人也。項王喑啞叱咤，千人皆廢，然不得良將，此匹夫之勇耳。見人慈愛，言語煦煦，至人有功當封爵者，印角敝，忍不能與，此婦人之仁也。不居關中，而居彭城；放逐義帝，所過無不殘虐，名雖曰霸，實失天下之心。今大王誠能反其道，任天下武勇，何所不誅；以天下城邑封功臣，何所不服；以義兵從思東歸之士，何所不克。且三秦王為將，欺其眾降諸侯，至新安，項王詐坑秦降卒二十餘萬，唯章邯、司馬欣、董翳得脫。秦人怨此三人，痛入骨髓。今楚強以威王此三人，秦民莫愛也。大王入關，秋毫無所害，除秦苛法，秦民無不欲得大王王秦者。今大王舉兵而東，三秦可傳檄而定也。」　　漢王大喜。自以為得信晚，遂部署諸將，留蕭何收巴蜀租，給軍糧食。令人修棧道，引兵暗度陳倉故道出。雍王章邯敗走，塞王欣、翟王翳皆降，遂定三秦。張良遺項王書曰：「漢王失職，欲得關中，如約而止，不敢東。」又以齊梁反書遺之。項王以此無西意，而北擊齊。　　西楚霸王項籍，使吳芮、黥布、共敖擊弒義帝於江中。漢王至洛陽，新城三老董公遮道說漢王曰：「臣聞順天者存，逆天者亡。兵出無名，事故不成，故曰『名其為賊敵乃可服』。項羽無道，放弒其主，天下之賊也。大王宜率三軍，為之素服，以告諸侯而伐之，此三王之舉也。」於是漢王為義帝發喪，軍皆縞素，告諸侯曰：「天下共立義帝，今項籍弒之，大逆無道。寡人悉發關中兵，收三洞士，南浮江漢而下，願從諸侯王，擊楚之弒義帝者。」　　初，楚擊齊，齊王榮與楚戰，敗走死，項羽復立田假為齊王。時榮弟田橫，收散卒得數萬人，立榮子廣為齊王以拒楚。　　項王因留，連戰未能下。雖聞漢東來，欲先破齊而後擊漢，漢王以故得率五諸侯兵，凡五十六萬人伐楚。彭越將兵歸漢，漢王遂入彭城，收其寶貨美女，日夜置酒高會。項王聞之，自將精兵三萬人，還至彭城。大破漢軍於睢水上，死者二十餘萬，睢水為之不流，圍漢王三匝，會大風，晝晦，楚軍大亂。王乃與數十騎遁去。欲過沛，收妻室，路逢子盈（即惠帝）及女魯元公主，載以行。楚兵追至，漢王急推墮二子於車下。滕公為太僕，常下車收載之。如是者三，卒保護脫二子。食其從太公、呂后，間行求漢王，為楚軍所獲。項王嘗置軍中為質，諸侯復背漢歸楚。齊田橫因楚與漢戰，進攻田假。假走楚，楚殺之，橫復定三齊之地。漢王至滎陽，諸敗兵皆會。蕭何亦發關中老弱，悉詣滎陽。漢復大振，擊破楚軍於滎陽東。楚不能西，漢軍滎陽，築甬道屬之河，以取倉厥粟。　　時韓信東擊魏，魏盛兵塞臨晉，信為疑兵，陳船欲渡臨晉，而伏兵從夏陽以木罌渡軍，襲安邑，虜魏王豹。傳詣滎陽，悉定魏地。木罌者，以罌瓶千百塞其口，以木縛之，浮於水以代船也。韓信既定魏，使人請兵三萬，願以北舉燕趙、東舉齊，南絕楚糧道，西與漢王會於滎陽。漢王許之，乃遣張耳與俱。　　遂破代兵，擒夏說。韓信、張耳以兵數萬，東擊趙。趙王乃成安君陳餘聞之，聚兵井陘口，號二十萬。廣武君李左車說陳餘曰：「韓信、張耳乘勝遠來，其鋒不可當。臣聞千里饋糧，士有饑色，樵蘇後爨，師不宿飽。今井陘之道，車不得方軌，騎不得渡水，足下深溝高壘，勿與戰。再用計從間道絕其輜重，不十日，兩將之頭可致麾下。否則必為二子所擒矣。」陳餘嘗自稱義兵，不用詐。韓信使人探視，知其不用廣武君之策，大喜。遂引兵下，未至井陘口，三十里，止舍。夜選輕騎二千人，往伏之，誡曰：「趙見我走，必空壁逐我，汝疾入趙壁，拔趙幟而立漢赤幟。」令稗將傳餐立食，曰：「今日破趙會食！諸據境自強，非死戰不可。」因出背水陣。趙軍望見大笑。信引兵鼓行出井陘口，趙開壁擊之，大戰良久，信軍佯走水上。趙果空壁逐之，從風而靡。信所遣騎，即馳入趙壁，拔趙幟立漢赤幟。趙軍歸，見幟大驚，遂亂。其時漢兵夾擊，大敗之，斬陳餘於泯水。有縛李左車至麾下者，信解其縛，東向坐，師事之。問曰：「僕欲北攻燕，東伐齊，若何而有功？」左車曰：「將軍虜魏王豹，誅成安君，威震天下。然欲舉疲憊之兵，頓於燕堅城之下，曠日持久，糧食殫竭，燕既不服，齊何論乎？為今之計，莫如北至燕境，遣辯士奉書於燕，燕必不敢不聽從。燕從，而東臨齊，雖有智者，不能為齊計矣！」信從其策。遣使報漢，請以張耳王趙，漢王許之。漢使隨何說九江王鯨布歸漢。漢益其兵，與俱屯成臯。　　初，陽武人陳平，家貧，好讀書。因魏無知求見漢王，漢王與語，悅之，平曰：「項王信讒，誠能捐金行間以疑其心。」　　王益厚平，拜護軍中尉。諸將皆讓。平居家時，嘗盜其嫂，多受諸將金。周勃等言於王曰：「陳平雖美如冠玉，其中未可深信，願王察之。」王詢無知，無知曰：「臣所言者，以其人才智計謀足用耳，盜嫂受金，何足深罪。漢將軍紀實謂平曰：「天下紛紛，何時定乎？」平曰：「項王骨鯁之臣惟亞父、鐘離昧、龍且之屬，不過數人耳。項王意多疑忌，糧食必在後，願假臣金，用奇計，破楚必矣。」王乃出黃金四萬斤與平，不問出入。　　平多縱反問，言昧等功多，不得裂土而王，欲與漢共滅楚而分其地。時楚圍滎陽急，漢王請和。羽使至漢，平為具大牢以進。　　見使佯驚曰：「吾以為亞父使也。」乃持去，更以惡物不堪食。　　楚使歸，以報項王，王果大疑亞父及昧等。亞父欲急下滎陽，羽不聽。亞父怒曰：「天下事大定矣，王自為之。願請骸骨歸！」未至彭城，疽發於背而死。　　楚圍滎陽益急，紀信曰：「事急矣，臣請服王之服以誑楚，王可以間出。」於是陳平夜出子女二千餘人於東門。楚方擄掠女子，紀信乃乘王車出東門，曰食盡，漢王願降。楚人皆呼萬歲，往城東觀看。漢王乃令周苛守滎陽，而與數十騎出西門，遁去。羽燒殺信。漢王至成臯，收兵欲復東。轅生說漢王深壁勿戰，令滎陽成臯間且得休息。漢王從其計，出軍宛、葉間，與鯨布行收兵。羽聞漢王在宛，果引兵來，漢王堅壁不與戰。　　彭越在梁地，為漢將游兵擊楚。羽乃使終公守成臯，而自東擊彭越。漢王破終公，復軍成臯。羽已破走彭越，乃引兵西拔滎陽城，烹周苛，遂圍成臯。漢王逃去，北渡河，宿小修武。晨自稱漢，使馳入趙壁。張耳、韓信未起，即臥內奪其兵符以麾召諸將易置之。信、耳起，乃知漢王來，大驚。漢王既奪兩人軍，即令張耳循行，備守趙地；拜韓信為相國，收趙兵未發者擊齊。使劉賈、盧綰渡白馬津，佐彭越擊楚，燒其糧米，以破其業。　　時楚兵拔成臯欲西，漢使兵拒之於鞏，令不得西。彭越擊楚，下樑地十七城。項羽聞之，使曹咎守成臯，戒曰：「即漢欲戰，慎勿與哉，勿令得東而已。」遂自引兵東擊彭越所下城，圍外黃數日，乃降。羽欲盡坑之。外黃令舍人兒，年十三，說羽曰：「彭越強劫外黃，外黃恐；故且降以待大王。今盡坑之，則從此以東十餘城，不可下矣！」羽從之。所下城皆復為楚。　　漢王欲捐成臯以東，屯鞏洛以拒楚。酈食其勸王急取滎陽，據廒倉之粟，示天下形勢。乃復謀取廒倉。時楚大司馬曹咎，謹守成臯不戰，漢軍數挑之，終不出，乃使人辱之。數日，咎怒，渡兵汜水。士卒半渡，漢擊之，大破楚軍，盡得其寶貨。咎及司馬欣自刎。漢王引兵渡河，復取成臯，軍廣武，就廒倉食。　　羽聞之，還軍廣武，相持數月，楚軍食少。羽為高俎，置太公其上，告漢王曰：「今不即服，吾烹太公。」漢王曰：「吾與羽俱北面受命懷王，約為兄弟，吾翁即若翁。必欲烹而翁，幸分我一杯羹。」項王怒，欲烹之。項伯曰：「為天下者，不顧家，雖烹之無益也！」乃止。或曰：「呂后多智而色美。」項王召呂后於月下，使佐酒，每帶在軍中為質，與虞姬為伴，嘗被寵幸。食其有書達漢王，漢王知武后才智，必能脫太公，故為是隱語。若曰：「吾妻為若妻，則吾公翁即若翁矣。」使聞之自止，非真欲烹太公也。　　附考。項羽謂漢王曰：「天下洶洶數歲，徒以吾兩人故。願與王會戰以決雌雄，毋徒苦天下父子為也！」漢王曰：「吾寧鬥智，不願鬥力。」因數羽十罪。羽怒，伏弩射中漢王，傷胸。　　王捫足曰：「虜中吾指。」王病瘡臥，張良請王強起勞軍，從之。王病甚，因馳入成臯。初，酈食其謂漢王，請說齊王使降，以為東藩，王許之。酈食其至齊。果說齊降漢，罷守備，日與酈生飲酒為樂。蒯徹說韓信曰：「將軍受詔擊齊，而漢獨發問使下齊，寧有詔止將軍乎？且酈生以一士，下齊七十餘城，將軍將數萬眾，反不如一豎儒功乎？」信然之，遂襲破齊。齊王以酈生賣己，乃烹之。引兵東走高密，使求救於楚。楚使龍且將兵二十萬救齊，與漢夾濰水而陣。韓信夜令人為萬餘囊，盛沙壅水上流，引軍半渡擊龍且，佯不勝還走。龍且追之，信使人決壅沙，水大至，龍且軍分為二。急擊之，殺龍且，虜齊王廣，田橫遁走，盡定齊地。信請為假王以鎮之，漢王大怒。張良、陳平躡王足，王悟，遂封信為齊王，張耳為趙王，征其兵擊楚。項王聞龍且死，大懼。使盱眙人武涉，說信反漢，與楚連和，三分天下而王之。蒯徹亦勸信背漢。信不從。項羽自知地小少助，食盡兵微，韓信又進兵擊楚，甚患之。漢王因遣侯公說羽，請太公。羽乃與漢約：中分天下，割鴻溝以西為漢，以東為楚；歸太公、呂后，引兵解而東歸。漢王欲西歸，張良、陳平說曰：「漢有天下大半，楚兵疲食盡，今釋而不擊，此養虎自遺患也。」漢王從之，追羽至固陵。與齊王韓信、魏相國彭越，約會擊楚，信、越不至，楚攻漢軍，大破之。漢王堅壁自守，謂張良曰：「諸侯不從奈何！」對曰：「楚兵且破，二人未有分地，其不至固宜。若能捐睢陽以北至谷城，以王彭越；捐陳以東至海，以與韓信，使各自為戰，楚必敗矣！」漢王從之。於是韓信、彭越皆引兵來。劉賈誘楚大司馬周殷叛楚，與鯨布皆將兵來會。　　羽至垓下，與漢戰，不勝，入壁。漢及諸侯兵圍之數重。　　羽夜聞漢軍四面皆楚歌，大驚曰：「漢皆已得楚乎？何楚人之多也！」乃夜起，飲於帳中。有美人名虞姬，常幸；駿馬名騅，常騎。乃悲歌慷慨，自為詩曰：「力拔山兮氣蓋世，時不利兮騅不逝。騅不逝兮可奈何！虞兮虞兮奈若何！」泣數行下。左右皆泣，莫能仰視。美人自刎。羽乃乘其駿馬，從八百餘騎，值夜潰圍南出。馳至陰陵，遂失道。問一田夫，田夫紿曰：「左。」左乃陷大澤中。漢將灌嬰追及之。至東城，只有二十八騎，漢追者數千人。羽謂其騎曰：「吾起兵八歲，大小七十餘戰，未嘗敗北。今卒困此，此天亡我，非戰之罪也。今日固必死，願為諸君決戰，必潰圍斬將，令諸君知天之亡我。」乃分其騎為四隊，四向。漢軍圍之數重。羽大呼馳下，斬雙一將、一都尉，殺數十百人。復聚其騎，亡其兩騎耳！羽曰：「何如？」諸騎皆服。羽欲東渡烏江。烏江亭長艤舟以待曰：「江東雖小，地方千里，亦足王也。願大王急渡！」羽笑曰：「天之亡我，我何渡為！且我與江東子弟八千人渡江而西，今無一人還，縱江東父老憐而王我，我何面目見江東父老乎？」乃令騎皆下馬，持短兵接戰。羽殺漢軍數百人，身亦被數十餘槍。望見漢將司馬呂馬童，曰：「若非我故人乎！」馬童指諶王翳曰：「此項王也！」項王乃曰：「吾聞漢購我頭千金，邑萬戶，吾為若德。」乃自刎而亡。　　楚地悉定，獨魯不下，漢王欲屠之。至城下，猶聞弦誦之聲，為其守禮義之國，為主死節，因持羽頭示之，乃降。以魯公禮葬羽於谷城，親為發喪，哭之而去。項氏支屬皆不誅。封項伯為列侯，賜姓劉氏。西楚亡，凡五年。楚自二世元年，陳勝起兵自立，歷吳廣、景駒、懷王、項籍，凡五主，共八年。　　漢王還軍至定陶，馳入齊王韓信壁，奪其軍。己亥二月，漢王即皇帝位於汜水之陽，西都洛陽，追尊母先媼曰昭靈夫人。　　未知後事如何，且聽下回分解。　　　　


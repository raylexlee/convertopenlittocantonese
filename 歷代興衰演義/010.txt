

    
	
		
			第十回　　李老子釋迦氏說法談經
			　　詩曰：　　圖利貪名滿世間，不知破衲道人閒。　　籠雞有食湯鍋近，野鶴無糧天地寬。　　富貴百年難保守，輪回六道易循環。　　勸君早覓修行路，一失人身萬劫難。　　卻說自洪荒以來，已有男仙東王公，姓木，名倪，字君明；女仙西王母，姓楊，名回，字婉妗。男子得道者，名隸東王公；女子得道者，名隸西王母。周時，仙已八萬餘人。夫仙家之所寶三，曰精、神、氣。其入門之訣三，曰煉精，養神，運氣。　　運氣之法，叩齒按摩，以鼻吸東南方生氣，週身運轉，人亦多能為之，但恐或助或忘，為之久而有作輟耳。若煉精，人多惑於釋氏之戒，疑而不信，以為真仙，宜從苦修得。不知生子繼嗣，豈從苦中得乎？且物彩人精尚能神通，況於人乎？夫男女媾精，大易垂焉，採補不過拾女子之餘精以自益。又婦女身中，恒結有金丹，譬如草上露時，急吸取之，則壽而仙。而法並無損於女，若有損者，即屬旁門外道，天誅之所必及者也。至於養神，力修天仙正路，無上至真之道，最上一乘之法。不特道家用此而飛升，即佛家亦由此而得度。蓋佛氏之教多端，縱苦行勤修，俱屬皮毛影響，其有得道者，修法與仙家同。佛家明心見性，即仙家養神法。又鬼得汞而成仙，太陰煉形術，大抵少婦為多。三教俱本於易，道教則兼先後天。其言幻，言屍解飛升，以煉精、養神、運氣為丹頭，難學而易成，成則為仙。　　釋教本乎先天。其言寂，言前生來世，以明心見性為覺悟，易學而難成，成則為佛，為菩薩。儒教本乎後天。其言庸，言倫常、修、齊、治、平，極其至，為聖，為賢。所以經世有大忠、大孝、大貞，及有功德於民者，則為神。儒教前回已經表過，佛教回末便見。今先將道教序明。　　孔子云：「竊比於我老彭。」彭祖姓籛名鏗，帝顓頊之孫，陸終氏之仲子。陸終氏娶鬼方之女，孕而不育十一年，開左右脅而出六人，其三日老彭。封於大彭之墟，即彭城也。至殷之末，年七百餘歲而有少容，好恬靜，惟以養神治生為事。善於補導之術，御女多多益辦。周穆王聞之以為大夫，稱疾不與政事，王使采女乘輜耕，往問以道。彭祖與采女交，悉授以諸般秘法。采女歸，轉以教王，王試為之，有驗。彭祖知之，乃去，不知所往。彭祖以善御女致壽，嘗喪四十九妻，生五十四子，而婢妾不與焉。所著有《房中秘術》一百八十六卷。彭祖尚未仙去，天又續生老子。孔子嘗問禮於老聃，又曰：「吾見老子，其猶龍乎？」　　老子者，即太上老君也。於商陽甲時分神化氣，始寄胎於元妙王女理氏腹中。理氏食李而孕，八十一年。暨武丁庚辰二十四祀二月十五日卯時，降生於楚之苦縣瀨鄉曲仁里，從母左腋而生於李樹下，指樹曰：「此吾姓也。」生時白首，面黃白色，額有參牛達理，日月角懸，長耳短目，鼻純骨，雙柱，耳有三漏門，美須廣顙，疏齒方口，姓李名耳，字伯陽，號老聃。周文王為西伯，召為守藏吏。武王時為柱下史。成王時，游西極大秦、竺乾等國，號古先生，化導其國，後流為佛。康王時還歸於周，復為柱下史。昭王時，復欲開化西域。駕青牛車，過函谷關，關令尹喜知之，求得其道，與尹喜同度流沙。穆王時復還中國。敬王十七年，孔子問禮於老聃。烈王時過秦，秦獻公問以曆數。秦時降峽河之濱，授道安期生。漢文帝時降，文帝遣使問之。老子曰：「道德尊貴，非可遙問。」帝即命駕詣之。　　帝曰：「普天之下，莫非王土；率土之濱，莫非王臣。域中有四，大王居一焉。子雖有道，猶朕民也。不能屈，何乃高乎？朕足使富貴貧賤人。」老子乃拊掌坐躍，冉冉在虛空中，如雲之升，去地百餘丈。良久俯而答曰：「今上不至天，中不類人，下不居地，何民之有？陛下焉能令之富貴貧賤乎？」帝下輦，稽首禮謝。授帝以道、德二經。漢桓帝時降天台，授葛孝先上清、靈寶、大洞諸經。唐高祖時降羊角山，語吉善行，唐公受命符。玄宗天寶初，降丹鳳門，帝親享於興慶宮。宋政和二年，降華陽洞天，授梁先生加句天童護命經。蓋無世不出，先塵劫而行化，後無極而常存，隱顯莫測，變化無窮，普度天人，不可具述。　　老子於漢順帝時，傳道於張道陵。張道陵字輔漢，子房八世孫，身長九尺二寸，龐眉廣顙，朱頂綠睛，隆準方頤，目有三角，伏犀貫頂，玉枕峰起，垂手過膝，美髭髯，龍蹲虎步，豐下銳上，望之儼然。漢光武建武十年，生於天目山。初，母氏夢大人自北斗魁星中降至地，長丈餘，衣繡衣，以蘅薇香授之。既覺，衣服居室皆有異香，經月不散，感而有孕。及生日，黃雲籠室，紫氣盈庭，室中光氣如日月；復聞昔日之香，浹旬方散。七歲通道德經、天文地理、河洛圖緯之書。舉賢良方正，身雖仕而志在修煉。無何，隱北邙山，有白虎銜符文置座傍。　　和帝征為太傅，封冀侯。三詔不就。入蜀，愛蜀中溪嶺深秀，遂隱於鶴鳴山。山有石鶴，每鳴則有得道者。道陵居此苦節學道，嗇氣養神，鶴乃鳴。弟子有王長者，相與煉龍虎大丹。一年，有紅光照室；二年，有青龍白虎繞護丹鼎；三年丹成。真人年六十餘，之，若三十許人。行及奔馬，與王長入北嵩山。遇繡衣使者告曰：「中峰石室藏上三皇內文，黃帝九鼎太清丹經，得而修之，乃昇天也。」於是真人齋戒七日，入石室，足所履處，蛩然有聲，即掘丹地以取之，果得丹書。精思修煉，能飛行遙聽，得分形散影之妙。每泛舟池中，誦經堂上，隱几對客，杖藜行吟，一時並赴，人莫測其靈異。西城房陵間，有白虎神，好飲人血，每歲其鄉殺人祭之。真人召其神戒之，遂滅。又梓州有大蛇，鳴則山石震動，吐毒霧，行人中毒輒死。　　真人以法禁之，不覆為害。順帝壬午歲正月十五夜，真人在鶴鳴山，聞鸞佩珊珊，天樂隱隱，香花覆地，紫雲滿空。瞪目東瞻，見紫雲中素車一乘，駕五白龍，車傍旌旗儀衛甚盛。車中一神人，儀容若冰玉，手執五明寶扇，項負八景圓光，身長丈六，神光照人，不可正視。車前一人，敕真人曰：「子勿驚怖，吾即太上老君也。」真人禮拜。老子授真人《三洞經篆》、雌雄二劍、都功印一枚、冠衣方裙朱履各一副，且曰：「與子千日為期，後會閬苑。」真人乃叩頭領訖。日味秘文，按法遵修千日，內顧五臟，外集三萬六千神。又感玉女教以吐納清和之氣，攝伏精邪，隱遁出沒，皆得自然。乃還陽平山，以飛仙輕舉之法付嗣師，仍還鶴鳴山。上帝遣使者持玉冊，授道陵以正一真人之號，諭以行當飛升。真人乃以盟威、都功等諸秘箓、斬邪二劍、玉冊玉印，以授其長子衡，戒之曰：「此文總統三五步罡，正一之樞要，驅邪誅妖，佐國安民，世世子孫紹吾之位，非吾家子孫木傳。」謂弟子王長、趙升曰：「尚有餘丹。二子可分之，今日當隨吾上升矣。」亭午，群仙儀從畢至，玉女二人，引真人夫人雍氏，升登黑龍紫輿，天樂擁導，於雲台峰白日昇天。時真人年一百二十三歲。今其子孫世襲真人，居於江西廣信府貴溪縣之龍虎山。　　道陵之後，至唐時又有呂洞賓。洞賓名岩，唐蒲州永樂人。其祖渭，禮部侍郎。父讓，海州刺史。貞元十四年四月十四日巳時生，因號純陽子。初，母就蓐時，異香滿堂，天樂浮空，一白鶴自天而下，飛入帳中不見。生而金形木質，道骨仙豐，鶴頂龜背，虎體龍腮，鳳眼朝天，雙胥入鬢，頸修顴露，額闊身圓，鼻樑聳直，面色白黃，左眉角一黑子，足下紋起如龜。　　少聰明，日記萬言，矢口成文。身長八尺二寸。游廬山，遇火龍真人，傳天遁劍法。唐會昌中，兩舉進士不第，時年六十四歲。游長安酒肆，見一道士，青巾白袍，相與吟詩，談論至洽。　　道士曰：「吾雲房先生也，居終南鶴嶺，子能從吾游乎？」洞賓未應。雲房因與同憩肆中，雲房自為執炊。洞賓忽就枕昏睡，夢以舉子赴京，狀元及第。始自郎署，擢台諫翰苑秘閣，及諸清要，無不備歷，兩娶富貴家女，生子婚嫁蚤畢，孫曾振振，簪笏滿門，如此幾四十年。又獨相十年，權勢熏炙。偶被重罪，籍沒家貲，分散妻孥，流於嶺表，一身孑然，窮苦憔悴，立馬風雪中。方興浩歎，恍然夢覺，炊尚未熟。雲房笑吟曰：「黃粱尚未熟，一夢到華胥。」洞賓驚曰：「先生知我夢耶？」雲房曰：「子適來之夢，升沉萬態，榮悴千端，五十年間，一瞬息耳。」洞賓感悟，遂拜雲房，求度世之術。雲房凡十試洞賓，洞賓不為動。雲房授以黃白之術。洞賓曰：「所作金銀有變乎？」　　雲房曰：「三千年後，復還本質耳？」洞賓曰：「誤三千年後人，吾不為也。」雲房笑曰：「子推心如此，三千功行，即在此矣！」　　悉傳以上真秘訣。洞賓既得雲房之道，兼火龍真人天遁劍法，始游江淮，試靈劍，除蛟害，隱顯變化，四百餘年。常游湘潭、岳、鄂及兩浙間，時時濟度人。其餘諸仙頗多，不能盡述。　　又中國川陝雲南之西曰西藏，西藏之外曰西域。西域大秦、天竺等國，兇頑暴虐，創為銼、燒、舂、磨等刑。老子憫其人類將盡，因至其地，用手一指，其銼、燒、舂、磨等具或斷或折，俱無所施。因教國王以仁慈，遂開化於西域，號古先生。　　其後大茅草王老而無子，傳位大臣，出家學道，得成正果。弟子以籠盛屍，懸樹上，獵人射之，滴血於地，出二甘蔗。日炙，出一男一女。即善生與妃，後為甘蔗王。甘蔗王斥四子於雪山北，以德化人，成大國。中國周昭王二十四年四月八日，山川震動，五色光貫太微。太史蘇田奏曰：「有大聖人生於西方，一千年後，聲教及此。」時天竺迦維衛國，淨飯王妃摩耶氏，夢天降金人，遂有孕。是日生太子於右脅，姓剎利，名悉達多。　　初生時，放大光慧光呀，照十方世界，地湧金蓮，捧住雙足，東西南北，各行七步，分開玉指，指上天下地，作獅子吼聲，曰：「天上地下，東西南北，惟我為尊。」至周昭王四十二年二月八日，年十九，欲求出家。是夜子時，有一天人名曰淨居，於窗牖中叉手曰：「太子出家時至，可去矣！」太子聞言，心生歡喜，即逾城而去，於檀特山中修行。又至象頭山，日食麻麥，參悟性靈，經一十六年而道成。入水火，貫金石，乘虛不墜，觸實不礙，千變萬化，不可窮極。既而於鹿野苑中，論道說法，又於靈山會上，拈花示眾，以燈喻法。住世四十九年，於周穆王二十二年二月十五日，天地震動，西方有白虹十二道，連夜不滅。太史扈多曰：「西方有大聖人死，衰相現耳。」遂圓寂於拘屍那城。既圓寂後，復從棺起，為母說法。既返，金光直透，忽空中化三昧火，將棺自焚。是為世尊，又號如來，化為金身丈六，圓光七尺，頂上肉髻，光明顯照，其根長廣而繞於耳，眉間有白毫，其毫中空，右旋，宛轉如玻璃筒。　　釋迦傳一祖摩訶迦葉，迦葉傳二祖阿難，至菩提達摩，凡二十八傳，是為西天二十八祖。達摩於梁武帝普通元年，自西土泛海至金陵，與武帝語，師知機不契，遂去梁。折蘆渡江，止嵩山少林寺，終日面壁而坐。九年，形入石中，拭之益顯。　　達摩以法寶袈裟授意可曰：「如來以正法眼藏付迦葉，輾轉至我，今以付汝。吾滅度後二百年，衣缽無傳。」自初祖達摩始至中國，以缽盂、錫杖、袈裟傳二祖慧可，慧可傳三祖僧璨，僧璨傳四祖道信，道信傳五祖宏忍，宏忍傳六祖慧能。是為中原六祖。慧能姓盧。初，五祖欲傳衣缽，令寺僧各述一偈。上座神秀曰：「身是菩提樹，心如明鏡台，時時勤拂拭，不令染塵埃。」時慧能在堆坊杵臼之間，夜書於秀偈旁曰：「菩提本非樹，明鏡亦非台，本來無一物，何用拂塵埃。」五祖來觀，心契其語，法嗣遂定，傳以衣缽。池州使君問曰：「會中五百僧不付衣缽，為恁付與盧行者？」五祖曰：「雖五百人，四百九十九人會佛法，惟盧行者不會佛法。他則悟道，謂之過量人，方傳得衣缽。」六祖於韶州曹溪說法，乃置衣缽而不傳。於是言佛法者，群推道場教主觀世音矣。　　觀世音乃鷲嶺孤竹國祗樹園施動長者第三子施善化身，托生於北闕國中，今並入日本國。父妙莊王，姓婆，名伽，母伯牙氏。初，妙莊王無嗣，祝於其國西嶽香山寺。天帝以其父好殺，奪其嗣而與之女。長曰妙清，次曰妙音，三曰妙善。生時，異香滿室，霞光遍座。幼而聰敏，便欲了人間事。　　至九歲，力阻父命，誓不成姻。後因長、次二女招二郎，父乃強妙善畢偶。妙善不從，乃禁於後園中。善守淨彌篤，再舍入汝州龍樹縣白雀寺為尼，暗命僧頭夷優寺勸化之。百計不從，無奈善何，乃厄以苦行。妙善朝汲水，暮聽經，晨焚掃，晝柴炊，毫無難色。　　誠感上天，使三千八百天龍持護，伽藍掃地，東海龍王掃塵，六丁上香，游奕點燭，伽雀進茶，飛猿進菜，白虎銜柴，飛走毛牆滋化，八洞神仙獻果，夜夜風雷喧嚇，鬼神走動。眾僧懼，而復命於妙莊王。莊王遣五城兵馬忽必力，驅兵圍寺焚之，而妙善口叩靈山世尊，齒齧玉指，噴血成紅雨，滅火救寺，五百僧咸無恙。忽必力再火再息，三火三息，無奈，奏聞莊王。莊王怒，命必力捆押妙善入法場，陰以母旨救之。蓋深愛三女之慈順，欲其完聚成婚，以攝國政也。豈意妙善色不變而志愈堅。　　乃囚於冷宮。日夜宮娥、父母苦勸，不聽，反出語激父。父大怒，立命必力斬訖回報。土神忙奏玉帝，賜以紅光罩體，刀砍刀斷，槍刺槍截。乃賜紅羅絞死。時有一虎跳入法場，負善而去。莊王曰：「不孝兒，當得惡報。」不知天使猛虎負善入於黑松林中，正所以完善之正果也。　　善一時昏暈，真靈杳杳，不知去向。忽一童子，手執幡幡，請曰：「閻君有命迓公主，聞公主大慈惠，十王恭候於步天橋。」善如命行。只見鬼門關上，牛首跪門，夜叉秉燭，鐵頭掃地，諸王於橋上蓋綿，紫雲布地，玉輦相迎，歌女側立。善謝之曰：「妾有何德，敢辱寵招。」諸王曰：「聞大慈悲，願侍經筵。」善曰：「阿彌，善哉，善哉！」　　不意一誦，而天花亂墜，地擁金蓮，鐵獄銅枷，盡為齏粉，凡諸造孽者，皆脫離地獄，八千餘部之地獄盡空。諸判官奏曰：「從來賞善罰惡，非地獄無以待兇人。今大慈悲說法，而地獄頹矣。似此久留，則鐵無堅獄，天帝聞之，必有罪責矣。」急請邀返陽間。諸王乃車送於孟婆亭而別，命獄卒引至黑松林還魂。善醒曰：「吾已昇天界矣。奈何復至此乎？」沉吟芳草，不知去向。已而釋迦如來，駕雲和南而揖，因戲之曰：「草廬中堪並坐，吾與汝並坐片時，以聊生也。」善曰：「奈何以披毛之語瀆我耶？」釋迦曰：「願帶往香山可乎？」善不答。釋迦曰：「吾戲汝耳，汝心堅矣。吾非別者，乃佛祖釋迦是也。特來示汝去處。」善稽首稱謝曰：「何處？」釋迦曰：「越國南海中間普陀岩是汝去處。吾代呼地龍，化一座蓮台，渡洋而過。」　　於是白虎為之銜木，龍王為之擁土，四部天王為之柱石。善坐普陀岩，九載功成。割手目以救父病，持壺中甘露以救萬民。上帝封為大慈大悲、救苦救難靈感觀世音菩薩。左善才，右龍女，一家骨肉，俱昇天界。父妙莊王為善勝仙官，母伯牙氏為勸善菩薩。大姊妙清為大善文殊菩薩，青獅騎坐；次姊妙音為大善普賢菩薩，白象騎坐。　　又，陝西肅州之外，千五百里曰哈密，哈密之外曰土魯番。土魯番城西百里有靈山，相傳辟支佛，嘗領兵十萬，修行於此。其十八尊者，乃其下領兵大將；五百尊者，乃其下領兵官也。皆成羅漢，涅槃於此。近山有石，青黑，紛若毛髮者，乃羅漢髮。是十萬羅漢削髮處。有石成堆，似玉，紋理明析，顏色光潤，狀若人骨者，乃羅漢骨。是十萬羅漢涅槃處。群山悉五色，砂石光燄灼人，峻壑窮崖，天巧奇絕。其餘諸佛、諸菩薩、諸羅漢、禪師，不勝載。今西藏西域中，代有活佛一人，係佛祖轉世，每年八九十歲而死，隨死隨生。其生也，即有道術，能知前世及過去未來事。亦近女色，受有緣者之供養。至今數千年如一日，與孔子之世襲於曲阜，張氏之世襲於貴溪無異。此之謂三教也。　　其入中國，自漢明帝夢金人，身長丈餘，外有日光，飛空而至。於是遣蔡愔、張騫、秦景、王遵等十二人往天竺，寫取心經、大悲咒等四十二章。及沙門摩騰竺法蘭以來，帝令藏經蘭台石室，起白馬寺於雍門外，以處摩騰，由是化流中國。其後，晉僧西遊，唐僧取經，得心經寫本，所謂佛母心經也。其餘經懺，多出於後人所附會。晉謝靈運，宋蘇東坡，甚好於此，每托佛意造經，猶今之文章也。佛家千言萬語，總不越於收放心三字。蓋放心收，自能明心見性，而成正覺，所謂即心是佛，見性成佛也。夫佛者，覺也；菩薩者，覺有情也；南無者，皈依也；阿彌者，無量壽也。蓋性靈亙萬古而常存，常常念之，則能自覺其性靈，得無量壽，身雖壞而性靈不壞也。故學佛者，必以習靜養神，參悟性靈為主。性靈即元神，即魂也。人能習靜養神，參悟本來面目，則能自覺其神魂。既能自覺其神魂，漸漸使魂離身，由黍米大，漸養至與身等，則身外有身，能神遊萬里之外，出定入定而道成。若朝夕勤修，參拜土木神像，誦經禮懺，皮毛事耳，何益之有？故學佛者，但當求佛於我，不當求佛於佛也。夫佛教與儒教，同源而異流。儒教以孔子為主，而孟子繼之；道教以老子為主，而張道陵繼之；佛教以釋迦如來為主，而觀世音繼之。三教皆起於周室東遷之後，可見極亂固莫如東周，而極盛亦莫如東周也。周室東遷，及相傳事跡，因講五霸三教，尚未說明，下回便見。　　　　


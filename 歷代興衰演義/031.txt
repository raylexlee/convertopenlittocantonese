

    
	
		
			第三十一回　　宋太祖統中原未能混一
			　　詞曰：　　檢盡殘編並斷簡，細數興亡，總是英雄漢。物有無常人有限，到頭落得空長歎。富貴榮華春過眼，漢主長陵，霸王烏江岸。早悟夜筵終有散，當初睹甚英雄漢。　　卻說宋太祖姓趙名匡胤，涿郡人。今北直順天府涿州是也。　　高祖眺，為唐幽都令。曾祖珽，為唐御史申丞。祖敬，為涿州刺史。父弘殷，為周檢校司徒、岳州防禦使。弘殷娶杜氏，生匡胤於洛陽夾馬營，赤光滿室，營中異香，經宿不散，人謂之香孩兒營。及長，容貌雄偉，器度豁如，識者知其非常人。累宮殿前都指揮使，掌軍政，數立大功，人望歸之。周世宗嘗於文書囊中，得長三尺餘木，題云：「點檢作天子。」時張永德為殿前都點檢，命匡胤代之。及恭帝宗訓立，加檢校太尉，領歸德節度使。時主少國疑，中外密戴匡胤。陳橋兵變，遂代周而有天下。以火德王，都汴京，立七廟，追帝其祖考。增葺學宮，塑先聖先賢像，自為贊書於孔顏端座，於是臣庶始貴學。　　以范質、王溥同平章事。質等自以周朝舊臣，稍存形跡，且憚宋主英睿，乃請用札子，各疏其事而取旨。上從之，後世用札子奏事始此。　　昭義節度使李筠起兵會北漢伐宋，宋擊破之，筠自焚死。　　淮南節度使李重進復起兵反，宋擊破之，進亦自焚。太祖謂趙普曰：「天下自唐李以來，數十年間，帝王凡易八姓，十三君，僭竊相踵，戰爭不息，其故何也？」普對曰：「此無他，方鎮之權太重，君弱臣強而已，宜制其錢穀，收其甲兵，則天下自安矣！」太祖大悟。一日因晚朝，與石守信等飲酒酣，屏左右謂曰：「朕非卿等不及此，然天子亦大艱難，殊不若為節度使之樂。居此位者，誰不欲為之，朕終夕未嘗安枕也。」守信等曰：「陛下何出此言？今天命已定，誰敢異心？」太祖曰：「卿等固然，如麾下欲富貴何？一旦有以黃袍加汝身，雖欲不為，不可得矣。」守信等泣謝曰：「臣等愚不及此，願陛下哀矜，指示可生之路。」太祖曰：「人生如白駒之過隙，所以圖富貴者，不過欲多積金銀，厚自娛樂，使子孫無貧乏耳。卿等何不釋去兵權，出守大藩，擇便好田宅市之，為子孫立永遠之業，多買歌兒舞女，日夕飲酒為歡，以終其天年，上下相安，不亦喜乎？」守信等皆謝曰：「陛下念臣等至此，所謂生死而骨肉也。」明日皆稱病，乞罷典兵，賜賚甚厚，唯石守信兼職如故，其實兵權不在也。其諸州守土官，帝用趙普謀，或因其卒，或因遷徙致仕，皆以文臣代之。又令各州諸節鎮，得自奏事，不屬諸藩，於是節度使之權始輕。以呂餘慶參知政事，詔百官以次轉對，指陳時政得失。事關急切者，許非時上章奏聞。詔舉孝弟力田，奇才異能，文武可用者。　　太祖朝杜太后於殿上，群臣稱賀。太后愀然不樂，左右異之。太后曰：「吾聞為君難，若治得其道，則此位可尊，苟或失馭，則求為匹夫而不可得。」太祖再拜曰：「謹受教。」及杜太后疾革，召趙普入受命，謂宋主曰：「汝知所以得天下乎？」　　宋主曰：「正由祖考及太后之積慶耳。」太后曰：「不然，由周世宗以幼兒主天下，故汝其得至此。汝萬歲後，當傳位光義，光義傳光美，光美傳德昭，國有長君，社稷之福也。」宋主泣曰：「敢不如教！」后顧謂趙普曰：「爾同記吾言，不可違也。」普即就櫥面為約誓書，於紙尾署曰：「臣普記。」藏之金匱，命謹密宮人掌之。太后遂殂。　　帝遣慕容延钊、李處耘伐荊南，並襲南平。南平高繼沖、荊南周保權俱降，湘湖悉平。命王全斌等伐蜀，蜀主孟昶降。　　全斌在蜀，縱部下淫掠子女，奪取財物，蜀人苦之，遂作亂。　　曹彬招慰擊破之，兩川遂定。是役也，惟劉光義、劉廷讓廉謹，曹彬能戢下，上優賞之。使潘美將兵伐南漢，克廣州。南漢主劉鋹降，兩廣悉定。帝遣使諭江南國主入朝，不至，遣曹彬將兵十萬伐之。將行，帝戒之曰：「江南之事，一以委卿，切勿暴掠生民，務廣威信，使自歸順，不須急擊也。」且以劍授彬曰：「副將而下，不用命者斬之。」潘美等皆失色。自王全斌平蜀，多殺人，上每恨之。彬性仁厚，故專任焉。彬克江南，振旅而還，封江南主李煜為違命侯。彬歸自江南，舟中惟圖籍衣衾而已。閣門進榜子云：「奉敕差往江南勾當公事回。」時人嘉其不伐。以上削平諸國事跡，各見上回諸國，下不贅。諸國既平，吳越大懼，遣使納賂於趙普。初，帝每微行，屢幸趙普家，相與謀事甚密。至是，帝又幸其第，會吳越所遣使適到，致書於趙普，及海物十瓶，置於廡下。未及發而帝至，倉卒不暇屏。帝顧問何物，普以實對。帝曰：「海物必佳。」即命啟之，皆瓜子金也。普惶恐謝曰：「臣未發書，實不知。」上曰：「第受之，彼謂國家事，皆由汝書生輩爾。」普不自安，遂求罷政。又上表於帝，乞遵太后遺詔，傳位晉王光義，帝手封其表，藏之宮中。　　宋都東京開封府汴梁，而以洛陽河南府為西京，帝如西京，遂封其父宣祖墓安陵，祭天地於當郊。都民垂白者相謂曰：「我輩少經亂離，不圖今日復睹太平。」天子儀衛有泣下者。帝欲留都洛陽，群臣咸諫，弗聽。晉王光義言其非便，帝曰：「遷河南未已，終當居長安耳。」光義問其故，帝曰：「吾欲西遷，據山河之勝，以去冗兵。」光義曰：「在德不在險。」力請還汴，帝不得已，從之。因歎曰：「不出百年，天下民力盡矣。」　　遂還東京。五星聚奎，竇伊曰：「天下自此太平，文明自此日盛矣。」帝友愛光義，數幸其第，恩禮甚厚。光義嘗有疾，親為灼艾，光義覺痛，帝亦取艾自炙，以分其痛。帝元配賀氏早卒，繼王氏，又宋氏。宋氏欲立皇子德芳，十月壬子，夜大雪，帝召晉王光義，屬以後事，宦官宮妾悉屏之，左右皆不得聞，但遙見燭影下，晉主時或離席，若有遜避之狀。既而帝引玉斧戳地曰：「好為之。」俄而帝崩，在位十七年，壽五十歲。　　帝仁孝豁達，質任自然，不事矯飾，宮中葦簾，緣用青布，常服之衣，浣濯至再。性嚴重寡言，獨喜觀書，雖在軍中，手不釋卷。聞人有奇書，不吝千金購之。嘗讀二典，歎曰：「堯舜之世，四凶之罪，止於投竄，何近代法網之密耶？」於是立法，鞭撲不行於殿陛，罵辱不及於公卿，臣下除謀反外，不得誅戮。故臣下得以有為，而忠君愛國之心，油然而興矣。帝既崩，弟晉王光義立，是為太宗，更名臯。吳越王錢俶來朝，上留之不遣，俶懼，盡獻其地，封俶為淮海國王。上遣潘美等分道伐北漢，又自將繼之。遼遣使來言曰：「何名而伐漢也？」　　帝曰：「河東逆命，所當問罪，若北朝不援，和約如故；不然，惟有戰耳！」潘美等屢敗北漢兵，北漢求救於遼，遼遣兵赴之，潘美等大敗遼師，盡銳以攻北漢，北漢主出降。帝發太原，遂伐遼，遼將多降。遼耶律學古守燕，悉力御宋，不能支。遼主遣耶律休哥救燕，帝與遼將耶律莎大戰於高梁河，沙敗，將遁，休哥兵適至，與耶律斜軫分左右翼以進。刻戰，帝大敗，急乘驢車走免，自是遼好遂絕。太祖適子德昭，從帝攻太原，軍中嘗夜驚，不知帝所在。有謀立德昭者，帝不悅。及還，以北征不利，久不行太原之賞，德昭以為言。帝大怒曰：「待汝自為之，賞未晚也。」德照退而自刎。帝聞之驚悔，往抱其屍，哭曰：「癡兒何至此耶？」追封魏王。北漢既平，天下復歸一統，惟契丹內據河北幽、薊之地，宋師取之，屢敗不能克復，天下非復漢唐之舊矣。　　趙普奉朝請者累年，盧多遜益毀之，謂普初無立上意，普鬱鬱不得志。會晉邸舊僚柴禹錫等告秦王廷美驕恣，將有陰謀竊發。帝疑以問普，普因言願備樞軸，以察奸變，且自陳曰：「臣忝舊臣，為權幸所沮。」遂備道預聞昭憲太后顧命，及前朝上表等事。帝發金匱，得誓書，及覽普前表，因召見，謂曰：「人誰無過，朕不待五十，已知四十九年之非矣。」乃拜普為司徒，兼侍中。初，昭憲太后遺命，太祖傳位於帝，帝傳廷美，美傳太祖子德昭。及德昭不得其死，德芳相繼夭歿，廷美始不自安。柴禹錫因上變以搖之。帝意不決，召趙普諭以太后遺旨。　　普對曰：「太祖已誤，陛下豈容再誤。」廷美遂得罪，盧多遜得貶竄，趙普復相，廷美竟以憂卒。帝長子無佐，少聰警，貌類帝，帝鐘愛之。廷美遷房州，元佐嘗力救。及廷美死，遂發狂疾。會重九，召諸王宴射苑中，元佐以新瘥不預。及諸王宴歸，暮過元佐，元佐恚曰：「若等侍上宴，我獨不預，是棄我也。」因發憤被酒，夜縱火焚其宮。帝大怒，廢為庶人。趙普免相，以呂蒙正參知政事。初入朝堂。有朝士指之曰：「此子亦參政耶？」蒙正佯為不聞而過之。同列不能平，詰其姓名，蒙正遽止之曰：「若一知其姓名，恐一時不能忘情，不若弗知之為愈。」時人服其量。夏州李繼遷作亂，契丹封繼遷為夏王，後鼎立為夏國。詳見下回。　　帝在位日久，儲貳未立，寇準自鳳翔召還，入見，帝曰：「朕諸子孰可付神器者？」准對曰：「知子莫若父，惟陛下擇所以副天下望者。」帝曰：「壽王可乎？」准曰：「聖慮既以為可，願即決定。」於是立壽王元保為太子，更名恒，以寇準參知政事，以呂端平章事。初，帝欲相端，或曰：「端為人糊塗。」帝曰：「端小事糊塗，大事不糊塗。」決意用之。帝不豫，宣政使王繼恩忌太子英明，陰與參知政事李昌齡、殿前都指揮使李繼勛等謀立故太子楚王元佐。宰相呂端問疾禁中，見太子不在旁，疑有變，乃以笏書大「漸」字，令親密吏趨召太子入侍。帝在位二十三年崩，壽五十九歲。皇后令繼恩召端議所立，端知有變，即紿繼恩，使入書閣鎖之。亟入宮，后問端曰：「宮車已晏駕，立嗣以長順也，今將何如？」端曰：「先帝立太子，正為今日，今始棄天下，豈可遽違命，有異議耶。」　　后默然，乃奉太子即位。太宗仁恕恭儉，愛民下土，性無他好，惟喜讀書，而李日方、呂蒙正、張齊賢、呂端、寇準、李沆、向敏中等，相繼登用，足稱守成之令主。然而金匱渝盟，背母負兄，一弟二姪，俱不得其死，後世不能無憾。太子既立，是為真宗，垂簾引見群臣，呂端平立殿下不拜，請捲簾，升殿審視，然後降階，率群臣拜焉。及呂端以疾免，以寇準平章事。　　初，夏李繼遷作亂，叛服不常。其降也，賜姓名為趙保吉。　　時趙保吉死，子德明立，曹瑋上書：「繼遷擅據河南北二十年，今出其不意，擒德明送關下。復河西為郡縣，此其時也。帝以恩致德明，下詔招撫之。德明使中國有西顧之憂，若乘其國危子弱，不即捕滅，後復強盛，不可制矣。願假臣精兵。」寇準不發，飲笑自若。帝聞之大駭，以問准，准對曰：「陛下欲了此，不過五日，願駕幸澶州。」帝降於遼。遼冊立德明為西平王，遼主隆緒大舉入寇，邊事告急，一夕五至，中外震懼。寇難之，欲還內，准請母還，而速議行，畢士安力勸，帝如准所請。王欽若，臨江人，請帝幸金陵；陳堯叟，閬州人，請帝幸成都。准曰：「陛下神武，將臣協和，大駕親征，敵當自遁。　　不然，出奇以擾其謀，堅守以老其師，我得勝算矣。若棄宗廟幸他方，示之以弱，敵乘勢深入，天下可復保耶！」帝乃決策幸澶州，二人由是怨准。帝廢京師，准以欽若多智，懼其妄有關說，疑沮大事，出欽若知天雄軍。契丹至城下，欽若束手無策，閉門修齋誦經而已。帝次於澶州，契丹大將蕭撻覽出視地形。宋威武軍頭張環守牀子弩發矢射死蕭撻覽，契丹主大懼，欲引去。而宋師數十萬方至，帝至澶州南城，望見契丹軍勢甚盛，群臣請駐蹕。寇準固請車駕渡河，遠近望見御蓋，諸軍皆踴躍呼萬歲，聲聞數十里。契丹益懼，遣騎薄城，高瓊擊敗之。　　契丹大懼請和。准欲擊之，帝方厭兵，曰：「吾不忍生靈重困，姑聽其和可也。」契丹遣使持書來請盟，宋遣曹利用如契丹軍，議歲幣。帝曰：「必不得已，雖百萬亦可。」准聞之，召利用至幃幄，謂曰：「雖有敕旨，汝所許過三十萬，吾斬汝矣。」　　利用竟以絹二十萬匹，銀十萬兩定和議，南朝為兄，北朝為弟，交誓約。各解兵歸，自是南北弭兵，寇準之力也。　　帝待寇準甚厚，王欽若深嫉之。一日會朝，准先退，帝目送之。欽若進曰：「陛下敬准，為其有社稷功耶？」帝曰：「然。」欽若曰：「城下之盟，春秋恥之，澶淵之舉是也。陛下聞博乎？博者輸錢欲盡，乃罄其所有出之，謂之孤注。陛下乃寇準之孤注也。」帝由是顧准浸衰，竟罷相，出知陝州。以王旦平章事，帝深以澶淵城下之盟為辱，居常怏怏。王欽若度帝厭兵，因謬進曰：「陛下以兵取幽薊，乃可滌恥。」帝曰：「河北生靈始免兵革，朕安忍為此？可思其次。」欽若曰：「惟封禪可以鎮服四海，誇示外國，然自古封禪，當得天瑞，然後可。天瑞安可必得？前代蓋有以力為之者，惟人主深信而崇奉之，以明示天下，則與天瑞無異也。」帝沉思曰：「王旦得無不可乎？」欽若曰：「臣諭以聖意，宜無不可。」乘間為旦言，旦勉強從之。帝召王旦飲，歡甚，賜以樽酒，曰：「此酒甚佳，卿歸與妻孥共之。」及歸發封，則皆美珠也。旦自是不敢有異議。戊申正月朔，帝謂群臣曰：「朕於去年十一月二十七日夜將半，方就寢，忽室中光曜，見神人星冠絳衣，告曰：『當降天書三篇。』適睹皇城司奏言，承天門有黃帛，曳鴟尾上，其所陣之書乎？」王旦等皆稱賀。帝步至承天門，遣二內侍升屋奉之以下，旦跪進帝再拜受之，付陳堯叟啟封。其書詞類老子《道德經》，讀訖，盛之金匱，而言祥瑞者紛紛矣。獨龍圖閣侍制孫爽言於帝曰：「以臣愚所聞，天何言哉，豈有書耶？」　　帝默然。詔議封禪，帝封泰山禪社首，大赦，皇太子生。太子，後宮李氏所生。李氏，杭州人，初入宮侍劉修儀，莊重寡言，帝命為司寢。既有娠，從帝臨砌台，玉釵墜地。帝私卜：釵完，當得生男子。左右取釵以進，殊不毀，帝甚喜，已而果生子。　　劉修儀攘為己子，李不言，中外亦不知。帝得子已晚，始生，晝夜啼不止。有道人言能止兒啼，召入，則曰：「莫叫莫叫，何似當初莫笑。」啼即止。蓋真宗嘗吁上帝求嗣，上帝問群仙：「誰當往者？」皆不應，獨赤腳大仙一笑，遂命降為真宗子，在宮中每好赤腳，此其驗也。帝立劉氏為后，后家世寒微。而性警敏，漸干外政。立升王受益為太子，更名禎，即李氏所生也。　　帝寬仁慈愛，有帝王之量。景德以前，呂端、張齊賢、李沆、呂蒙正、畢士安、寇準、王旦諸君子輔之，足為繼世之賢君。祥符以後，王欽若、陳堯叟、馮拯、丁謂、曹利用諸小人輔之。於是好奉道教，信惑邪說，天書封祀，製作紛紛焉。在位二十五年崩。太子禎立，是為仁宗，時年十三。劉太后與帝五日一御承明殿，垂簾聽政。丁謂欲擅權，潛結內侍雷允恭，密謂太后降手書云：「帝朔望見群臣，大事則太后召對，輔臣決之；非大事則令允恭傳奏，禁中畫可。」於是允恭恃勢專恣，丁謂權傾中外，眾莫敢抗，獨王曾正色立朝，時倚為重。初，真宗臨崩，惟言寇準、李迪可托。丁謂怨准，而太后憾迪，嘗諫立己，遂誣以朋黨貶之。王曾疑責太重，謂熟視曾曰：「居停主人勿復言，恐不免耳。」曾遂不復言。葬真宗，以丁謂為山陵使，以內侍雷允恭為都監。司天監邢中和謂允恭曰：「今山陵上百步，法宜子，但恐下有石與水耳。」允恭曰：「第移就上穴，我入見太后言之。」允恭方貴橫，人不敢違，太后命與山陵使議，丁謂唯唯而已。既而穿上穴有石，石盡水出，眾懼，不能成功。內侍毛昌達自陵還，奏之，詔遣王曾復視，曾還對，因言丁謂包藏禍心，故令允恭擅移黃堂於絕地。太后大驚，怒甚，欲並誅丁謂。馮拯曰：「帝新即位，亟誅大臣，駭天下耳目。」遂止，誅允恭而貶丁謂。以王曾平章事，呂夷簡參知政事。　　初，劉太后既取帝為己子，與楊太妃保護之，李氏默然，處先朝嬪御中，未嘗自異，人畏太后，亦無敢言者。以是帝雖春秋長，不自知為李氏出也，至是疾革，乃自順容進位宸妃，薨。太后欲以宮人禮治喪於外，呂夷簡時為首相，奏禮宜從厚，太后遽引帝起。有頃，后獨立簾下，曰：「一宮人死，相公云云何也？」夷簡對曰：「臣待罪宰相，事無內外，皆當預也。」　　后怒曰：「相公欲離間吾母子耶？」夷簡曰：「太后他日不欲全劉氏乎？」時有詔，欲鑿宮城垣以出喪，夷簡又謂內侍羅勛曰：「宸妃誕育聖躬，而喪不成禮，異日必有受其罪者，莫謂夷簡今日不言也。當以后服殮用水銀。」崇勛懼，馳告太后，乃許之。劉太后愛帝如己出，帝亦盡孝，故始終無毫髮間隙，及劉太后崩，尊楊太妃為皇太后，帝始親政。帝與呂夷簡謀，以張耆、夏竦、陳堯佐等附劉太后，欲悉罷之。夷簡以為然。　　帝退，以語郭后。后曰：「夷簡獨不附太后耶？但多機巧，善應變耳。」由是夷簡亦罷。制下，夷簡方押班，聞唱名，大駭，不知其故，因令素所厚內侍閻文應洞之，乃知事由郭后，於是深憾后。及呂夷簡復相，時尚美人、楊美人俱有寵於上，數與后忿爭。一日尚氏於上前有侵后語，后不勝忿，批其頰。帝自起救之，誤批上頸，上大怒。內侍閻文應因與帝謀廢后，且勸帝以爪痕示執政。帝以示夷簡，夷簡因舊怨，遂主廢黜之議。　　帝猶疑之，夷簡曰：「光武，漢之明主也。郭后止以懟怨坐廢，況傷陛下頸乎。」帝意遂決，於是中丞孔道輔率諫官范仲淹、宋庠等切諫，皆坐貶，廢郭后為淨妃玉京沖妙仙師。夷簡勸上立曹彬孫女曹氏為后。郭后既廢為淨妃，出居瑤華宮，上密遣人召之。后辭曰：「若再見召，須百官立班受冊方可。」文應以嘗譖后，懼其復立，會后小疾，帝遣文應挾醫視疾，后暴崩，帝深悼之，追復后號。知開封府范仲淹劾奏內侍閻文應之罪，竄之嶺南，道死。翹王元儼，太宗第八子也，性嚴毅不可犯，人呼為八大王。元儼為帝言：「陛下乃李宸妃所生，妃死以非命。」帝始知為宸妃子，因號慟累日，下詔自責，幸洪福寺，祭告易梓宮，親啟視之。妃以水銀殮，玉色如生。冠服如皇后。　　帝歎曰：「人言其可信哉！」待劉氏加厚。　　夏州趙元吳反，寇環慶，遂稱帝，國號夏。夏人寇保安軍，指揮使狄青擊敗之。元昊陷塞門諸岩，以范仲淹知延州。仲淹大閱州兵，得萬八千人，分六將領之，日夜訓練，量賊眾寡，使更出御賊。敵人相戒曰：「無以延州為意，今小范老子腹中有數萬甲兵，不比大范老子可欺也。」大范謂范雍也。元昊寇川諸岩，韓琦使任福等領兵夜趨白豹城，平明克之，破四十一族，焚其積聚而還。遼主乘朝廷有西夏之憂，遣使求割關南地。　　帝許以增歲幣，遣富弼報之。富弼兩次使契丹，以言語諄諄折服契丹，於是止許歲增銀絹各十萬，並前共各五十萬，和好復定。以韓琦、范仲淹為陝西路安撫經略招討使，二人號令嚴明，愛撫士卒，諸羌畏威懷德，不敢犯邊。境上謠日：「軍中有一韓，西賊聞之心膽寒；軍中有一范，西賊聞之驚破膽。」天下稱為韓范。夏主元昊更名曩霄，上書請和，再上誓表，帝約歲賜銀絹茶二十五萬五千以和。自是邊境稍寧。　　范仲淹司監選，取班簿視不才者，一筆勾之。富弼曰：「一筆勾，一家哭矣。」仲淹曰：「一家哭，何如一路哭耶？」時貝州妖賊王則反，文彥博討平之。廣南蠻賊依智高反，狄青討平之。以趙汴為御史，彈劾不避權幸，聲稱凜然，京師目為鐵面御史。文彥博、富弼同平章事，及文彥博罷，以韓琦同平章事，朝野共慶得人。以包拯知開封府事。拯立朝剛直，貴戚宦官，為之斂手，吏民不敢欺，童稚婦女亦知其名，呼曰「包待制」。京師為之語曰：「關節不到，有閻羅包老。」又以其笑比黃河清焉。召河南處士邵雍，不至，雍德氣粹然，深於易理，遇事能先知。　　初，上三子皆早亡，無子，取太宗曾孫汝南郡王允讓之子宗實入宮，命曹后撫鞠之以為子。生四歲矣，至是年雖長，尚未立為皇嗣，復以年長出居於外。時居父汝南王之喪，司馬光、歐陽修、包拯、呂景初、趙抃、吳奎等，皆上疏力請早建皇嗣，宰輔文彥博、富弼、王堯臣相繼勸帝早定大計，皆未見聽。司馬光上疏曰：「向者臣進預建太子之說，意謂即行，今寂無所聞，此必有小人言陛下春秋鼎盛，何遽為此不祥之事。小人無遠慮，特欲倉卒之際，援立其所厚善者耳。『定策國老、門生天子』之禍，可勝言哉！」帝大感動。時知江州呂誨亦上疏言之。韓琦入對，以光、誨二疏進讀。帝遽曰：「朕有此意久矣，誰可者？」琦惶對曰：「此非臣輩所可議，當出自聖裁。」帝曰：「宮中嘗養二子，小者甚純近不慧，大者可也。」琦請其名，帝曰：「宗實。」琦等遂力贊之。議乃定。命下，宗實固請終喪，許之。宗實既終喪，帝復起之，猶力辭，帝命王珪作詔立為皇嗣，宗實復稱疾辭。司馬光言於帝曰：「皇子辭不貲之富，其賢於人遠矣；然父召無諾，君命召不俟駕，願以臣子大義責之，宜必入。」帝從之，宗實遂受命。將入宮，戒其舍人曰：「謹守吾舍，待上有嫡嗣，吾即歸矣。」因肩輿赴召，良賤不滿三十人，行李蕭然，惟書數櫃而已，中外相賀。既為皇子，更名曙，慎靜恭默，無所猷為，天下陰知其聖德云。　　仁宗恭儉仁恕，始終如一，敬天重民，有司嘗請以玉清舊址為苑，帝曰：「吾奉先帝苑囿，猶以為廣，何以是為？」大辟疑者，皆令讞，上所活歲以千計。嘗云：「朕未嘗詈人以死，況敢濫刑乎！」嘗語近臣曰：「昨因不寐而饑，思食燒羊。」　　近臣曰：「何不取索？」帝曰：「恐遂為例，可不忍一夕之饑，而啟無窮之殺乎？」燕私常服浣濯之衣，惟帟衾稠，多用繒絁。或獻蛤蜊二十八枚，枚值千錢。帝曰：「一下箸費二十八千，吾不堪也。」北使言高麗職貢疏，今欲加兵。仁宗謂曰：「此只王子罪，不干百姓事，今加兵，王子未必能誅，且屠戮百姓。」卒以寢兵。又好學崇儒，當經筵謂侍臣曰：「朕盛暑未嘗少卷，但恐卿等勞耳。」詔州縣皆立學，定太學生員，王堯臣及第，賜《中庸》旁篇；呂臻及第，賜《大學》篇。於《禮記》中，表章此二經，以風厲儒厙，實開《四書》之端。　　其後程頤配以《論語》、《孟子》，朱喜集注，聖學為之昭然。　　慶歷以前，朝未嘗無小人，而不足以勝善類之氣；慶歷以後，君子滿朝。傳曰：「為人君止於仁。」帝誠無愧焉。在位四十三年崩，皇子曙即位，是為英宗，尊曹后為皇太后，遺制下日，雖深山窮谷，莫不奔走悲號，如喪考妣。　　英宗有疾，詔請皇太后權同處分軍國重事。太后性慈儉，頗涉經史，及聽政，多援經義以決事，中外章奏日數十上，一一能記綱要。於外戚左右，分毫無所假借，宮省肅然。帝疾甚，舉措或改常度，遇宦者尤少恩，左右多不悅，乃共為讒間。太后與帝遂成嫌隙，內外洶懼。知諫院呂誨上書，兩宮猶未釋然。　　一日，韓琦、歐陽修奏事簾前，太后嗚咽流涕，具道所以。琦曰：「此病固爾，病已必不然。子病，母可不容之乎？」太后意不解。修進曰：「太后事先帝數十年，仁德著於天下。昔張貴妃有寵，及卒，追冊為溫成皇后。太后於溫成之寵，尚能處之裕如，今於母子之間，反不能容耶？」后意稍和。琦又進曰：「臣等在外，聖躬若失調護，太后不得辭其責。」后驚曰：「是何言！我心更切也。」同列聞者，皆為縮頸流汗。後數日，琦獨見帝，帝曰：「太后待我少恩。」琦對曰：「自古聖帝明王，不為少矣，獨稱舜為大孝，豈其餘盡不孝哉？蓋父母慈而子孝，此常事不足道，惟父母不慈，而子不朱孝，乃為可稱，但恐陛下孝未至耳，父母豈有不慈者哉？」帝大感悟。帝自六月不御殿，至是初御紫宸殿，見百官。琦因請乘輿禱雨，且奉服以出，人心大安。　　帝命侍臣講讀經史於邇英閣。翰林侍讀學士劉敝進讀《史記》，至堯授舜以天下，拱而言曰：「舜至側微，堯禪之以位，天地享之，百姓戴之，非有他道，惟孝友之德光於上下耳。」　　帝悚然改容，太后聞之亦大喜。兩宮疑漸釋，立妃高氏為后。　　后母曹氏，太后姊也，少育於宮中，與帝同年生，又俱撫鞠於太后，仁宗嘗曰：「異日必以為配。」既長，遂成婚，生三子，至是冊為后。韓琦欲太后撤簾還政，乃取十餘事稟帝，裁決悉當。琦即詣太后復奏，太后每事稱善。琦因白太后求去。太后曰：「相公不可去，我當歸深宮耳，卻每日在此，甚非得已。」　　琦即稱：「前代如馬、鄧之賢，不免貪戀權勢，今太后便能復辟，誠馬、鄧之所不及，未審決取何日撤簾。」太后遽起。琦即命鸞儀司撤簾，帝始親政。內侍任守忠乘間交構兩宮。一日，韓琦出空頭敕一道，歐陽修已簽，趙概難之，修曰：「第書之，韓公必自有說。」概不敢違。既而琦坐政堂，召守忠立庭下，曰：「汝罪當死。」遂謫蘄州，取空頭敕填與之，即日押行，琦意以為少緩，則中變也。其黨史昭錫等悉竄南方。中外快之。　　帝有疾，韓琦入問起居，因進言曰：「陛下久不視朝，願早建儲以安社稷。」帝頷之，即召學士承旨張方平至福寧殿，帝凴几言不可辨，方平進筆，帝乃書曰：「立大火王為皇太子。」　　方平請書其名，帝力疾書之。方平退，草制立穎王項為皇太子。　　太子既立，帝因泣然下淚。文彥博退謂琦曰：「見上顏色否？人生至此，雖父子亦不能不動情也。」在位四年崩。帝以明哲之資，膺繼統之命，優禮大臣，愛民好士，每裁決，皆出群臣意表，足為良主。乃天不假以年，不克大有所為，惜哉！太子項即位，是為神宗。立妃向氏為后，乃向敏中之曾孫女也。　　神宗即位之初，勵精求治，不御游畋，不治宮室，惟勤惟儉，志欲破遼滅夏，大有為於天下。先憂財用不足。王安石為翰林學士，越次入對，說以富國強兵之術，曰：「昔周置泉府之官，變通天下之財，後世惟桑弘羊、劉晏，粗合此意，學者不明先王之法意，更以為人主不當與民爭利，今欲理財，當修泉府之法。」帝納其說。安石猶恐帝不決意任之，復言曰：「昔堯使群臣共擇一人治水，尚不能無敗事，後乃成功；今欲變法，所使或非其人，豈能無一二之敗事，當計其利害之多少，不為眾論所惑，決意行之，久自收其效矣。」帝深然之，堅意任之，乃以安石為相。唐介言安石狷狹少容，好學而泥古，不通於今，用必為害。若欲求賢相，則呂公著、司馬光、韓維其人也。帝不聽。王安石既執政，士大夫皆以為得人。呂誨獨言其不可，將入諫，與司馬光相遇並行，光密問今日所言何事。誨曰：「袖中彈文，乃新參也。」光愕然曰：「眾喜得人，奈何論之？」　　誨曰：「君實亦為是言耶？安石雖有時名，然好執偏見，輕信奸回，喜人佞己，聽其言則美，施於用則疏。誤天下蒼生，必斯人也。」遂上疏極諫。帝不聽，出誨知鄧州。誨既出，安石所為益執。光由是服誨之先見，自以為不及也。後青苗盛行，誨乞致仕。及病亟，手書囑司馬光為墓銘。光往省之，至則目且瞑。光呼白：「更有見囑乎？」誨張目強視曰：「天下事尚可為，君實勉之。」遂卒。　　王安石欲行新法，見諸臣排之者眾，乃引用呂惠卿、章惇、曾布、韓絳等奸邪附己之人為心腹，由是農田、水利、青苗、均輸、保甲、免役、市易、保馬、方田諸法，相繼並興，號為新法。行之天下，而民不聊生矣。農田水利者，開諸路廢田，興水利面收其稅，並察官吏之家皆同役，不得有所私也。青苗者，於方播種青苗時，令民自度麥粟所贏幾何，先貸以錢，使出息二分，俟穀熟還官也。均輸者，凡諸州郡所當輸官糧，皆令平其所在時價，輸其土地所饒出之物，官自轉遷於所無之地而賣之，以收利也。保甲者，十家為保，有保長；五十家為大保，有大保長；十六保為都保，選眾所服者二人為都保長，一正一副。聽保丁自置弓箭，習武藝，以禦寇也。免役者，凡當役人戶，以等第出錢免役也。市易者，以金帛諸貨為抵當，而貸之錢，責期使償，半歲輸息十一，及歲倍之。過期不輸，息外更加罰錢也。保馬者，令保甲為官養馬，死則償之也。方田者，以東西南北各千步為一方，計量田地，分五等以定稅也。諸法皆害民，而青苗法為尤甚。初，英宗時，邵雍與客散步天津橋上，聞杜鵑聲，慘然不樂。客問其故？雍曰：「洛陽舊無杜鵑，今始至。天下將治，地氣自北而南；將亂自南而北。今南方地氣至矣，禽鳥飛類，得氣之先者也。不二年，上用南人作相，多引用南人，專務變法，天下自此多事矣。」至是其言果驗。　　時帝堅意用安石行新法，萬民愁怨，於是富弼、韓琦、司馬光、趙抃、張方平、蘇軾、蘇轍、呂公著、呂公弼、范純仁、程顥、歐陽修、鄭獬、孫覺、李常、張戬、劉庠、范鎮、王拱辰、秭維、劉摯、楊繪、唐詗等，前後相繼上疏，極言新法之為害，請復祖宗之舊法，安靜以守之。上皆不聽。於是諸臣紛紛相繼引去，或加貶。安石性執拗，巧為文飾，持新法益堅。　　會歲饑，征斂苛急，東北流民，每風沙霾噎，扶攜塞道，羸疾愁苦，身無完衣，或茹木實草根，至身被鎖械而負瓦揭木，賣以償官，累累不絕。監上安門鄭俠乃繪所見為圖，發馬遞上之，且云：「旱由王安石所致。去安石，十日不雨，乞斬臣以正欺君之罪。」疏入，帝反覆觀圖，長吁數四，袖以入內。是夕寢不能寐。翌日，令罷青苗、免役等新法。民聞之歡呼相賀。是日果大雨，遠近沾洽，而呂惠卿、鄧綰詆俠為狂夫，治其擅發馬遞之罪，下之獄，竄之英州。而新法復行如故。知潮州府蘇軾托詩以諷朝政，其詠青苗曰：「贏得兒童語音好，一年強半在城中。」其詠課吏曰：「讀書萬卷不讀律，致君堯舜終無術。」　　其詠水利曰：「東海若知明主意，應教斥鹵變桑田。」其詠鹽禁曰：「豈是聞韶解忘味，邇來三月食無鹽。」為中丞李定、御史舒直所奏，下之獄，以為詆謗朝政，欲置之死。曹太皇太后違豫中，聞而為帝言之，乃得免。　　初，青澗守將種諤，受夏臣嵬名山之降，遂城綏州。夏主諒祚，乃詐為會，誘楊定等殺之，邊釁復起。時神宗欲並西夏，屢遣兵伐夏，夏人亦屢入寇，互相勝負，得西夏邊岩六堡之地。　　其後用宦者李憲伐夏，靈州永樂之役，死者六十餘萬人，亡失錢穀銀絹不可勝計。事聞帝，臨朝慟哭，為之不食。自是無意於西伐，而夏人亦困弊矣。夏主秉常上表，乞復修好，詔許之。　　遼人見中國之行新法，懼其圖己，乃遣蕭禧來求割地。安石曰：「將欲取之，必姑與之。」乃割河東地，以分水嶺為界，東西割地七百里以與遼，而國勢愈弱。自神宗以前，為治平之世，自神宗以後，為喪亂之世矣。王安石以子雲死，悲傷不堪，求解機務，上許之，未幾卒。　　上有疾，立第六子延安郡王傭為皇太子，更名煦，時年十歲。詔太皇太后高氏，權同處分國事，在位十八年崩。太子煦立，是為哲宗。太皇太后高氏同臨朝聽政。明年，改元元祐，即罷新法十餘事。起用司馬光、呂公著、文彥博、韓維、范純仁、蘇軾、呂大防、劉摯、程頤、蘇轍、范祖禹等。貶呂好問、呂惠卿、蔡確、章惇等，盡罷新法，天下大悅。時太皇太后臨朝，司馬光秉政，天下大治。司馬光卒，呂公著秉政。公著卒，呂大防、范純仁秉政時帝年益壯，太皇太后歷選世家女百餘人入宮。至是謂執政曰：「孟氏女能執婦道，宜正位中宮。」命呂大防為皇后六禮使，冊為皇后。因語帝曰：「得賢內助，非細事也。」既而歎曰：「斯人賢淑，惜福薄耳！異日國有事變，必此人當之。」八年九月，太皇太后不豫，呂大防、范純仁等問疾，太皇太后曰：「先帝追悔往事，至於泣下，此事官家宜深知之。」又曰：「老身歿後，必多有調戲官家者，公等亦宜早退，令官家別用一番人。」乃呼左右，問：「曾賜出社飯否？」　　因曰：「公等各去吃一匙社飯。明年社飯時，思量老身也。」　　九月，太皇太后崩。太后聽政，召用故老名臣，罷廢新法苛政，舉邊砦之地以賜西夏，於是宇內又安。遼主戒其臣下，令勿生事於疆場，曰：「南朝盡行仁宗之政矣。」臨朝九年，朝廷清明，華夏綏定，力行善政，抑絕外家私恩，人以宣仁為女中堯舜。　　太皇太后既崩，帝始親政，改元紹聖。群小力排太后時事，罷呂大防、蘇軾、蘇轍、范祖禹、范純仁等，而用章惇、、蔡京、呂惠卿、曾布等。章惇專以紹述為國是，以司馬光為奸邪，遂引其黨蔡卞、林希、張商英等居要地，任言責，協謀朋奸，報復仇怨，於是朋黨之論起。詔諭天下，復行新法，人人怨忿。追貶元祐宰執呂公著、司馬光、王岩叟、傅堯俞，及孫固明、宗愈等有差。言公著等倡為奸謀，詆毀先帝，變易法度，罪惡深重。章惇、蔡卞請發司馬光、呂公著之墓，斲棺暴屍。　　許將曰：「此非盛德事也。」乃止。安置元祐宰執呂大防、劉摯、蘇轍、梁燾、范純仁於嶺南，貶韓維、劉奉世等以下三十人有差。章惇、蔡卞媒孽宣仁太皇太后，誣以常欲危帝之事，請追廢為庶人。向太后聞之，號泣謂帝曰：「吾日侍崇慶，天日在上，此語曷從而出？且帝必如此，亦何有於我？」帝感悟，取悼、卞奏就燭焚之。明日，惇、卞再狀堅請。帝曰：「卿等不欲朕入英宗廟乎？」抵其奏於地，事遂寢。時劉婕妤恃寵，無禮於孟后，后不能平，遂成隙。章惇陰附劉婕妤，遂廢孟后為仙師，出居於瑤華宮。而立劉氏為皇后。鄒浩極諫，勿聽。　　帝在位十五年崩。親政以後，七年之間，奸黨專權，有二蔡二惇之謠。二蔡者，蔡京、蔡卞也；二惇者，章惇、安惇也。天下怨疾，卒歸大亂矣。帝無子，向太后哭謂宰臣曰：「國家不幸，大行皇帝無嗣。」章抗聲曰：「在禮律當立母弟簡王似。」　　太后曰：「老身無子，諸王皆神宗庶子，不可如此分別，以長則申王佖當立，但有目疾，以次則端王佶。」乃迎立端王佶，是為徽宗。　　群臣請向太后權同處分軍國事，追復司馬光、呂公著等官。　　用韓忠彥、范純仁等，免蔡卞、章惇、蔡京等官，政略有可觀。未幾，向太后罷政，帝親政。元年正月朔旦，有流星自西北入尾，抵拒星，其光燭地。是夕有赤色起東北，亙西方，中出白氣二，將散，復有黑氣在傍。任伯雨極言時政得失，上不聽。曾布專權，進紹述之說，排擊元枯諸賢臣，罷任伯雨、范純仁、江公望、陳瓘等，遣內侍童貫詣三吳，訪書畫奇巧，制御器於蘇、杭州。貫留杭月餘，蔡京與之游，不捨晝夜，童貫薦京於帝。帝復召用京，京為紹述之議，復追貶司馬光等，詔元祐黨人子弟無得官京師。蔡京籍元祐宰執司馬光等，侍從蘇軾等，文臣程頤等，武臣王獻可等，宦者張士良等一百二十人，列其罪狀，謂之奸黨，請帝書之，刻石於端禮門。又頒元祐奸黨碑於各州縣，皆令刻石。有長安石工安民當刻字，辭曰：「民愚人，固不知立碑之意，但如司馬相公者，海內稱其正直，今謂之奸邪，民不忍刻也。」府官怒，欲加之罪。民泣曰：「被役不敢辭，乞免刻『安民』二字於石末，恐得罪於天下後世。」　　聞者愧之。貶任伯雨等十二人於遠州。以王安石配享孔子，位次孟軻；以蔡京於蔡攸為學士。命蔡京監鑄九鼎成，奉安九成宮，帝臨幸，酌獻至北方寶鼎，鼎忽裂破。　　帝性機巧，多技能，大興土木，窮極淫樂，好花石。蔡京諷朱勔密取浙中珍異以進。初致黃楊三本，帝嘉之；後歲歲增加，舢艫相銜於淮汴，號花石綱。凡士庶之家，一石一木，稍堪玩者，即領健卒直入其家，用黃封表識，使護視之，微不謹，即被以大不恭之罪。及發行，必撤屋掘牆以出，人不幸有一物小異，芟夷惟恐不速。篙工舵師倚勢貪橫，凌轢州縣，道路以目。上好道教，訪集方士，初寵王老志、王仔昔，以其能先知也。再寵林靈素，靈素無他能，惟習五雷法，召風霆禱雨，小驗而已。遂竭國家之力，以營土木之工，於景龍門作《上清寶篆》宮，密連禁署宮中，以便齋醮之事。上玉帝徽號，又詔天下洞天福地，修建宮觀，塑造聖像，命林靈素講道經。自是每設大齋，輒費緡錢數萬。道篆院上章，冊帝為教主道君皇帝。　　王黼、蔡攸二人有寵於上，進見無時，嘗言於上曰：「入主當太平，正宜及時為娛，歲月幾何，何徒自勞苦耶？」帝深納之。　　遂數微行。令苑囿皆依浙江為白屋，不施五彩，多為村居野店，及聚珍禽異獸，動數千百，以實其中，都下每於秋風靜夜，禽獸之聲四徹，宛若山林，識者知其不祥之兆焉。王黼為太宰，竭天下財力，凡四方珍異之物，悉苛取於民，進上者不能什一，餘皆入於黼家，儀同三司。蔡攸權勢與父京相軋，父子各立門戶，遂為仇敵。彗星見於西方，其長竟天。有星如月南行。有龍見於京師，軍器作坊兵士取而食之。大雨七日，水高十餘丈。起居郎李綱請彩求直言，以答天戒，上貶綱官。建德軍睦州（即今浙江嚴州府）。　　清溪民方臘，家有漆園，造作局屢酷取之，臘怨而未敢發。　　時吳中困於朱勔花石之擾，臘因民忽忍，陰聚貧乏游手之徒，以誅勔為名，旬日眾至數萬人，遂陷建德軍睦、婺、歙、處、衢、杭、盧等州。蓋自保甲之法行，民有部伍器械，易相聚為盜，此保甲之所以只可行於西北以拒遼夏，不可行東南也。以童貫為浙江宣撫使，領兵十五萬討之。臘遁還清溪幫源洞（清溪即今淳安縣），眾尚二十萬，與官軍力戰而敗，乃深據岩屋，為三窟，莫知所入。裨將韓世忠潛行溪谷間，問野婦得逕，即挺身杖戈，領兵直前搗其穴，格殺數十人，擒臘以出，並取臘妻子及偽相方肥等五十二人，殺臘眾七萬餘人，其黨皆潰散。　　臘凡破六州五十二縣，自是始平。淮南宋江起義，以三十六人為天罡，七十二人為地煞，橫行江湖，轉掠十郡，官軍莫敢攖其鋒。知亳州侯蒙上書，言江才必有大過人者，不若赦之，使討方臘以自贖。帝命蒙知東平府，未赴而卒。又命張叔夜知海州。江將至海州，叔夜使間者覘其所向，江逕趨海濱，劫巨舟十餘，載鹵獲。叔夜募死士得千人，設伏近城，而出輕兵至海誘之戰，先匿壯士於海傍，伺兵合，舉火焚其舟。義軍聞之，皆無鬥志，伏兵乘之，擒其副將，江等乃降。　　初，帝以內侍童貫監洮西軍，貫復湟州及洮州，而權益張，奸益甚，既得志於西，遂謂遼亦可圖，而圖遼之議始此。時遼屬國女貞完顏阿骨打叛遼，數敗遼師，稱皇帝，國號金。乃遣武義大夫馬政浮海使金，約共攻遼，預請燕雲之地。馬政以金散睹來，言若於宋夾攻得者，則宋有之；若金自取者，不在分割之議。遣馬政復如金，堅請燕雲之地，且報師期，許歲幣。　　金黏沒喝襲遼主行營，遼主走夾山。宋遣童貫勒兵十五萬以應金擊遼，遼敗童貫於白溝，詔班師。遼遣使來言曰：「女貞之叛本國，亦南朝之所甚惡也。今貪一時之利，棄百年之好，結虎狼之鄰，啟他日之禍，謂為得計可乎？救災恤鄰，古今通義，惟大國圖之。」貫不能對。朝散郎宋昭上書，極言遼不可攻，金不可盟，乞誅王黼、童貫、趙良嗣等，且曰：「兩國之誓，敗盟者禍及九族，陛下其思之乎？」詔除昭名，編管海州。初，高麗國王俁有疾，求醫於宋，至是俁卒，子楷立，遣醫歸宋，附秦言遼為兄弟之國，不可攻，存之足為邊患。勿聽。遼主淳薨，妻蕭氏主國事，童貫復進兵攻遼，遼涿州留守郭藥師以城降宋。金主陷遼燕京，遼蕭太后出奔天德，宰相左企弓等奉表降金。　　初，宋與金約，但求石晉賂契丹故地。至是遣趙良嗣如金，並求劉仁恭所獻契丹營、平、灤三州。金主不許。時左企弓以詩獻金主曰：「君王莫聽捐燕議，一寸山河一寸金。」故金人欲背初約，要求不已。良嗣還奏，王黼欲功之速成，乃請復遣良嗣如金，許以遼人舊歲幣四十萬之外，每歲更加燕京代稅錢一百萬緡。金主大喜，遂使銀術可等持誓書來，許以燕京及涿、易、檀、順、景、薊六州之地來歸，而山後諸州及西北一帶，不在許與之限。帝曲意從之。時燕之金帛子女職官富民，皆為金人所掠，惟存空城而已。黏沒喝猶欲止割涿、易，金主曰：「海上之盟，不可忘也。我死，汝則為之。」遂與宋以燕京六州之地。金人驅遼宰相左企弓，虞仲文、曹義勇、康公弼等，同燕京大家富民俱東徙。燕民流離道路，不勝其苦。過平州，言於張谷曰：「左企弓不謀守燕，使吾民流離至此，今公臨巨鎮，握強兵，盡忠於遼，必能使我等復歸鄉土，人心亦惟公是望。」谷遂召諸將議，皆曰：「聞天祚兵勢復振，出沒漠南，公若仗義勤王，奉迎天祚，以圖興復，先責左企弓等以叛降之罪而誅之，盡歸燕民，使復其業。今且暫以平州歸宋，即使金人加兵，內用營平之軍，外借宋人之援，又何俱焉。」谷乃召左企弓等數以十罪，縊殺之。遣使至燕山，說宋王安中以求降於宋。安中以聞，王黼勸帝納之。趙良嗣諫曰：「國家新與金盟，如此必失其權，悔不可追。」勿聽。金主阿骨打死，弟吳乞買立，金將斡離不襲平州，張谷奔燕山，斡離不遣人以納叛來責，遂欲以兵攻燕。帝詔王安中以谷與金，安中不得已，縊殺之，函其首，並谷二子與之。郭藥師曰：「金人欲谷頭，即與之，若求藥師頭，亦將與之矣。」自是遼之降將皆解體，而金人遂用此以興師矣。　　天狗星隕，有聲如雷，黑眚見於禁中。黑眚者，有物大如席，長丈餘，彷彿如龜，金睛，行動呼呼有聲，黑氣蒙之，不大了了。氣之所及，腥血四灑，兵刃不能施。每得人聲則出。　　先若列屋摧倒之聲，其後出入人家，初夜掠食小兒，二年乃息。　　都城有女子生髭，長六七寸。疏秀宛如男子。又有男子孕而誕子，有狐升御榻而坐。又有都城東門外鬻萊夫，至宣德門下，忽若迷罔，釋荷擔，向門戟手，且詈云：「太祖皇帝，神宗皇帝使我來道，尚宜速改也。」邏卒捕之，下開封獄，一夕方省，則不知向者所為，乃於獄中斃之。金將黏沒喝、斡離不分道入寇，童貫自太原逃歸。金粘罕喝入朔州，克代州，遂圍太原。　　知府張純孝悉力死守，金斡離不入檀州，陷薊州，郭藥師迎戰於白河，敗績，遂還燕山。執知府蔡靖以降於金，金盡取燕山州縣。時金兵日迫，詔臣庶極諫，天下勤王。帝欲避兵東行，太常少卿李綱曰：「今敵勢猖獗，非傳太子以位號，不足以招徠天下之豪傑。」上在位二十六年，遂傳位於皇太子，太子桓即位，是為欽宗。尊徽宗為教主道看太上皇帝，以李綱為兵部侍郎。遣李鄴如金師，告內禪，且請修好。斡離不欲從之。郭藥師諫曰：「南方未必有備，不如進軍。」金兵遂進。太學生陳東率諸生上書曰：「敗天下者，蔡京、梁師成、李彥、朱勔、王黼、童貫也，請斬此六賊，以謝天下。」上嘉納之。竄王黼於永州，盜殺之。李彥、梁師成賜死。朱勔放歸田里，俱籍其家。惟蔡京、童貫從上皇東行，未抵罪。上皇出奔亳州，遂居鎮江。金師入相、濬二州。梁方平帥禁旅屯於黎陽河北岸，金兵奄至，河南守橋者望見金兵旗幟，燒橋而遁。方平之師潰還。　　金人取小舟以蹄，旋渡旋行，無復隊伍。金人笑曰：「南朝可謂無人，若以一二千人守河，我豈能飛渡哉？」遂進取滑州。　　金斡離不等既濟河，宋人大懼。宰執議請帝速幸襄鄧以避之，吳敏切諫，勿聽。李綱泣拜請留，以死邀之，帝猶有行意，綱復諫曰：「陛下已許臣留，復戎行何也？今六軍父母妻子皆在都城，萬一中道散歸，陛下孰與為衛？敵兵已逼，知乘輿未遠，以健馬來追，何以御之？」帝感悟，遂止。禁衛六軍聞之皆悅。　　李綱治守戰之具，數日而畢。　　金斡離不進軍圍京師，帝召群臣共議，李邦彥等主割地請和，李綱以為擊之便，帝竟從邦彥計，使李挽使金軍。綱請行，帝不許。綱曰：「安危在此一舉，臣恐李梲怯懦，誤國事也。」　　不聽。是夜金人來攻宣澤門，李綱敗之，斬首百餘人，至日始退。梲至金軍，斡離不謂之曰：「今若議和，當輸犒師之物，金五百萬兩，銀五千萬兩，牛馬萬頭，表緞百萬匹。尊金帝為伯父，割中山，太原、河間三鎮之地，而以宰相親王為質，送大軍過河，乃退耳。」梲等唯唯，不敢措一言。遂與金使蕭三寶奴、耶律忠等偕來，索賂要質，凡金人所要求，皆郭藥師教之也。帝括借都城金銀娟優家財，得金二十萬兩，銀四十萬兩，而民間已空。李綱言：「金人所需金幣，竭天下且不足，況都城乎？三鎮，國之屏蔽，割之何以立國？至於遣質，則宰相當往，親王不當往。若堅守數日，援兵四集，彼孤軍深入，亦將速歸。此時與盟，則不敢輕中國，而和可久也。」李邦彥等堅請從金議，一如其言。綱不能奪，以張邦昌為計議使，奉康王構往金軍為質以求成。　　金兵攻通津、景陽等門，李綱親身監戰，斬其將校十餘，殺其眾數千，何灌力戰而死。金人從康王構之請，解圍退師於孟陽。種師道、姚平仲諸路勤王兵至汴京，金人斂游騎，但守牟駝崗，增壘白固。師道請緩給金幣於金，俟彼惰歸，扼而殲諸河。李邦彥堅持不從。朝廷日輸金幣於金，而金人需求不已，日肆屠殺淫掠，四方勤王之師漸至。李綱言：「金人貪婪無厭，凶悖日甚，其勢非用師不可。且敵兵號六萬，吾勤王之師集城下者已二十餘萬，彼以孤軍深入重地，若扼河津，絕餉道，復諸城邑，堅壁勿戰，俟其食盡力疲，然後縱其北歸，待其濟河，半渡而擊之，此必勝之策也。」種師道計甚善，帝然之。而姚平仲慮功名獨歸種氏，因以士欲速戰為言，請夜劫營。李綱許之。遂帥步騎萬人，夜斲敵營。平仲方發，金候吏覺之，斡離不遣兵迎擊，平仲兵敗，懼誅亡去。金師復圍汴城。李綱帥諸將出封邱門，戰於幕天坡，以神臂弓射之，金人少卻。　　金斡離不召諸使者，詰責用兵違誓之故。時張邦昌恐懼涕泣，康王不為動。又康王嘗與金人較射，連發中的，金意其為將家子，使王汭來責，更召他王為質。汭至，李邦彥語之曰：「用兵乃李綱、姚平仲爾，非朝廷意也。」因罷李綱以謝金人。　　時帝欲遣人奉使，辯劫營非朝廷意，大臣皆不欲行。宇文虛中承命，慨然如金師。太學生陳東等及都人數萬人上書，言李綱奮不顧身，任天下之重，所謂社稷臣也，罷綱正墮金人之計，乞復用綱而斥邦彥等。撾珠登聞鼓，喧呼動地。帝恐生變，乃復綱官，除元祐黨籍學術之禁，追封范仲淹、司馬光等。金使王汭隨宇文虛中來，更以肅王樞為質於金，康王構、張邦昌還，以太原、中山、河間三鎮之地畀金人。金斡離不既得三鎮，且知京師有備，遂不俟金幣數足，遣使告辭北去。肅王從之，京師解嚴。御史中丞呂好問言於帝曰：「金人得志，益輕中國，秋冬必傾國復來，禦敵之備，當速講求。」勿聽。　　初，太上皇南幸，童貫、高俅等以兵扈從，道路狼藉，言貫等將為變。朝議使聶昌往圖之，獨李綱不可。至是李綱親請迎太上皇於南京，獨見木上皇，具道帝聖孝思慕，請陛下早回京師。太上皇感悟，出玉帶金魚象簡賜綱。綱還，具道太上慈愛，帝始釋然。道君太上皇帝還京師，竄蔡京於儋翔，道死。　　誅蔡攸、童貫，梟其首於市。時既許以太原畀金人，而張孝純仍固守不下，金師圍太原日久，上復召種師中與姚古進軍救之，師中乘勝復壽陽、榆次等縣，留屯真定。許翰遣使促師中速戰，責以逗撓。師中不得已。即日領兵，與金人戰於殺熊嶺，士卒潰散，師中力戰死之。姚古軍不戰而潰。乃以李綱為河南河東路宣撫使，劉韋合副之，以救太原。綱方欲合諸路兵親帥擊虜，會以議和，止綱進兵，召還。金黏沒喝入太原，執知府張純孝以歸，釋而用之，副都總管王稟死之。金兵復至，大臣不知所出，惟以遣使講和為事。金人佯許，而攻瓊自如。金人圍襲慶府，呂誨之子知府呂由誠，率軍民死守。金人百道來攻，城陷，由誠一家四十餘口俱死之。金兵復渡河，詔康王構復如金師，至磁州，守臣宗澤迎謂曰：「肅王一去不返，今敵又詭辭以致大王，其兵已迫，去復何益？願王勿行。」民亦遮道留王。會金游騎日至磁州城下，蹤跡王所在，知相州汪伯彥亟請王如相，部兵迎於河上。王行至相，勞伯彥曰：「他日見上，當首往京兆薦公。」由是受知於王。　　初，相州湯陰人岳飛，字鵬舉。湯陰，今河南彰德府湯陰縣是也。父和，母姚氏，節食濟饑，有耕侵其地者，割而與之；貰其財者不責償。生飛，少負節氣，家貧力學，尤好《左氏春秋》、《孫吳兵法》，有神力，能挽弓三百斤，弩八石。劉宣撫真定，募敢死戰士，飛與焉。屢擒劇賊，至是見王，以為承信郎。　　金斡離不、黏沒喝師次汴京城下，時援兵皆為唐恪、耿南仲遣還，無一人至者，城中惟衛士及弓箭手七萬人而已。南道都總管張叔夜帥師入衛。叔夜入對，言賊鋒甚銳，願我明皇之避祿山，暫詣襄陽，以圖幸雍。帝不答。詔康王構為天下兵馬大元帥，帥師入衛。孫傅使成忠郎郭京撰六甲正法以御金人。　　其法用七千七百七十七人，無問能否，但擇年命合六甲者，云擇日出兵三百，可生擒金二將。襲擊至陰山，識者危之。金人攻通津、宣化二門，何木、孫傅使郭京出師，京用六甲法，盡令守禦人下城，毋得窺視。因大啟宣化門出師。金兵分四翼，噪而前。京兵見之，不戰而敗，死者甚眾。京引餘眾南遁，金師遂登城，城陷，帝聞之慟哭。時宋師尚眾，金人恐帝他遁，宣言議和退師。帝使何如金師請平，黏沒喝、斡離不曰：「自古有南必有北，不可相無也。今之所議，期在割地而已，請與帝面約相訂。」宋師言之，帝曰：「朕當親往。」帝出郊，如黏沒喝即奉表請降，留二宿乃還。帝自去金營，士庶及太學生迎謁。帝掩面大哭曰：「宰相誤我父子。」觀者無不流涕。金遣使來索金一千萬錠，銀二千萬，帛一千萬匹。於是大括金銀，遣使如河南、河北割地以畀金人。使至兩河，兩河民堅守不奉詔。時金人索金銀甚急，且遣使再邀帝至營。帝有難色，何及吏部侍郎李若水，以事出無奈，勸帝行。二年正月，帝與何、李若水等復如青城，至金營，金人逼帝易服，李若水抱持而哭，詆金人為狗輩。金人曳若水出，擊之，僕於地，若水罵不絕口而死。劉自經於金軍。欽宗在位二年而被擄。金人復征太上皇、太上皇后，且以玉牒按名征諸王宗室入金軍，復按名征皇后、太子、諸公主、妃嬪及諸王妃眷屬入金軍。金廢二帝為庶人，遣吳千乾、莫儔入京師，集百官議立異姓，眾莫敢出聲。王時雍探知敵意在張邦昌，乃以邦昌姓名入議狀。張叔夜不肯署狀，且移書金師，意立太子。金人執置軍中。太常寺簿張濬、開封士曹趙鼎、司門員外郎胡寅，皆逃入大學中，不書名。御史馬伸、吳給、中丞秦檜，共為議狀於金師，極言異姓不可立，願復嗣君以安四方。且論張邦昌當上皇時，蠹國亂政，以致社稷傾危。金人怒，執檜而去。　　三月，金人奉冊寶至，邦昌北向拜舞，受冊即位。閣門舍並吳革率內親事官數百人，皆先殺其妻子，焚所居，舉義金水門外。范瓊詐與合謀，襲殺之。是日風霾，日暈無光，百官慘沮，邦昌亦變色，惟吳千乾、莫儔、范瓊等欣然以為有佐命功。　　邦昌以金不留兵，而宗澤、康王構等兵勢正強，知必無成，大懼禍。及拜官，皆加「權」字。金斡離不以道君太上皇及鄭太后並上皇子二十九人，與諸親王、皇孫、駙馬、公主、妃嬪及康王母韋賢妃、康王夫人邢氏等，由滑州北去。張邦昌率百官遙辭於南熏門，眾慟哭，有僕絕者。　　四月，金黏沒喝以帝及諸皇后、太子與諸妃嬪、宗室及諸王妃，與何、孫傅、張叔夜、司馬樸、秦檜等，並凡法駕，鹵簿、禮器、祭器、教坊樂器、寶玩、九鼎、圭璧、渾儀、銅人、刻漏、古器、秘書、內人、內寺、娼優、伎藝等，由鄭州北去。公私上下，府庫蓄積，為之一空。獨哲宗元祐皇后孟氏以廢居私第獲免。時康王構有眾八萬，次於濟州，因宗澤屢敗金兵，故金人不能得康王而去。金兵既去，呂好問謂張邦昌曰：「相公真欲立耶？抑姑塞敵意，而徐為之圖耶？相公亦知中國人心所向乎？特威女貞兵威耳。女貞既去，能保其無變乎？大元帥在外，元祐皇后在內，此殆天意，盍亟還政，庶可轉禍為福。為今計者，當迎元祐皇后權攝國事，請康王早正大位，庶獲保全。」御史馬伸具書，請張邦昌速奉迎康王，極陳順逆利害。邦昌讀其書，氣沮，乃遣謝克家至濟州往迎。王不許。呂好問遣人言於王曰：「大王不早自立，恐有不當立而立者。」　　王然之。邦昌乃使韋淵奉大宋受命寶詣濟州，復以手書號元祐孟后曰太后，入居禁中，垂簾聽政，以俟復辟。欽宗渡白溝河，簽書樞密使院事張叔夜死之，北宋亡。起太祖庚申，終欽宗丁未，凡九主，共一百六十七年。是年五月，康王構即位於應天府，大赦改元，後定都於杭州，是為南宋。待三十三回再敘，下回且先將遼、金、西夏之事敘明，以便觀者。　　　　


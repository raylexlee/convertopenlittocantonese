<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷代興衰演義 - 第十三回　秦無道四十年止傳二世</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十三回</br>　　秦無道四十年止傳二世</font></h4>
			　　詞曰：<br>　　滾滾長江東逝水，浪花淘盡英雄是非成敗轉頭空。青山依舊在，幾度夕陽。紅白髮漁樵江渚上，慣看秋月春風。一壺濁灑喜相逢，古今多少事，都付笑談中。<br>　　詩曰：<br>　　記得東周並入秦，回頭楚漢鬧乾坤，<br>　　時來驟雨推潢潦，勢敗狂風捲片雲。<br>　　富貴一場鴛枕夢，是非千載馬啼塵。<br>　　殘山剩水年年在，不見圖王爭霸人。<br>　　卻說秦呂政立為秦王，時年十三歲，呂不韋當國。不韋因與太后有舊，時入宮，與太后私通。即而王漸壯，不韋恐事覺及禍，乃以嫪毐詐為宦者而進之，生二子，封毐為長信侯，政事皆決於毐。後有人告毐實非宦者，王下吏治毐。毐矯御璽，發兵作亂。王使昌平君、昌文君攻毐，獲之，夷三族，遷太后於雍，殺其二子。不韋徙蜀，自殺。後以茅焦諫，迎太后，諫復為母子如初。諸侯患秦攻伐無已時，於是楚、趙、魏、韓、燕合縱以伐秦，以楚王為縱長，春申君用事，至函谷關．秦師出，五國之兵皆敗走。秦王政十七年，秦使內史勝滅韓，虜王安，初置潁川郡。十八年，秦王翦伐趙，趙使李牧御之。秦與趙嬖臣郭開金，使言牧欲反，趙王使趙蔥、顏聚代之。牧不受命，遂殺之。秦滅趙。虞王遷，初置邯鄲郡。趙公子嘉自立為代王，與燕合兵，軍上谷。<br>　　初，燕太子丹嘗質於趙，與秦王善。及秦王即位，丹質於秦，秦王不禮焉。丹怒，亡歸，欲報秦王。秦將軍樊於期得罪，亡之燕，丹受而舍之。聞衛人荊軻賢，卑詞厚禮請見，使劫秦王，反諸侯侵地；不可，則刺殺之。軻曰：「行而無信，秦未可親。願得樊將軍首及燕督亢地圖，以獻秦王，秦王必悅見臣，臣乃有以報。」丹曰：「樊將軍窮困來歸，丹不忍也。」軻乃私見樊於期而說之。於期泣涕自刎，乃函盛其首。又嘗預求天下之利匕首，使工以藥焠之，以試人，血濡纓，無不立死者。乃遣入秦。太子及賓客送至易水上，慷慨悲歌，白虹貫日。軻至咸陽，秦王設九賓而見之，軻奉圖以進，圖窮而匕首見，把王袖而扌甚之，未至身。王驚起，袖絕，軻逐秦王，王環柱而走。<br>　　秦法：群臣侍殿上，不得操尺寸兵，左右以手共搏之。侍醫夏無旦以藥囊投軻，左右曰：「王負劍！王負劍！」王遂拔劍擊軻，斷其左股。軻引匕首摘王不中。自知事不就，歎曰：「事所以不成者，欲生劫之，必得約契以報太子也。」遂體解以殉。王怒，益發兵就王翦於中山，與燕代戰易水西，大破其軍。遂圍薊，拔之。燕王走遼東，斬丹以獻於秦。<br>　　二十二年，秦王賁伐魏，引河灌大梁城。魏王假降，殺之，遂滅魏。二十四年，秦王問李信曰：「吾欲取荊，度用幾何人？」<br>　　信曰：「不過二十萬。」問王翦。翦曰：「非六十萬人不可。」王曰：「將軍老矣，何怯也。」乃使信及蒙恬將二十萬人伐楚。翦謝病歸頻陽。信敗楚軍，引兵西與蒙恬會。楚人隨之，三日不頓舍，秦軍大敗，信奔還。王怒，自至頻陽謝翦，強起之。翦曰：「大王必不得已用臣，非六十萬人不可。」王許之。於是將兵伐楚。王自送之霸上。翦請美田宅甚眾，王曰：「將軍行矣，何憂貧。」既行，又數使使者歸請之。或曰：「將軍之乞貸，亦已甚矣。」翦曰：「玉怛中而不信人。今空國委我，不有以自堅，令王坐而疑我矣。」翦至平輿，堅壁不出，日休士洗沐，而善飲食撫循之，親與士卒同食。久之，問：「軍中戲乎？」對曰：「方投石超距。」剪曰：「可矣！」因擊楚，大破之，殺其將項燕，遂滅楚，虜其王負芻。悉定荊江南地，降百越之君，置會稽楚郡。二十五年，秦遣王賁滅燕，虜燕王喜；還滅代，虜代王嘉。二十六年，滅齊。初，齊王建年少，政事皆決於君王后。<br>　　君王后事秦謹，與諸侯信。齊亦處東海邊上，秦日夜攻五國，五國各自救，以故建立四十餘年不受兵。及君王后薨，後勝相齊，與賓客多受秦王間金，勸王朝秦，不修戰備，不助五國攻秦，秦以故得滅五國。至是王賁攻齊，民莫敢鬥。建遂降。秦遷之共處之松柏之間，餓而死。齊人歌曰：「松耶柏耶，住建共者客耶！」疾建用客之不詳也。<br>　　秦王初並天下，自以為德兼三皇，功高五帝，乃更號曰皇帝。命為制，令為詔，自稱曰朕，追尊莊襄王為太上皇。除諡法，曰：「死而以生平所行之事為諡，則是子議父，臣議君也，甚無謂。自朕為始皇帝，二世、三世，以至萬世，傳之無窮。」<br>　　定為水德王，以十月為歲首，衣服旌旗皆尚黑。變封建為郡縣，分天下為三十六郡，置守、尉、監。收天下兵器聚之咸陽，銷以為鐘狂鐻；為金人十二，高二丈，重各千石，每石重一百二十斤，置宮廷中。徙夭下豪傑十二萬戶於咸陽，更名民曰「黔首」。始皇東行郡縣，上鄒嶧山，立石頌功；上泰山，築土祭祀，立石。既下，風雨暴至，休松樹下，封五松為五大夫。禪於梁父，遂東遊海上，南登瑯琊，作台刻石。浮江至湘山祠，逢大風，幾不能渡，問：「湘君何神」？對曰：「堯女舜妻。」<br>　　始皇大怒，使伐湘山樹，赭其山，遂游陽武。韓人張良，五世相韓，及韓亡，良散千金之產，欲為韓報仇。始皇東遊至陽武博浪沙中，張良令力士操流星椎，狙擊始皇，誤中副車。始皇驚，令天下大索十日，不得。遂登之罘山，巡北邊。盧生入海還，因奏錄圖書曰：「亡秦者胡也。」始皇乃遣蒙恬發兵三十萬，北伐匈奴，收河套地為四十四縣。築長城，西起臨洮，東至遼東，延袤一萬餘里，威震匈奴。李斯以儒生多是古而非今，奏請史官，非秦紀者，悉焚之。天下有藏詩書百家語者，皆詣守尉雜燒之。有偶語詩書者，棄市；以古非今者，族。所不去者，醫藥、卜筮、種樹之書。若欲有學法令，以吏為師，詔從之。<br>　　侯生、盧生相與譏議始皇，因亡去。始皇大怒。曰：「盧生等，吾尊賜之甚厚，今乃謗我。諸生在咸陽者，我使人廉問，或為妖言以亂黔首，使御史悉按問。」諸生傳相告引，乃自除犯禁者四百六十餘人，皆坑之咸陽。長子扶蘇諫曰：「諸生皆誦法孔子，今上以重法繩之，臣恐天下不安。」始皇怒，使扶蘇北監蒙恬軍於上郡。以先王宮廷小，乃營朝宮渭南上林苑中。先作前殿阿房。東西五百步，南北五十丈，上可以坐萬人，下可以建五丈旗，周馳為閣道。自殿下直抵南山，表南山之巔以為闕，為復道渡渭，屬之咸陽。役隱宮徒刑者七十餘萬人，乃分作阿房宮。關中計宮三百，關外四百餘。咸陽旁三百里內，宮觀復道相連，帷帳鐘鼓美人充之，各按署，不移徙。所行幸，有言其處者死。群臣決事者，悉於咸陽宮。時有石隕於東郡，或刻之曰：「始皇死而地分。」使御史按問，莫報，乃盡誅石旁居人，燔其石。三十六年冬十月，始皇東巡，至雲夢，祀虞舜，上會稽，祭大禹，立石頌德。秋七月，至沙邱崩。丞相李斯，宦者趙高，矯遺詔，立少子胡亥為太子，殺故太子扶蘇及將軍蒙恬，還至咸陽，胡亥襲位。九月，葬驪山，以後宮無子者殉。<br>　　趙高奏曰：「沙邱之謀，諸公子大臣多不服，請嚴刑治之。」乃殺公子十二人於咸陽市，裂公主十人於杜。趙高、李斯教以愈為嚴刑，以治天下。<br>　　元年七月，楚人陳勝、吳廣起兵於蘄。陳勝，字涉。時發貧民戌漁陽，九百人屯大澤鄉。勝、廣為屯長。會天下雨，道不通，度已失期，乃召令徒曰：「公等皆失期，當斬，且壯士不死財已，死則舉大名耳。王侯將相，豈有種乎？」眾皆從之。<br>　　乃詐稱公子扶蘇，楚將項燕，為壇而盟，稱大楚。勝自立為將軍，廣為都尉。攻蘄，下之。入據陳，大梁陳餘、張耳上謁。<br>　　勝素聞其賢，大喜。因陳中父老請，遂自立為王，號張楚。郡縣苦秦法，爭殺長吏以應之。使從東方來，以反聞。二世大怒，下之吏。後至者曰：「群盜鼠竊狗偷，郡守尉捕且盡，不足憂也。」乃悅。張耳、陳餘說張楚陳王略趙地。陳王以所善陳人武臣為將軍，張耳、陳餘為左右校尉，與卒二千人徇趙；使魏人周市徇魏；使陳人周文西擊秦。周文行收兵，得數萬人。至戲，二世乃大驚。少府張邯請赦驪山徒，悉發以擊楚軍，大破之，周文敗死。張耳、陳餘輔武臣行收兵，得數萬人，號武臣為武信君。下趙三十餘城。聞諸將為陳王徇地者，多以讒毀誅，乃說武臣自立為趙王。後趙將李良弒其君武臣，張耳、陳餘逃脫，收散兵擊良，良敗走。張耳、陳餘立趙後曷為趙王。<br>　　楚人劉邦起兵於沛，自立為沛公。邦字季，沛人，今江南徐州沛縣是也。季隆準龍顏，左股有七十二黑痣，愛人好施，有大度，不事家人生業。為泗上亭長，亭中無所不狎侮。嘗以供役至咸陽，觀秦始皇，喟然歎息曰：「嗟呼！大丈夫當如是矣。」單父人呂公奇其貌，以女妻之。女名雉，字娥姁，有美色，即呂后也。秦始皇嘗以東南有天子氣，因東遊厭之。季即自疑，亡匿，隱於芒碭山澤間。呂后與人俱求，常得之。季怪問之。呂氏曰：「季所居，上常有雲氣，故從往，常得季。」沛中子弟聞之，多欲附者。時始皇葬驪山，郡縣皆送徒士役作。<br>　　季為縣送徒驪山，徒多道亡。到豐西，乃解縱所送徒曰：「公等皆去，吾亦從此逝矣。」徒中壯土願從者十餘人。季被酒，夜逕澤中，有大蛇當逕，季拔劍斬之。後人來至蛇所，有老姬夜哭曰：「吾子『白帝子也』化為蛇當道，今赤帝子斬之。」姬忽不見。後人告季，季心喜，自負，諸從者日益畏之。及陳勝起兵，沛令欲應之。掾主吏蕭何、曹參曰：「君為秦吏，今欲背之，恐子弟不從。願召諸亡在外者，以劫眾。」乃令樊噲召季，季眾已數十百人矣。沛令後悔，恐其有變，乃閉城。季乃書帛，射城上，遺沛父老，為陳利害。父老乃率子弟，殺令迎季，立為沛公。旗幟皆赤，由所殺蛇者言「赤帝子」故也。蕭、曹等為收沛子弟，得二三千人，以應諸侯。<br>　　楚人項梁起兵於吳。梁，下相人，今江南淮安府邳州是也，楚將項燕之子。嘗殺人，與兄子籍避仇吳中。吳中賢士大夫，皆出其下。籍字羽，長八尺餘，力能扛鼎，才器過人。少時，學書不成；去學劍，又不成。梁怒之。籍曰：「書足以記姓名而已；劍一人敵，不足學。請學萬人敵。」梁乃教以兵法，籍大喜，略知其意。秦始皇游會稽，渡浙江，梁與籍俱觀。籍曰：「彼可取而代也？」梁掩其口曰：「毋妄言，族矣！」梁以此奇籍。會稽守殷通，欲應陳勝，使梁將。梁因使籍斬通。梁持守頭，佩其印綬，擊殺數百人。遂舉吳中兵，收下縣，得精兵八千人。梁自為會稽守，以籍為裨將。籍年二十四歲。時有田儋者，故齊王族也，與從弟田榮、田橫皆豪傑，得人，起兵，略定齊地，自立為齊王。後儋救魏，敗死於章邯。齊人立故齊王建之弟假為王。儋弟榮逐王假，立儋子市為齊王，而己相之。<br>　　趙將韓廣略定燕地，遂背趙，自立為燕王。楚將周市略定魏地，立魏後公子咎為魏王，而自為相。後章邯擊魏，市敗死，咎自殺。楚立咎弟豹為魏王。二年冬，秦益遣兵擊楚，楚莊賈弒其君陳勝，以降於秦。呂臣討賈，殺之，復以陳為楚，諡勝曰隱王？秦攻陳，下之，呂臣敗走。陳人秦嘉起兵於郯，立景駒為楚王。項梁以八千人渡江而西，眾至六七萬，擊景駒，駒走死。<br>　　至薛，沛公往從之。梁召諸將問計，居鄛人范增，年七十，好奇計，說梁曰：「楚自懷王入秦不返，楚人至今憐之。故楚南公曰：『楚雖三戶，亡秦必楚。』陳勝不立楚後而自立，其勢不長。今君起江東，楚蠭起之將皆爭附君者，以君世世楚將，能復立之楚後也。」梁然其言，乃立楚懷王孫心為楚懷王，都盱眙。梁自號為武安君。時張良從沛公在楚，良亦說梁曰：「君已立楚後，韓諸公子，成最賢，可立為王，益樹黨。」梁從之，立成為韓王。以良為司徒，略定韓地。<br>　　時盜賊日迫，趙高教二世愈為無道。左丞相李斯、右丞相馮去疾，以忠言諫二世，請止阿房宮作者，減四邊戍轉。二世怒，下吏按罪。去疾自殺，李斯就獄。趙高誣其欲反，遂腰斬斯，夷其三族。以趙高為中丞相，政事皆決於高。高欲專秦權，乃持鹿獻於二世曰：「馬也。」二世笑曰：「丞相誤耶，謂鹿為馬。」問左右，或默，或言馬，或言鹿。高因陰中諸言鹿者以法。後群臣皆畏高，莫敢言其過．而秦之亡決矣。<br>　　楚項梁擊破章邯軍於東阿下，引兵至定陶，再破秦軍。項羽、沛公又與秦軍戰於雍邱，大破之，斬其將李由。梁益輕秦，有驕色。宋義諫曰：「戰勝而將驕卒惰者敗，臣為君畏之！」勿聽。二世悉起兵益章邯擊楚，大破之於定陶。梁死，懷王徙都彭城，並項羽、呂臣軍自將之。以沛公為碭郡長，封武安侯。<br>　　項籍為長安侯，號為魯公。章邯已破項梁，乃北擊趙，破邯鄲。<br>　　張耳以趙王走巨鹿，王離圍之。陳餘軍其北，章邯軍其南。趙請救於楚。楚懷王聞宋義先策武安君必敗，召與計議，大悅之，因以為上將軍；項羽為次將，范增為末將，以救趙。諸別將皆屬於義，號為卿子冠軍。宋義至安陽，留四十六日不進。項羽勸義疾引兵渡河，義曰：「今秦攻趙，戰勝則兵疲，我乘其敝；不勝，則我鼓行而西，必舉秦矣！」因下令曰：「有猛如虎，狠如羊，貪如狼，強不可使者，皆斬之！」遣其子襄相齊，送之無鹽，飲酒高會。天寒大雨，士卒凍饑。羽曰：「今歲饑民貧，卒食半菽，須戮力攻秦。乃飲酒高會，不引兵渡河與趙並力，乃曰『乘其敝』。夫以秦之強，攻新造之趙，其勢必舉，何敝之乘？且國兵新破，王坐不安席，掃境內而屬將軍。國家安危，在此一舉。今不恤士卒，而徇其私，非社稷臣也。」十一月，羽晨朝義，即帳中斬之。出令軍中曰：「宋義與齊謀反，王陰令籍誅之。」諸將莫敢枝梧。遣使報命懷王，王以羽為上將軍，羽悉引兵渡河，沉船破釜，燒廬舍，持三日糧，示士卒以必死。<br>　　與秦軍遇，九戰，皆大破之。章邯敗走，遂虜王離。時諸侯救鉅鹿者十餘遍，莫敢戰。及楚擊秦，皆從壁上觀。楚軍無不一當十，呼聲動天地，諸侯軍人人惴恐。既破秦軍，項羽召見諸將，皆膝行而前，莫敢仰視。項羽由是始為諸侯上將軍，諸侯兵皆屬焉。章邯既敗，軍棘原，使司馬欣奏事咸陽。趙高匿不使見。欣恐，還報邯。章邯以軍降羽。羽立章邯為雍王，以司馬欣為上將軍，將秦軍為前行。初，楚懷主與諸侯約：「先人關者王之。」時秦兵尚強，諸將莫敢先入關，獨項羽怨秦之殺項梁，願與沛公西。諸將曰：「羽殘暴不可遣。」乃遣沛公伐秦。<br>　　三年春二月，沛公擊昌邑，彭越以兵從。沛公過高陽。高陽人酈食其，年六十餘，家貧落魄，為里監門。其里人有為沛公騎士者。食其曰：「吾聞沛公慢而易人，多大略，此真吾所願從游。」騎士曰：「沛公不好儒。諸客冠儒冠來者，沛公輒解其冠，溲溺其中，不可以儒生說也。」酈生曰：「第言之。」騎士從容言。至高陽傳舍，使人召酈生。生至入謁。沛公方踞牀，使兩女子洗足而見酈生。生長揖不拜，曰：「足下必欲誅無道秦，不宜倨見長者。」於是沛公輟洗而起，延生上坐，問計。<br>　　生曰：「足下兵不滿萬，欲以逕入強秦，此所謂探虎口者也。夫陳留天下之衝，又多積粟，臣善其令，請得使之，令降足下。即不聽，舉兵攻之，臣為內應。」乃遣生行，沛公引兵隨之，遂下陳留，號生為廣野君。其弟商，亦聚兵四千人，來屬沛公。<br>　　沛公攻潁川，取之。因張良遂略韓地。良引兵從沛公，略南陽郡；引兵而西，無不下者。所過禁擄掠，秦兵皆喜。八月，沛公攻屠武關。<br>　　趙高前言關東盜無能為，至是二世使責高。高懼，乃與其婿咸陽令閻樂謀立新君。樂將吏卒入望夷宮。二世召左右，皆惶憂不鬥。樂前數二世曰：「足下驕恣，誅殺無道，天下皆叛。其自為計。」二世曰：「吾願得一郡為王。」弗許。又曰：「願為萬戶侯。」又弗許。曰：「願與妻子為黔首。」樂曰：「吾受命丞相，為天下誅足下。足下雖多言，臣不敢報。」麾其兵進。二世自殺，趙高乃立二世兄之子子嬰為秦王。子嬰稱疾不行。高自往請，子嬰遂刺殺高，夷其三族；遣將將兵拒嶢關。沛公欲擊之。張良曰：「秦兵尚強，未可輕。」乃遣人益張旗幟於山上，為疑兵；使酈食其、陸賈往說秦將，啖以利。秦將果欲連和。<br>　　沛公欲許之。張良曰：「此獨其將欲叛，恐其士卒不從，不如因其懈怠擊之。」沛公遂擊秦軍，大破之；至藍田北，又破之。<br>　　冬十月，沛公至霸上。秦王子嬰素車白馬，係頸以組，奉皇帝璽符節，降軹道旁。諸將或言：「誅秦王。」沛公曰：「始懷王遣我，因以我能寬容，且人已服，殺之不祥。」乃以屬吏。秦凡三主，自秦王政二十六年庚辰，並天下為一統，至二世乙未，子嬰為君四十六日，共一十六年而亡，通共四十二年。<br>　　未和後事如何，且聽下回分解。<br>　　<br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
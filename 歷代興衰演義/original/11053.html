<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷代興衰演義 - 第十八回　二百年曹操起漢室三分</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十八回</br>　　二百年曹操起漢室三分</font></h4>
			　　詞曰：<br>　　颯颯西風渭水，蕭蕭落葉長安。英雄回首北邙山，虎鬥龍爭過眼。閒看壩橋煙柳，淒涼露冷風寒。斷蟬聲裡倚闌干，不覺斜陽又晚。<br>　　卻說東漢光武崩，太子莊立，是為明帝。立馬援之女貴人馬氏為皇后。后好讀書，尚謙肅，為漢室賢后。明帝幸辟雍，行大射禮。又行養老禮，以李躬為三老，桓榮為五更，禮畢，引桓榮及弟子升堂，上自為辯說，諸儒執經問難於前，冠帶縉紳之人環橋而觀，聽者蓋億萬計。詣孔子室，親御講堂，命皇太子諸王說經，匈奴亦遣子入學。帝聞西域有神，其名曰佛，因遣使至天竺，求其道，得其書。及沙門以來，一時王公貴人，獨帝弟楚王英最先好之。英，光武第六子也，後以謀反自殺，窮治黨羽至數千人。耿秉數請擊匈奴，帝從之，令秉與竇固等分道並出，伐匈奴，固獨有功。固使假司馬班超與從事郭恂，俱使西域。超行至鄯善，鄯善王廣奉詔，禮敬甚備，後忽懈怠，超謂其官屬曰：「此必有北虜使來，明者睹於未萌，況已著耶？」<br>　　乃會其吏士三十六人，曰：「不入虎穴，不得虎子。」因夜以攻虜使營，斬其使及從者三十級，餘眾百許人悉燒死。明日乃還，召鄯善王廣以虜首示之，一國震怖，廣叩首願屬漢無二心，遂納子為質。還白竇固，固大喜，具上超功，上以超為軍司馬，令敘前功。固復使超使於寘，其王廣德降，於是諸國皆遣子人侍。西域與漢絕六十五載，至是復通焉。竇固、耿秉擊西域，平車師，復奏置西域都尉，及戊己校尉。益州刺吏朱黼，宣示漢威，德懷遠夷，自汶山以西，前代所未至，正朔所未加，白狼、槃木等百餘國，皆舉首稱臣奉貢，白狼王唐菆作詩三章，歌頌漢德，黼使譯而獻之。明帝遵奉建武制度，無所變更，后妃之家不得封侯與政。館陶公主為子求郎，而不許，乃賜錢十萬，謂群臣曰，「官上應列宿，出宰百里，苟非其人，則民受其殃，何可濫也。」是以吏得其人，民樂其業，遠近畏服，戶口滋殖焉。在位十三年崩，太子煜立，是為章帝。<br>　　章帝繼明帝察之後，承之以寬大，奉承太后，盡心孝道，輕傜薄賦，與民休息，體之以忠恕，文之以禮樂；謂之慈祥長者，為東漢賢君，不亦宜乎！然因竇后之譖而廢太子，知后兄竇憲之惡，而不能罪，所少年略近優柔耳。在位十三年崩，太子肇立，是為和帝。<br>　　和帝年方十歲，竇太后臨朝，竇憲當權用事。都鄉侯劉暢，齊虎王劉縯之孫也，來弔國憂，太后數召見之。竇憲懼暢分宮省之禮，遣客殺之，而歸罪於暢弟剛。尚書韓稜以為賊在京師，不宜捨近求遠。何敞請獨奏案之，具得其實。太后怒，竇憲懼誅，因自求北擊匈奴以贖罪。時北匈奴饑亂，太后從之。<br>　　竇憲將行，公卿詣朝堂，上書諫，以為匈奴不犯邊塞，無故勞師遠伐，損費國用，非社稷計。袁安、任隗免冠固爭，前後十上章，眾皆危懼。安、隗正色自若。太后終聽憲言，遣竇憲、耿秉將精兵萬餘，與北單于戰於稽落山，大破之，降者前後八十一部，二十餘萬人。憲秉出塞三千餘里，登燕然山，命中護軍班固刻石勒功，紀漢威德而還。竇憲以北匈奴微弱，遂欲滅之，遣耿夔、任尚圍於金微山，大破之，出塞五千餘里而還，自漢出師所未嘗至也。竇憲既立大功，威名益盛，父子兄弟充滿朝廷，專權謀逆。帝以朝臣上下莫不附憲，獨中常侍鄭眾謹敏有心機，遂與眾定計誅憲。帝以太后故，不欲明誅憲，迫令自殺；班周似憲之賓客收捕，死獄中。固嘗著《漢書》，尚未就。詔固女弟曹壽之妻昭踵而成之，所謂曹大家也。<br>　　初，梁貴人為竇后所譖，廢死，宮省事秘，莫有知帝為深氏出者。及至竇太后崩，舞陰公主子梁邑奏記三府太尉張酺言狀，帝感動良久，會貴人姊上書自訟，乃知貴人枉死之狀。三公請貶竇太后尊號，不宜合葬先帝。帝手詔曰：「竇氏雖不遵法度，而太后常自減損，朕奉事十年，深惟大義。《禮》曰：臣子無貶尊上之文。恩不忍離，義不忍虧，其勿復議。」乃追尊母梁貴人為皇太后，封梁竦子三人為侯，竦之孫商二女俱為後梁氏自此盛矣。立鄧禹女孫貴人鄧氏為皇后，后性孝友，好讀書，選入宮為貴人，恭肅小心，動有法度，雖宮人隸役，皆加恩惜，帝深嘉之。及為皇后，儉約謙遜，帝每欲官爵鄧氏，后輒哀請退讓，故兄騭終帝之世，不過中郎將。孝和幼沖即位，年十四歲，即能誅鋤竇憲，自是大柄在手，威權不失。尊信儒術，友愛兄弟，優禮賢者，克納嘉言，四夷希侵，中國綏靖，方之章帝，實為過之。在位十七年崩。長子有痼疾，少於隆始生百餘日，迎立為太子，即位，是為殤帝。鄧太后臨朝，帝在位一年崩，太后迎立清河王慶之子祐入即位，是為安帝，太后猶臨朝。夏旱，太后親錄囚徒。洛陽有囚，實未殺人，而被拷，自誣服，羸困與見，畏吏不敢言，將去，舉頭若欲自訴。太后呼還，問狀，具得枉實，即收令抵罪。行未還宮，澍雨大降。<br>　　立貴人閻氏為皇后。皇太后鄧氏崩，帝始親政。<br>　　帝少稱聰穎，故鄧太后迎之。及長，多不德，不當太后意，故久不還政。時中常侍樊豐、劉安、陳達，及帝乳母王聖、聖女伯榮，煽動內外，竟為侈虐，出入宮掖，互通姦賄。司徒楊震上書切諫，帝不聽，封王聖為野王君，太子保為濟陰王。帝南巡，崩於葉，在位十九年。閻后與閻顯等謀。濟陰王保在內，恐公卿立之，乃偽云帝疾甚，徒御臥車馳歸，四日至洛陽，乃發喪。閻后臨朝，欲久專權，貪立幼子，與閻顯等定策禁中，迎濟北惠王子北鄉侯懿為嗣，即皇帝位。濟陰王保以廢黜不得上殿，親臨梓宮，悲號不食，內外群臣莫不哀之。北鄉侯懿立數月而崩，中常侍孫程、王康等十九人聚謀於陽德殿，迎故太子濟陰王保即皇帝位，是為順帝。時年十二，收閻顯下獄誅之，遷太后於離宮，封孫程等皆為列侯，是為十九侯。帝朝太后於東宮，皇太后閻氏崩。帝生母李氏葬城北，帝初不知，至是左右白之，感悟悲泣，親到葬所，更以禮殯葬恭陵北。帝征用處士樊英、楊厚等，天下想望其豐彩。又李固、黃瓊相繼登用，虞栩、左雄直言時聞。立梁商之女梁貴人為后，雖以德進，梁商頗賢。商卒，而商之子梁異專權，實自此始。帝德十九之立己，而又恨閹宦之弄權，雖無甚失德，漢祚實由是而衰矣。帝遣杜喬、張綱等，分生州郡，表賢良，除貪污。喬等各之部，張綱獨埋其車輪於洛陽都亭，曰：「豺狼當道，安問狐狸？」<br>　　遂劾奏大將軍梁冀及其弟河南尹梁不疑無君之心十五事，京師震悚。帝雖知綱言直，而不能用。梁冀恨張綱，思有以中傷之。<br>　　時廣陵賊張嬰寇亂揚、徐間，積十餘年，二千石不能制，冀乃以綱為廣陵太守。前二千石率多求兵馬自衛，綱獨單車就職，既到，逕詣娶壘門。嬰大驚，遂走閉壘。綱於門外罷遣吏兵，只留所親者十餘人，以書諭嬰，請與相見。嬰見綱至誠，乃出拜謁，延置上座。綱諭之曰：「前二千石多肆貪暴，故致公等懷憤相聚，二千石信有罪矣。然公等所為，亦非義也。今主上仁聖，欲以文德服叛人，故遣太守來，今誠轉禍為福之時也。」嬰聞，泣下曰：「荒裔愚民，不能自通朝廷，不堪侵枉，乃相聚偷生，若魚游釜中，知不可久。今聞明府之言，乃嬰等更生之辰也。」乃辭還營。明日，率所部萬餘人歸降。綱單車入嬰壘，置酒為樂，散遣部眾，南州安然。論功當封，冀遏之。綱在部一歲卒，嬰等五百人，為之制服行喪，送到犍為，負土成墳而去。帝在位十九年崩，太子炳立，時方二歲，梁太后臨朝，是為衝帝，在們一年崩。<br>　　時清河王蒜、渤海孝王子纘，皆章帝公孫。蒜為人凝重，運止有法度，公卿皆歸為心焉。而纘年八歲，李固謂梁冀曰：「立帝宜擇年長有德、可親任政事者。願將軍詳審之。」冀不從，與太后定策禁中，迎纘入南宮，即皇帝位，是為質帝。太后委政宰輔，李固所言，太后多從之，黃門宦官為惡者，一皆斥退，天下咸望治平。而梁冀深忌嫉之。帝少而慧聰，嘗因朝會，目梁冀曰：「此跋扈將軍也！」冀深惡之，使左右置毒於煮餅以進。帝苦煩甚，召李固，固入前問，帝曰：「食煮餅腹悶，得水尚可活。」冀曰：「恐吐，不可飲水。」語未絕而崩，在位一年。固伏屍號哭，推罪於侍醫，議立嗣。李固、杜喬欲立清河王蒜。冀白太后，策免固，迎章帝曾孫蠡吾侯志入南宮即位，是為桓帝，時年十五，太后猶臨朝聽政。立太后之妹梁氏為后。京師地震，杜喬以災異策免，會清河劉文等謀立清河王蒜，事覺，蒜坐徙貶自殺。梁冀因誣李固、杜喬與文等交通。<br>　　太后素知喬忠，不允。冀遂收固下獄，死於獄中。冀使人脅杜喬曰：「早自引決，妻子可得全。」喬不肯，遂收繫之，亦死獄中。四年正月，太后歸政於帝，二月崩。至十年七月，皇后梁氏崩。八月，大將軍梁冀伏誅。冀一門前後七侯、三后、六貴人、二大將軍，夫人女食邑稱君者七人，尚公主者三人，其為卿將尹校者五十七人，冀專擅威柄二十年，天子拱手，不得與政，學不平之。又遣客刺殺議郎邴尊，並欲殺尊妻母宣。宣以女猛在宮為貴人，馳白帝。帝大怒，呼中常侍單超、徐璜，黃門令貝瑷，小黃門左悺、唐衡，定計誅之。瑷等請劍戟士千餘人，共圍冀第，收大將軍印綬，冀與妻孫壽皆自殺。悉收梁氏、孫氏，無少長皆棄市，賓客故吏免黜者三百餘人，百姓莫不稱快。收冀財貨，合三十餘萬萬，以充王府之用，減天下稅租之半；散其苑囿，以業窮民；封單超、徐璜等為列侯，世謂之五侯。梁冀新誅，用黃瓊、陳蕃，瓊辟范滂，蕃辟徐穉等，而海內翕然望治。立貴人竇氏為皇后，乃竇融之玄孫竇武女也。<br>　　時太學諸生三萬人，郭泰及潁川賈彪為之冠，與李膺、陳蕃、王暢更相褒重，於是中外承風，兑以臧否相尚，自公卿以下，莫不畏其貶議，屣履到門。河南張成善風角，推占當赦，教子殺人。司隸李膺督促收捕，既而逢宥獲免，膺愈懷憤疾。<br>　　竟案殺之。張成素以方技交通宦官，帝亦頗信其占，宦官教成子弟牢修告膺等養太學游士，交結諸郡生徒，互相驅馳，共為部黨，誹訕朝廷，疑亂風俗。於是天子震怒。班卞郡國收捕黨人，佈告天下，使同忿疾，案經三府，大尉陳蕃卻之曰：「今所案者，皆海內人譽，憂國忠公之臣，此等猶將十世宥也，豈有罪名不彰，而致收掠者乎？」不肯平署。帝愈怒，遂下膺等於黃門北寺獄。其辭所連及，杜密、陳翔、陳實、范滂之徒二百餘人，或逃遁不獲，皆懸金購募，使者四出相望，陳實日：「吾不就獄，眾無所恃。」乃自往請囚。范滂至獄，獄吏謂曰：「凡坐繫者，皆祭臯陶。」滂曰：「臯陶古之直臣，知滂無罪，將理之於帝，如其有罪，祭之何益？」陳蕃上書極諫，帝諱其言切，托言蕃辟召非其人，策免之。陳蕃既免，朝廷震栗，莫敢復為黨人言者。賈彪曰：「吾不西行，大禍不解。」乃入洛陽，說竇武、霍諝等，使訟之。竇武上疏極諫，霍諝為之表情，帝意稍解，使中常侍主甫就獄訊黨人。范滂等皆三木囊頭，暴限階下，甫以次辯，語曰：「卿等更相拔舉，迭為唇齒，其意何如？」滂曰：「見善如不及，見惡如探湯。滂欲使善善同其清，惡惡同其污，惟王政之所願聞，不知更以為黨。古之修善，自求多福，今之修善，身陷大戮。身死之日，願埋滂於首陽山側，上不負皇天，下不愧夷齊。」甫愍然，為之改容，乃得並解桎梏。李膺等又多引宦官子弟，宦官懼，請帝以天時宜赦，乃赦天下黨人二百餘人，放歸田里，書名三府，禁錮終身。<br>　　桓帝在位二十一年崩，無子，竇后與竇武求宗室賢者。侍御史劉儵以章帝玄孫、瀆亭侯萇之子寵對。武白竇后，迎立之，是為靈帝，時年十二歲，竇太后臨朝。初，竇太后之立，陳蕃有力焉，及臨朝，政無大小，皆委於蕃，蕃與竇武同心戮力以獎王室，征天下名賢，李膺、杜密、尹勛、劉瑜等皆列朝廷，天下之士莫不延頸想望太平。而中常侍曹節、王甫等共相朋結，諂事太后。太后信之，蕃、武疾焉。會有日食之變，蕃謂武曰：「昔蕭望之困於一石顯，況今石顯數十輩乎。可因日食，罷斥宦官，以塞天變。」武乃白太后，請誅曹節等，太后猶豫未忍，曹節召尚書，脅使作詔板，拜王甫為黃門令，持節捕收武等。<br>　　陳蕃聞難，將官屬諸生八十餘人，並拔刀，突入尚書門，攘臂呼曰：「大將軍忠以衛國，黃門反逆，何云安氏不道耶？」王甫使劍士收蕃，送北寺獄，即日殺之。時張奐征還，節等以奐新至，不知本謀，矯制使奐率五營士討武。甫將千餘人，出與奐合，圍武，武自殺。遂遷太后於南宮，張奐遷大司農，封侯。<br>　　奐深病為節等所賣，固辭不受，於是群小得志，士大夫皆喪氣。<br>　　宦官深惡李膺等，復申黨人之禁，侯覽怨張儉尤甚，詔捕儉及李膺、杜密、朱寓、荀昱、翟超、劉儒、范滂等，請下州郡考治。時上年十四，問曹節曰：「何以謂之鉤黨？」對曰：「鉤黨者，即黨人也。」上日：「黨人何惡，而欲誅之？」對曰：「欲為不軌。」上曰：「不軌欲何如？」對曰：「欲圖社稷。」上乃可其奏。或謂膺曰：「可去矣？」對曰：「事不辭難，罪不逃刑，臣之節也。吾年已六十，死生有命，去將安之？」乃詣詔獄，考死。汝南督郵吳道，受詔捕范滂，至征羌，抱詔書閉傅舍，伏牀而泣，一縣不知所為。滂聞之，曰：「必為我也。」即自詣獄。縣令郭揖大驚，出解印綬，引與俱亡，曰：「天下大矣，子何為在此？」滂曰：「滂死則禍已，何敢以罪累君，及令老母流離乎？」其母就與之訣曰：「汝今與李、杜齊名，死亦何恨，既有令名，復求壽考，可兼得乎？」滂跪受教，再拜而辭，凡黨人死者百餘人，妻子皆徙邊，天下豪傑及儒學有行義者，宦官一切指為黨人，其死徙廢禁者，又六七百人。郭泰聞黨人之死，私為之慟曰：「《詩》云：『人之云亡，邦國殄瘁。』漢室滅矣。但未知瞻鳥爰止於誰之屋矣？」泰雖好臧否人物，而不為危言激論，故能處濁世而禍不及焉。張儉亡命，望門投止，所在重其名，莫不破家相容。夏馥聞之，歎曰：「孽自己作，空污良善，一人逃死，禍及萬家，何以生為？」乃自剪須變形，入林慮山中，隱姓名為治家傭，人無知者，黨禁未解而卒。及黨禁解，張儉仍還鄉里。<br>　　初，申屠蟠見范滂等非訐朝政，歎曰：「昔戰國之時，處士橫議，列國之王至為護擁，先驅，卒有焚書坑儒之禍。」<br>　　乃絕跡於梁、碭之間，因樹為屋，自同傭人。二年，滂等果罹黨錮之禍，惟蟠超然無事。初，中常侍張讓父死，歸葬潁川，雖一郡畢至，而名士無往者，讓恥之。陳實獨往弔焉。及誅黨人，讓以實故，多所全宥。立貴人何氏為皇后。后本南陽屠家，以色選入掖庭，生皇子辨，欲立之，征其兄何進為侍中。後王美人生皇子協，后鳩殺美人。帝怒，欲廢后。中官固請，乃止。<br>　　開西邸賣官，二千石二千萬，四百石四百萬，其縣令隨縣份之大小為貴賤。又令左右賣公卿，公千萬，卿五百萬。時有青蛇見於御座上，又雌雞化為雄，又有黑氣墮溫德殿庭中，氣如龍，長十餘丈，青虹見玉堂殿庭中。<br>　　巨鹿張角，奉祀黃老，以妖術教授，咒符水以治病，眾共神之，徒眾數十萬，置為三十六方，名立渠帥，訛言：「蒼天已死，黃天當立，歲在甲子，天下大吉。」以中常侍封諝、徐奉為內應，約以三月五日，內外俱起。角弟子唐周上書告之，詔捕角等。角敕諸方俱起，皆著黃巾為識，旬月之間，天下響應，京師震動。帝召群臣會議，北地太守皇甫嵩，以為宜開黨禁。中常侍呂強亦曰：「黨錮之積，人心怨憤，若不赦宥，轉與張角謀，為變滋大。」而從之，乃赦天下黨人。張讓譖呂強「與黨人共議朝廷，數讀《霍光傳》。」強自殺。遣中郎將盧植討張角，皇甫嵩、朱雋討潁川黃巾。朱雋與賊戰敗，會騎都尉曹操適至，嵩、曹與朱雋合軍，更與賊戰，大破之。時汝南許劭，好核論人物。操往造劭而問之，劭曰：「子治世之能臣，亂世之奸雄也。」操大笑而去。盧植破舉角，隨當拔之，宦官誣植抵罪，詔皇甫嵩討角，嵩與角弟梁戰，大破之，斬梁。角先以病死，剖腹戮屍，傳首京師。<br>　　帝在位二十三年崩，皇子辨立，是為獻帝。何太后臨朝，封皇子協為陳留王。中軍校尉袁紹，勸何進悉誅諸宦官，進白太后，太后不聽。紹又為畫策，多召四方猛將，使並引兵向京城，以脅太后。進然之。主簿陳琳諫曰：「此事但可速發，行權立斷，則天人順之，若召外兵，則大兵聚會，強者為雄，只為亂階耳！」不聽，典軍校尉曹操聞而笑曰：「宦官之禍，古今有之，但人主不當假之權寵耳。若治其罪，當誅元惡，一獄吏足矣。何至紛紛召外兵乎？欲盡誅之，事必宣露，吾見其敗也？」<br>　　何進召並州牧董卓，使將兵詣京師，卓即時就道，上書曰：「中常侍張讓等，幸承恩寵，濁亂海內，臣輒嗚鐘鼓如洛陽，請收讓等，以清奸穢。」卓故意遲延不至，進為中常侍張讓等矯詔所殺。袁紹聞進被害，乃勒兵捕諸宦者，無少長皆殺之。<br>　　張讓困迫，遂將帝與陳留王協出谷門，讓等見捕之急，悉投河而死。帝獨乘一馬，從雒舍南行，失傳國玉璽。董卓聞亂急至，聞帝在北，迎於北邙阪下。卓與帝語，語不分明，乃更與陳留王語，語言明白，卓大喜，以王為賢，有廢立之意。袁紹不可，卓按劍叱紹曰：「豎子敢然，天下事，豈不在我？」紹遂出奔冀州。<br>　　卓廢少帝為宏農王，奉陳留王協即位，是為獻帝。遂弒太后何氏，又弒宏農王。初，蔡邕因宦官之禍，亡命江海，積十二年，卓聞其名而辭之，稱疾不就，卓怒詈曰：「我能族人。」<br>　　邕懼而應命，至則署為祭酒，甚見敬重，三日之間，周歷三台，遷為侍中。董卓自為太尉，加節鉞虎賁，吏封郿侯，又自為相國，贊拜不名，入朝不趨，劍履上殿。董卓購求袁紹甚急。袁術奔南陽，曹操變姓名，間行東歸，至陳留，散財。合兵，得五千人，關東起兵討卓，推袁紹為盟主。紹自號車騎將軍，與河內太守王匡屯河內，曹操屯酸棗，袁術屯魯陽，眾各數萬。<br>　　董卓以山東兵盛，欲遷都以避之，遂燒焚宗廟宮府，劫遷天子，棄洛陽，車駕入長安。初，靈帝時，會稽妖賊許生作亂，起句東，即今寧波府，稱陽明皇帝。吳郡富春人孫堅，字文台，少為縣吏。召募精勇，助州郡討平之，又助朱雋討黃巾有功，屢官至參軍。又長沙賊區星作亂，拜孫堅為長沙太守，討平之，封烏程侯，至是亦起兵討董卓。至南陽，眾已數萬人，前到魯陽，與袁術合兵，術由是得據南陽，表堅為破虜將軍。孫堅進屯陽城，與董卓戰，大破之。堅進至洛陽，掃除陵廟，祠以太牢，得傳國璽於城南甄宮井中，分兵追卓，卓奔長安，堅遂軍魯陽。時關東州郡，務相兼並，袁紹、袁術亦白離貳，術遣孫堅擊董卓未返，紹遣周昂襲奪堅陽城，堅歎曰：「同舉義兵，以救社稷，逆賊未破，而各自若此，吾其誰與戮力乎？」引兵擊昂，走之，袁術遣公孫越助堅攻昂，越為流矢所中而死。公孫瓚怒曰：「予弟死，禍起於紹。」遂出軍屯磐河，數紹罪惡，進兵攻之，冀州諸城多叛從瓚。<br>　　北直涿郡劉備，字玄德，景帝子，中山靖王之後也。少孤貧，以販履為業？有大志，少語言，喜怒不形於色。嘗與瓚同師事盧植，因往依瓚。至是，瓚使與其將田楷巡青州有功，因以為平原相。備少與河東關公，諱羽，字雲長，涿郡張飛，字翼德，友善，以關公、張飛為別部司馬，公統部曲。備與二人寢則同牀，恩若兄弟，而稠人廣坐，則侍立終日，隨備周旋，不避艱險。常山趙雲為郡將，將兵詣瓚。劉備見而奇之，深加接納，雲遂從備至平原，為備主騎兵。劉表為荊州刺史，袁術使孫堅擊表，表遣黃祖迎戰，射堅殺之。<br>　　董卓兇惡日甚，選民間美女八百人為侍妾，車服僭擬天子。<br>　　司徒王允與司肅校尉黃琬、僕射士孫瑞密謀誅卓。中郎將呂布膂力過人，卓愛信之，拜為義子，出入護衛。王允有義女貂蟬，其顏色之美麗，冠絕一時，兼之聰明歌舞，巧會人意，而才更過之。允因設謀，以貂蟬先許呂布，後許董卓，竟送貂蟬歸卓。<br>　　卓寵愛貂蟬，貂蟬復與布私，於中取事，使布與卓成仇隙。一日，呂布戲貂蟬於鳳儀亭。卓見之，擲戟殺布，布避得免。允結布為內應。布曰：「如父子何？」允曰：「公自姓呂，本非骨肉，擲戟時，豈有父子情耶？」布遂許之。卓入朝，伏勇士於北掖門刺之，卓墮車，大呼：「呂布何在？」布曰：「有詔討賊臣。」應聲持矛刺卓，急斬之，出懷中詔板，令吏士曰：「詔討卓耳，餘皆不問。」吏士皆稱萬歲，百姓歌舞於道，暴卓屍於市。卓素肥，吏為火炷置卓臍中燃之，光達曙者數日。<br>　　卓既死，蔡邕在王允坐，聞之驚歎。允勃然怒曰：「董卓國之大賊，而君懷私恩，反相傷痛，豈欲共為逆耶？」即收付廷尉，遂死獄中。董卓部將李傕、郭汜、張濟等，將兵在陝，遣使至長安求赦，王允不許。李傕、郭汜等舉兵西向，收卓故部曲樊稠等，眾至十餘萬，殺入長安城，收王允與黃琬殺之。<br>　　呂布自武關奔南陽，投袁術，術待之甚厚。士孫瑞歸功不侯，故得免於難。李傕、郭汜爭權，治兵相攻，傕迎帝幸其營，遂燒宮殿官府。楊奉、董承等將兵送乘輿東歸，乘輿居荊棘中。<br>　　初，青州黃巾賊寇兗州，殺刺史劉岱。曹操部將陳宮謂操曰：「州今無主，而王命斷絕，宮請說州中綱紀，明府往牧之，資之以收天下，此霸王之業也。」宮因說濟北相鮑信等，迎東郡太守曹操並兗州刺史進擊黃巾，悉降之，得精兵三十餘萬。楊奉、韓暹奉車駕棄長安，還洛陽。時州郡各自分據土地，朝廷政令不行。又洛陽宮室前為董卓焚燒，百官披荊棘，依牆壁間。<br>　　曹操在許，謀迎天子而未決，荀彧曰：「昔晉文納周襄王而諸侯景從，漢高祖為義帝縞素而天下歸心，誠因此時，奉主上以從人望，大順也；秉至公以服天下，大略也；挾大義以致英賢，大德也。四方雖有逆節，其何能為？」操遣曹洪西迎天子而不得入，議郎董昭作操書，結楊奉，值董承患韓暹矜功肆恣，因潛召操。操至，誅有罪，賞有功，矜死節，封董承等十三人為列侯。曹操問計於董昭，昭曰：「此中諸將，人殊意異，今留匡弼，事勢不便，惟有移駕幸許都，夫行非常之事者，乃有非常之功。願將軍熟思之。」操曰：「此孤本志也。」乃奉車駕東遷，始立宗廟社稷於許，自是政歸曹氏，天子惟守位而已。其後遂分為三國。欲得其詳，下回便見。<br>　　<br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
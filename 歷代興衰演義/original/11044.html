<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷代興衰演義 - 第九回　簡王後至靈王時生孔子</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第九回</br>　　簡王後至靈王時生孔子</font></h4>
			　　詩曰：<br>　　孔子孔子，大哉孔子！<br>　　孔子之前，未有孔子；<br>　　孔子之後，未有孔子。<br>　　孔子孔子，大哉孔子！<br>　　卻說孔子名丘，字仲尼，魯人，今為山東曲阜縣，宋微子啟弟微子衍之後也。衍號微仲，五傳至弗父何，遜國於其弟厲公，世為宋卿。何生宋父周，周生世父勝，勝生正考父，考父生孔父嘉。五世親盡，別為公族，始以孔為氏焉。<br>　　宋華督見孔父之妻於路，目逆而送之曰：「美而豔。」遂攻殺孔父，而娶其妻。嘉生金父，金父生睾夷，睾夷生防叔。<br>　　防叔避華氏之亂而奔魯，生伯夏。伯夏生叔梁紇，娶施氏，生九女而無子；其妾生孟皮，孟皮病足，紇乃求婚於顏氏。顏氏有三女，其幼曰征在。顏父問三女曰：「陬大夫雖父祖為士，然其先聖王之裔，今其人身長十尺，武力絕倫，吾甚貪之。雖年長性嚴，不足為疑，三子孰能為之妻」？二女莫對。征在進曰：「從父所制，將何問焉？」父曰：「即爾能矣。」遂以妻之。征在求子，禱於尼丘之山。征在升山時，草木之葉皆上起，及禱畢而下，草木之葉皆下垂。是夜夢黑帝見召，囑曰：「汝有聖子。」覺而有孕，於周靈王二十一年庚戌十月庚子夏正八月二十七日，生孔子於魯昌平鄉。先是未生時，有麒麟吐玉書於闕里，其文曰：「水精之子，繼衰周而為素王。」顏氏異之，以繡紱繫麟之角，信宿而去。懷妊十一月生。誕生之辰，有二龍繞室，五老降庭，顏氏房中聞鈞天之樂，空中有聲云：「天生聖子。」<br>　　孔子生有異相，牛唇虎掌，鴛肩龜脊，海口輔喉，頂門狀如反字，中間低，而四傍反高，胸有文曰：「製作定世符。」父紇曰：「此兒秉尼山之靈。」因名曰丘。<br>　　孔子生三歲，父叔梁紇卒。葬於魯東防山。六歲為兒嬉，嘗陳俎豆，設禮容。十七歲，魯大夫孟僖子病且死，誠其嗣懿子，與其弟南宮敬叔，往學禮焉。十九歲，娶宋亓官氏。二十歲為魯委吏，料量平。<br>　　二十一歲為乘田，養畜蕃息。是歲，子鯉生。其生也，魯君適以鯉賜孔子，孔子榮君之賜，因名曰鯉，字伯魚。二十二歲，始教於闕里，顏、閔之徒，皆受學焉。二十四歲，母顏氏卒，合葬於防。二十七歲，郯子來朝，夫子見而問官。二十八歲，見郯子而學禮，既而告人曰：「天子失官，學在四夷，信哉。」<br>　　二十九歲，聞師襄善琴，往學焉。三十一歲，齊景公遣使聘孔子，孔子遂適齊。齊有一足之鳥，飛集於公朝，舒翅而跳，齊侯使問孔子，孔子曰：「此鳥名商羊，水祥也。昔童兒屈於腳，振肩而跳。且謠曰：『天將大雨，商羊鼓舞。』將有大水為災。」<br>　　頃之大霖雨，水溢。景公曰：「聖人之言，信有征矣。」三十二歲，景公欲以廩邱之邑為養。辭不受，謂弟子曰：「吾聞之，君子當有功受賞，今吾言而君未行，先賜邑，其不知某亦甚矣。」<br>　　三十四歲，謂南宮敬叔曰：「吾聞周有老聃，博古知今，通禮樂之原，明道德之歸，則吾師也，今將往學焉。」敬叔言於魯君，賜之車馬侍御，與敬叔俱適周，見老聃而學禮焉。老聃曰：「子所言，其人與骨，俱已朽矣，獨其言在耳，且君子得時則駕，不得時則蓬累而行。吾聞之，良賈深藏若虛，君子盛德，容貌若愚，凡聰明深察而近於死者，好議人者也。博辨宏遠而危其身者，好發人之惡者也。為人子者，無以有己。為人臣者，無以私己。歸而求之於身，則道不遠矣。」子曰：「敬受教。」<br>　　又訪樂於萇弘。孔子觀乎明堂，睹四門墉，有堯、舜、桀、紂之像，又有周公抱成王，負扆朝諸侯之圖，謂從者曰：「夫明鏡所以察形，往古所以知今，人主不務襲其所以安，而忽其所以危，是猶卻步而求及前人也，豈不惑哉？」又入后稷之廟，有金人三緘其口，而銘其背曰：「古文慎言人也，誡之哉！無多言，多言多敗。無多事，多事多患。安樂必戒，無行所悔。<br>　　勿謂何傷，其禍將長。勿謂何害，其禍將大。勿謂大聞，神將伺人。燄燄不滅，炎炎若何，涓涓不塞，流為江河，綿綿不絕，或成網羅，毫末不紮，將尋斧柯。誠能慎之，福之根也。口是何傷，禍之門也。強梁者必得其死，好勝者必遇其敵。盜憎主人，民怨其上。君子知天下之不可上也，故下之。知眾人之不可先也，故後之。溫恭慎德，使人慕之。執雌持下人莫逾之，人皆趨彼，我獨守此，人皆惑之，我獨不徙。內藏我智，不示人技。我雖尊高，人莫我害。江海雖左，長於百川，以其下也。<br>　　天道無親，常與善人，誠之哉！」顧謂弟子曰：「小子識之，此言實而中情。」夫子自周返於魯，而道益尊。弟子彌眾，遠方來受業者，蓋三千焉。<br>　　三十五歲，昭公出奔。孔子適齊，舍於外館，景公造焉。<br>　　賓主之使既接，而左右白曰：「周使適至，言先王之廟災。」<br>　　公問曰：「何王之廟？」孔子曰：「必釐王之廟。」公曰：「何以知之？」子曰：「釐王變文王之政，而作玄黃華麗之飾，宮室高崇，輿馬奢侈。而勿可振，天災所宜加也。」俄頃，果報釐王廟災。公曰：「善乎！聖人之智，過人遠矣。」三十七歲，在齊聞《韶》，三月不知肉味，齊人稱之。景公問政，大悅，將以尼溪之田封孔子。晏嬰沮之。孔子遂行，返於魯。<br>　　四十二歲，在魯，季桓子穿井得土缶，中若羊，問仲尼，云得狗。仲尼曰：「以丘所聞，羊也。某聞之：木石之怪，夔，罔蟲兩；水之怪，龍，罔象；土之怪，羵羊。」吳伐越，墮會稽，得骨節專車。吳使使問仲尼：「骨何者最大？」仲尼曰：「禹會群臣於會稽，防風氏後至；禹殺而戮之，其骨節專車，此為大矣。」吳使曰：「誰為神？」仲尼曰：「山川之神，足以綱紀天下，其守為神。」吳使曰：「防風何守？」仲尼曰：「汪罔氏之君釐姓，在虞、夏、商為汪罔，在周為長翟，今謂之大人。」客曰：「人長幾何？」仲尼曰：「僬僥氏三尺，短之至也。長者不過十倍之，數之極也。」使曰：「善哉聖人。」<br>　　四十四歲，在魯。時季氏強僭，陽虎專政，孔子不仕，退而修《詩》、《書》、《禮》、《樂》，弟子益眾。四十六歲，在魯，觀於魯桓公之廟，有欹器焉。問於守廟者：「此謂何器？」對曰：「此宥坐之器。」子曰：「吾聞宥坐之器，虛則欹，中則正，滿則覆。明君以為至誠，故常置之於坐側。」顧謂弟子：「試注水焉。」乃注水中則正，滿則覆。夫子喟然曰：「嗚呼！夫物烏有滿而不覆者哉。」子路進曰：「敢問持滿有道乎？」<br>　　子曰：「聰明睿智，守之以愚；功被天下，守之以讓；勇力振世，守之以怯；富有四海，守之以謙。損之又損，所謂道也。」<br>　　四十七歲，魯定公以為中都宰，制為養生送死之節，長幼異食，強弱異任，男女別途，路不拾遺。器不雕偽，市不二價。為四寸之棺，三寸之槨。因丘陵為墳，不封不樹。行之一年，四方則之。公曰：「學子之法，以治魯國，何如？」對曰：「雖天下可也，何但魯國哉？」於是定公以為司空，乃別五土之性，而物各得其所生之宜。五十一歲，為魯司寇，攝行相事，理朝政七日，而誅亂政大夫少正卯於兩觀之下。子貢進曰：「夫少正卯，魯之聞人也，今夫子為政而始誅之，或者太過乎？」夫子曰：「天下有大惡五，而竊盜不與焉。心逆而險，行僻而堅，言偽而辯，記丑而博，順非而澤。五者有一於身，則不免君子之誅，而少正卯兼有之，此乃人之奸雄者也，不可以不除也。」五十二歲，齊大夫犁鉏言於景公曰：「魯用孔子，其勢危齊。」乃使使告魯，為好會，會於夾谷，魯定公將以乘車往，孔子攝相事。曰：「臣聞有文事者，必有武備，請具左右司馬以從。」定公曰：「諾。」<br>　　會齊侯於夾谷，為壇位，上階三等，以會遇之禮相見，揖讓而登。獻酬之禮畢，齊有司趨而進曰：「請奏四方之樂。」景公曰：「諾。」於是旍旄羽祓，矛戟劍撥，鼓噪而至。孔子趨而進，歷階而登，不盡一等，舉袂而言曰：「吾兩君為好會，夷狄之樂。何為而進，請命有司。」景公心怍，麾而去之。有頃，齊有司請奏宮中之樂。景公曰：「諾。」優倡侏儒，為戲而前。<br>　　孔子趨而進，歷階而登，不盡一等，曰：「匹夫而熒惑者，罪當誅。請命有司。」齊人莫應。孔子曰：「齊魯一也，魯左右司馬何在？」魯左右司馬加以法焉，手足異處。景公懼而動，知義不若，乃返所侵魯之鄆、汶陽、龜陰之田以謝過。五十四歲，孔子言於定公曰：「臣無藏甲，大夫五百雉之城，今三家過制，請損之。」使仲由為季氏宰，將墮三郈。於是叔孫先墮邱，季氏將墮費。公山弗狃、叔孫輒率費人襲魯，公與三子入於季氏之宮，登武子之台，費人攻之，弗克。孔子命申句須樂頎下伐之，費人北，國人追之，敗諸姑蔑，二子奔齊，遂墮費。<br>　　將墮邸，公斂處父謂孟孫曰：「墮郕，齊人必至北門，且我孟氏之保障，無郕，是無孟氏也，我將弗墮。」十二月，公圍郕，弗克。五十五歲，孔子相魯，魯大治，齊人聞而懼。用犁鈕謀，饋女樂。季桓子受之，三日不聽政，郊又不致月番肉於大夫，孔子遂行，適衛，主於子路妻兄顏濁鄒家。<br>　　五十六歲，在衛，衛靈公至粟六萬，居頃之，或譖孔子於靈公，靈公使以兵仗衛孔子，孔子恐獲罪焉，居十月，去衛。<br>　　將適陳，過匡，顏刻為僕，以其策指之曰：「昔吾與陽貨入匡，彼缺處，被攻之所也。」匡人聞之，以為魯之陽虎。陽虎曾暴於匡，孔子貌似陽虎，遂拘孔子五日。弟子懼。孔子曰：「文王既沒，文不在茲乎？」乃使從者求解於衛臣寧武子。匡人曰：「吾以為陽虎，故圍之。今非也，釋之去。」過蒲，時子路治蒲，孔子善其政，月餘返乎衛，主蘧伯玉家。衛靈公夫人南子，甚有美色，舊通於宋朝。宋朝者，男子中之美色者也。既通於靈公之母襄姜，復通於靈公之夫人南子。宋朝懼，遂作亂奔晉。<br>　　自晉歸宋，南於思之不置。靈公復為南子召宋朝，男女並寵焉。<br>　　南子雖有淫行，而復賢慧，嘗與靈公夜坐，聞車聲轔轔，至明而止，過闕復鳴，南子曰：「此必蘧伯玉也。」靈公曰：「何以知之？」南子曰：「君子不為昭昭飾節，不為冥冥墮行，吾聞之，蘧伯玉君子也，是以知之。」公使人問之，果伯玉也。<br>　　孔子主伯玉家。南子使人謂孔子曰：「四方君子不辱，欲與寡君為兄弟者，必見寡小君。寡小君願見。」孔子辭謝，不得已入見之。孔子入門，北面稽首。夫人答拜，環佩之聲璆然，隔簾相見而出。居月餘，靈公與夫人同車，宦者雝渠參乘，使孔子為次乘，招搖市過之。孔子丑之，去衛適曹，又去曹適宋，與弟子習禮於大樹下。<br>　　宋司馬桓魋欲殺孔子，伐其樹。孔子遂微服過宋，適鄭，與弟子相失。孔子獨立郭東門，鄭人或謂子貢曰：「東門有人，其顙似堯，頂類臯陶，肩類子產，自腰以下，不及禹三寸，累累若喪門之狗。」子貢以實告。孔子欣然笑曰：「形狀末也，而似喪家之狗，然哉！」遂至陳，主司城貞子家。五十九歲，自陳過蒲，會公叔氏以蒲叛，蒲人止孔子。弟子有公良孺者，以私車五乘，從孔子，賢而勇，曰：「吾昔從夫子遇難於匡，今又遇難於此，命也。吾與夫子再罹難，寧鬥而死。」鬥甚疾，蒲人懼，謂孔子曰：「苟無適衛，吾出子。」與之盟，孔子出東門。孔子遂適衛。子貢曰：「盟可負耶？」孔子曰：「要盟也，神不聽。」衛靈公聞孔子來，郊迎問曰：「蒲可伐乎？」<br>　　對曰：「可。」靈公曰：「吾大夫以為不可，今蒲、衛之所以待晉、楚也，以衛伐之，無乃不可乎？」孔子曰：「其男子有死之志，婦人有保西河之志，吾所伐者，不過與公叔氏同叛者四五人。」靈公曰：「善。」乃不伐蒲。晉佛肸為中牟宰，趙筒子攻范中行，伐中牟。佛肸叛。使人召孔子，孔子欲往，子路不悅，已而竟不行。將西見趙簡子，至河，聞竇鳴犢、舜華二人見殺，臨河歎曰：「美哉水，洋洋乎！某之不濟此，命也夫！」子貢曰：「何謂也？」孔子曰：「二人皆賢大夫也。趙氏未得志時，用此二人。而後從政，君子惡傷其類，故余云然。」遂反乎衛，主蘧伯玉家。他日，靈公問陳，孔子對以未學。明日與孔子語，見飛鴻，仰視之，色不在孔子。孔子遂行，復如陳。<br>　　六十歲，在陳。魯桓僖之廟災，南宮敬叔救火。孔子在陳聞之，曰：「災必桓僖廟乎？」既而果然。秋，季桓子病，謂其子康子曰：「我死，汝必相魯，相魯必召孔子。」康子立，欲召仲尼。公之魚曰：「昔吾先君用之不終，為諸侯笑。今又用之不能終，是再為諸侯笑矣。」康子曰：「然則誰召而可？」<br>　　曰：「必召冉求。」於是使使召冉求。冉求將行，孔子曰：「魯人召求，非小用之，將大用之也。」是日，孔子有「歸與！歸與！」之歎。六十一歲，自陳如蔡。六十二歲，自蔡如葉。葉公問政，既而返乎蔡，有《問津》諸章。六十三歲，孔子在陳、蔡之間。<br>　　楚使人聘孔子，孔子將往拜禮。陳、蔡大夫謀曰：「孔子用於楚，則陳、蔡危矣。」相與發徒兵，圍孔子於野。孔子曰：「《詩》云：『匪兕匪虎，率彼曠野。』吾道非耶，吾何為於此？」子貢曰：「夫子之道至大，天下莫能容。」顏回曰：「不容何病，不容然後見君子。」孔子遭圍，請誦弦歌不衰。使子貢至楚，楚昭王興師來迎，然後得免。時楚昭王渡江，有一物觸王舟，使使問孔子。孔子曰：「此萍實也，其甘如蜜」。使曰：「何以知之？」子曰：「吾昔之鄭，適乎陳之野，聞小兒謠曰：『楚王渡江得萍實，大如斗，赤如日，剖而食之甘如蜜。』得無是乎？」驗之果然。楚昭王將以書社之地七百里封孔子。<br>　　楚令尹子西沮之，昭王乃止。』於是孔子自楚反乎衛。<br>　　六十四歲，在衛。先是，衛靈公夫人南子淫於宋朝，靈公之太子蒯瞶獻地於齊。過宋野，宋野人歌曰：「既定爾婁豬，盍歸吾艾豭。」太子羞之，謂戲陽速曰：「從我朝少君，我顧，乃殺之。」速曰：「諾。」乃朝夫人。太子三顧，速不進，夫人見其色，啼而走曰：「蒯瞶將殺余。」公執其手以登台，太子奔宋，盡逐其黨。及靈公薨，蒯瞶之子輒立。蒯瞶欲人，輒興兵拒之，諸侯數以為讓。衛君欲得孔子為政，子路曰：「衛君待子而為政，子將奚先？」子曰：「必也正名乎？」子路曰：「有是哉，子之迂也，奚其正？」故子路仕於衛。六十六歲，夫人亓官氏卒。期年，伯魚猶哭。孔子聞之曰：「誰與哭者？」<br>　　門人曰：「鯉也。」子曰：「嘻！其甚也。」伯魚聞之，遂除之。六十八歲，在衛，冉有為季氏將，與齊師戰於鄭，克之。<br>　　季康子曰：「子於軍旅，學之乎？性之乎？」冉有曰：「學之於孔子。」康子曰：「我欲召之，可乎？」對曰：「欲召之，則無以小人間之，斯可矣。」康子遂以幣迎孔子。孔子至魯，哀公館焉。哀公問政，終不能用。乃序《書》，上自唐、虞，下至秦繆，刪古詩三千，為三百五篇。晚而喜讀《易》，韋編三絕，修《禮記》。六十九歲，子伯魚卒。<br>　　七十一歲，魯哀公十四年春，西狩於大野。叔孫氏之車子鉏商獲麟，傷其左足，見其麕而角，以為不祥，以賜虞人。仲尼觀之，曰：「麟也，孰為來哉？」反袂拭面，涕泗沾袍，曰：「麟出而死，吾道窮矣。」乃因魯史作《春秋》，自隱至哀十二公，自平至敬十四王，凡二百四十二年。而絕筆於獲麟。筆則筆，削則削，文學如游夏之徒，不能贊一辭。<br>　　弟子三千，身通六藝者七十二人。顏回、閔損、冉耕、冉雍、端木賜、宰予、仲由、冉求、言偃、卜商、顓孫師、曾點、曾參、澹台滅明、高柴、宓不齊、樊須、有若、公西華、原憲、公冶長、南宮适、公皙哀、顏高、商瞿、漆雕開、公良孺、秦商、顏刻、司馬耕、巫馬期、梁鱣、琴牢、冉孺、顏辛、伯虔、公孫龍、曹恤、陳亢、叔仲噲、秦祖、奚藏、公祖茲、廉潔、父黑、公西蒧、壤駟赤、冉季、石處、左郢，狄黑、商澤、任常、鄭邦、樂欣、顏之僕、孔忠、漆雕哆、顏噲、顏無繇、公夏首、申振、鄔單、榮旂、懸成、燕僅、原亢、部巽、施之常、秦非、句並疆，步叔乘。七十二歲，子路死於衛。初，衛孔文子圉之妻伯姬，蒯瞶之娣也，素通于家人渾良夫。圉卒，子悝執政，蒯瞶因渾良夫求人，伯姬劫孔悝，立蒯瞶，輒出奔魯，仲由入，石乞、孟黶以戈擊之，斷纓，子路結纓而死。悝立蒯瞶。孔子在魯，聞衛之亂，歎曰：「柴也來，由也其死矣。」<br>　　七十三歲，壬戌四月己丑，夏正二月十八日，孔子卒。先時七日，蚤作，負手曳杖，逍遙於門，歌曰：「泰山其頹乎！樑木其壞乎！哲人其萎乎！」既歌而入，當戶而坐。子貢聞之曰：「泰山其頹，吾將安仰？樑木其壞，哲人其萎，吾將安仿？夫子殆將病也。」遂趨而入。孔子曰：「賜，余疇昔之夜，夢坐莫於兩楹之間，此殷禮也，某殷人也，夫明王不興，天下其孰能宗予？殆將死也。」寢疾七日而歿。哀公誄之曰：「夏天不弔，不寧遺一老，俾屏餘一人以在位，煢煢餘在疚，嗚呼哀哉！尼父！無自律。」子貢曰：「君其不歿於魯乎？夫禮失則昏，名失則愆。生不能用，死而誄之，非禮也；稱一人，非名也。君兩失之。」五月，葬魯城北泗水上，弟子皆服心喪三年而去。惟子貢廬於塚上，凡六年。魯人從塚而家者百餘，因名曰孔里。<br>　　孔子之弟子，惟顏回最賢，先孔子卒。其傳道有曾子。曾子名參，字子輿，父點，學於孔子之門。曾參年十六，孔子在楚，命參之楚，受學焉。參性至孝，嘗出彩薪於野，客至其家，母以手搤臂。參即馳至，問母曰：「臂何恙乎？」母曰：「今有客至，搤臂以呼汝。」參母死，後母遇參無禮，而供養不衰。<br>　　嘗芸瓜，誤斬其根。曾皙怒，援杖擊之。參撲地，有頃而蘇，蹙然而起。進曰：「大人用力教參，得無疾乎？」退鼓瑟而歌，欲父聽其歌，而知其平也。孔子聞之；告門人曰：「參來，勿納也。昔舜事瞽瞍，索而使之，未嘗不在側；索而殺之，未嘗可得，故小杖則受，大杖則走。今參委身待暴怒，以陷父不義，安得為孝乎？」曾子曰：「參之罪大矣！」遂造孔子謝過。曾子每讀喪禮，泣下沾襟曰：「往而不可還者，親也，子欲養而親不在。是故椎牛以祭，不如雞豚之逮親存也。初吾為吏，祿不及釜，尚欣欣而喜者，非以為多也，樂其逮親也。既沒之後，吾嘗南游於楚，得尊官焉，猶北面而涕泣者，非以為賤也，悲不逮吾親也。」孔予以其能通乎道，故授以一貫之傳。曾子以《大學．聖經》一章教弟子，弟子記其意為十傳，為千古儒學之宗。其弟子孔伋，字子思，孔鯉之子，孔子之孫也。逮事孔子，而受業於曾子。於思年十六，適宋，宋大夫樂朔與之言學而怒，遂圍於思。宋君聞之，駕而救子思。子思既免，曰：「文王拘於羨里，作《周易》。尼父厄於陳、蔡，作《春秋》。吾困於宋，可無作乎！」於是述父師之意，作《中庸》。古云：「孔僅窮居於宋，懼家學不明，作《大學》以經之，《中庸》以緯之。《學》、《庸》皆於思作，甚為近理。<br>　　初，伯魚卒，其妻轉嫁於衛之庶氏，其後死於庶氏之家，訃於子思，子思哭於廟。門人至，曰：「庶氏之母死，何為哭於孔子之廟乎？」於思曰：「吾過矣！吾過矣！」遂哭於他室，見《禮記》。<br>　　子思之弟子孟子，名軻，字子輿，魯孟孫之後，鄒人也。父激，字公宜，娶仉氏，夢神人攀龍鳳，自泰山來，將止於嶧，凝視久之，忽見片雲墜而寤。時間巷皆見五色雲，覆孟氏居，而孟子生焉。孟子三歲喪父，母有賢德，挾其子以居。始舍近墓，孟子之少也，嬉戲為墓間事，踴躍築埋。孟母曰：「此非所以居於也！」乃去。舍近市，嬉戲為賈彳玄亍事。母曰：「又非所以居子也。」遂徙舍學宮旁，其嬉戲乃設俎豆，揖讓進退。母曰：「此真可以居於矣！」遂居之。稍長，就學而歸。母方績，問曰：「學何所至矣？」軻曰：「自若也。」母以刀斷織。軻問其故，母曰：「君子學以立名，問以廣知皆由積累而成，亦猶織之待積而成也。若廢學無成，與斷機何異！」軻懼，旦夕勤學不息。<br>　　受業於子思，道既通。值梁惠王卑禮厚幣，以招賢者，乃至梁。既而去梁適齊，齊宣王以為客卿。當是時，天下務於合縱連衡，以攻伐善戰為賢；而孟軻乃述唐虞三代之德，是以所如不合。退而與萬章之徒，序詩書仲尼之道，作《孟子》七篇，以詔來世。娶由氏，生子名仲子。孟子曰：「人皆知以食愈饑，不知以學愈愚。夫學者，崇名立身之本也。孟子之學，尊孔子而辟楊、墨，曰：「楊氏為我，是無君也；墨氏兼愛，是無父也。無父無君，是禽獸也。」故楊、墨之害，亦自是滅息，此孟子不世之功也。<br>　　或曰：「佛老之教，甚於楊、墨，不知孟子之時，雖未知有佛，而老子生於孔子之前，其書流傳已久，何孟子初無一語辟之也？」今之人以儒、釋、道為三教，欲知佛老之事如何，且聽下回分解。<br>　　<br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
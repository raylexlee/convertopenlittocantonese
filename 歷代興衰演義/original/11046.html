<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷代興衰演義 - 第十一回　周社稷八百年三十七世</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十一回</br>　　周社稷八百年三十七世</font></h4>
			　　詩曰：<br>　　成敗興亡古至今，飛雲去鳥入銷沉。<br>　　荒郊廢塚傷心處，不待田文聽鼓琴。<br>　　卻說平王遷洛之事，已於第七回之末序明。其即位遷洛之後，不思申侯殺父之仇，反懷申侯全己之功，遣畿內之民，戌申及許，以防戎患。又不能自強於政治，晚年失道滋甚，日漸衰微，諸侯背叛。故孔子作《春秋》，托始於平王之四十九年，而王人遂下同列國矣。在位五十一年崩，孫桓王林立。王伐鄭，鄭人御之，戰於繻葛，鄭射王中肩。楚子熊通侵隨，因使隨請爵於王，王不許。通怒曰：「吾先君鬻熊，文王之師也。成王舉我先公居楚，蠻夷懾服，而王不加位，我自尊耳。」乃自立為武王，而王不能問。桓王在位二十三年崩，子莊王佗立。周公黑肩欲弒莊王而立王弟克。辛柏以告於王，遂與王殺周公黑肩，克奔燕。莊王在位十五年崩，子釐王胡齊立，亦曰僖王。<br>　　時齊桓公創霸，自後權歸霸主。釐王在位五年崩，子惠王閬立。<br>　　初，王姚嬖於莊王，生子頹。蒍國為之師，欲立為太子而未克。及惠王即位，取蒍國之圃以為囿。邊伯之宮，近於王宮，王取之。王又奪子禽、祝跪與詹父田，而收膳夫之秩。二年，蒍國等五人因蘇氏作亂。五大夫奉子頹以伐王，不克，奔溫。<br>　　蘇子奉子頹奔衛。衛師、燕師伐周，立王子頹。三年，鄭伯和王室，不克，遂以王歸，處王於櫟。王及鄭伯入於鄔，遂入成周，取其寶器而還。冬，周子頹享五大夫，樂及遍舞。鄭伯聞之，見虢叔曰：「寡人聞之，哀樂失時，殃咎必至。今子頹歌舞不倦，是樂禍也。夫司寇行戮，君為之不舉，而況敢樂禍乎？奸王之位，禍孰大焉，盍納王乎。」虢公曰：「此寡人之願也。」<br>　　四年夏，鄭伯、虢公、納王殺子頹及五大夫。鄭伯饗王，王與之虎牢以東之地界。虢公為王宮於王豐，王與之酒泉，請器，王與之爵，與鄭伯以後之鞶鑒。鄭伯由是始怨於王。惠王在位二十五年崩，子襄王鄭立。<br>　　初，惠王娶陳媯，生太子鄭及叔帶。帶食邑於甘，有寵。<br>　　惠王欲立帶而不克。襄王立，叔帶欲與戎狄伐周。王知之，將誅叔帶，叔帶奔齊。齊使管夷吾和戎於王，又使諸侯各發卒戍周。其後富辰請召太叔帶，王從之，召叔帶於齊。鄭人伐滑，王使伯服、孫伯如鄭請滑，鄭文公不聽，而執二子，王怒，將以狄伐鄭。富辰諫曰：「不可，太上以德，親親。今天子不忍小忿而棄鄭親，其若之何？」王弗聽，使頹叔、桃子出狄師伐鄭取櫟。王德狄人。又聞狄女叔隗如花似玉，而有美色，將以其女為后。富辰又諫曰：「狄固貪惏，王又啟之。女德無極，婦怨無終，狄必為患。」勿聽。既而狄女戎隗，戎裝出獵，與叔帶較射，叔帶因通於隗氏。王知之，因廢隗后。頹叔、桃子曰：「我實使狄，狄將怨我。」遂奉叔帶以狄師伐周，大敗周師。<br>　　王出適鄭，處於汜，狄人立叔帶為王。叔帶以隗后為后，居於溫。王使告難於諸侯。晉文公迎王復位，入王城，殺叔帶於溫。<br>　　襄王在位三十三年崩，子頃王壬臣立。在位六年崩，子匡王班立，亦在位六年崩，弟定王瑜立。<br>　　楚子伐陸渾之戎，至於洛，觀兵於周郊。定王使王孫滿勞楚子，楚子問鼎之大小輕重焉。滿對曰：「在德不在鼎。周德雖衰，天命未改，鼎之輕重，未可問也。」楚莊王慚懼而退。<br>　　定王在位二十一年崩，子簡王夷立。簡王在位十四年崩，子靈王泄心立，生而有髭，在位二十七年崩，子景王貴立。景王在位二十五年崩。<br>　　初，景王太子聖早卒，王立次子猛為太子，又庶子朝有寵於王，王欲立之，未果。至是崩，單子、劉子立猛為王。子朝因舊官之喪職秩者，帥甲以逐劉子。劉子奔揚，單子奉王猛於莊宮。子朝之徒，夜使人取猛以歸，單子出奔。子朝之徒，奉王猛以追單子。晉人帥師納王猛於王城。猛卒，諸大夫奉王猛之弟丐，是為敬王，居於狄泉，稱為東王。大夫尹氏立於朝為王，稱為西王。單子、劉子與晉師攻之，未克。晉頃公使士司景伯蒞問周故，子朝辭曲，乃辭子朝，不納其使。四年冬，晉師及劉子、單子之師進攻子朝，克之。尹氏、召伯、毛伯以子朝出奔楚，王入於王城。其後吳入郢，王人因楚之亂殺子朝於楚。<br>　　敬王三十九年春，魯西狩獲麟。孔子作《春秋》終此，以前為春秋，以後為戰國。<br>　　敬王在位四十四年崩，子元王仁立。在位七年崩，子貞定王介立，在位二十八年崩，子哀王去疾立。三月，弟叔弒之而自立，是為思王。秋八月，少弟嵬殺叔自立，是為考王，在位十五年崩。子威王午立，在位二十三年。初，命晉大夫魏斯、趙籍、韓虔為諸侯，在位二十四年崩。子安王驕立。十六年，初命齊田和為諸侯。安王在位二十六年崩。子烈王喜立。在位七年崩。弟顯王扁立。八年，慧星見西方，衛公孫鞅入秦，秦孝公用其計，遂為天下莫強之國矣。秦初稱王。顯王在位四十八年崩。子慎靚王定立，在位六年崩，子赧王延立，在位五十九年。秦莊襄王伐趙，赧王畏秦之強，欲與諸侯討之，秦遂入寇。赧王入秦，頓首受罪，盡獻其地三十六城，口三萬戶。秦受其獻，赧王歸周而卒。<br>　　先時，王子朝之亂，餘黨多在河南王城。敬王避都成周，考王封其弟揭於王城，以續周公官職，在成周之西，亦號西周。<br>　　三傳而至惠公，別以鞏邑，封少子班於王城之東，亦號東周。<br>　　其後，赧王徙都西周，西周武公依焉，至是並亡。惟東周君尚存，傳子傑。又七年，東周君與諸侯謀伐秦，秦使相國呂不韋帥師滅之，遷東周君於陽人聚，周遂不祀。周比亡，凡有七邑。<br>　　上以東周起平王辛未，至東周君壬子，凡二十五王，計五百二十二年。通西周共三十七王，八百七十四年。其後，漢封周之後嘉為君，又為侯，又為公，至晉猶不廢。<br>　　其列國之興亡何如，且聽下回分解。<br>　　<br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷代興衰演義 - 第四回　堯讓舜舜讓禹總為斯民</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四回</br>　　堯讓舜舜讓禹總為斯民</font></h4>
			　　詩曰：<br>　　百歲光陰似水流，道高德重把名留。<br>　　兒孫自有兒孫福，莫與兒孫作遠憂。<br>　　卻說帝堯陶唐氏，乃高辛氏之子，摯之弟也。生於丹陵，育於母家伊侯之國。後徙祁，故曰伊祁氏，以祁為姓。年十三，佐摯封植，封於陶。年十五，改封唐，故又號陶唐氏。年十八，代摯為天子，以火德王，色尚白，都於平陽之安邑，今山西平陽縣是也。甲辰元載，時以年為載。帝智如神，而仁如天，就之如日，望之如雲，茅茨不剪，太羹不和，飯於上簋，飲於土鉶。命羲氏、和氏置閏法，定四時成歲，以授民時。時有蓂莢生於庭，十五日以前，日生一葉，十五日以後，日落一葉。月小盡，則一葉厭而不落，觀之可知旬朔。<br>　　帝巡狩方岳，觀於華。華封人祝曰：「嘻！請祝聖人，願聖人多福多壽多男子。」帝曰：「辭，多男子則多懼，富則多事，壽則多辱。」封人曰：「天生萬民，必授之職，多男子而授之職，何懼之有？富而使人分之，何事之有？天下有道，與物皆昌；天下無道，修德就閒，千歲厭世，去而上仙，乘彼白雲，至於帝鄉，何辱之有？」帝置敢諫之鼓，使天下得盡其言；立誹謗之木，使天下得攻其過。作樂曰《大章》。帝治天下五十載，不知天下治與不治，百姓願戴己與不願戴己。問左右，左右不如；問外朝，外朝不知。問在野，在野不知。乃微服游於康衢。<br>　　聞童謠曰：「立我烝民，莫非爾極；不識不知，順帝之則。」有老人含哺鼓腹，擊壤而歌曰：「日出而作，日入而息，鑿井而飲，耕田而食，帝力何有於我哉？」<br>　　卻說黃帝之後瞽瞍，娶妻握登，見大虹，意有所感，而生舜於姚墟。故瞽瞍姓媯，舜以姚為姓。舜母早喪，瞽瞍更娶後妻壬婦而生象。象為人極傲，瞽瞍愛後妻之子，常欲殺舜，舜巧避之，而又不失為子之道。年二十，以孝聞。耕於歷山，歷山之人皆讓畔；漁於雷澤，雷澤之人皆讓居；陶於河濱，河濱之人器不苦窳缺壤。作什器於壽丘，就時於負夏。所居一年成聚，二年成邑，三年成都。堯得舜於服澤之陽，問曰：「我欲致天下，奈之何？」對曰：「執一無失，行微無怠，忠信無倦，而天下自來。」曰：「奚事？」對曰：「事天。」日：「奚任？」對曰：「任地。」曰：「奚務？」對曰：「務人。」曰：「人之情奈何？」對曰：「妻子具而孝衰於親，嗜慾得而信衰於友。夫人道則吉，反道則凶，猶影響也。」初，帝娶散宜氏之女曰女皇，生九男二女。長子丹朱不肖，好聚男子，朋淫于家。其八於雖無失德，亦無恁好處，俱不足以承天下。帝求賢自代，群臣舉舜，帝亦素知舜賢，乃以二女娥皇、女英妻舜。舜以德化，二女皆執婦道，帝賢之。歷試以諸艱難之事，舜皆能勝任，遂與舜以相位。時高陽氏有才子八人，天下謂之八愷。高辛氏有才子八人，天下謂之八元。此十六族，世濟其美。堯未及舉，舜於是舉之。帝鴻氏有不才子，號曰渾沌，即歡兜。少昊氏有不才子，號曰窮奇，即共工，顓頊氏有不才子，號曰檮杌，即鯀。<br>　　縉雲氏有不才子，號曰饕餮，即三苗。天下謂之凶，堯未能去，舜皆投之四裔，乙卯七十二載，舜攝位，乃命鯀之子禹治水。<br>　　自洪荒以來。原自水多地少，漫山遍野，甚是厲害。初，堯使羲仲、羲叔、和仲、和叔分四方之極邊，看驗日影與星宿，以驗四時。乃知四方海水極低，可以泄水。因求能治水者，四岳舉鯀。帝曰：「鯀方命圮族，不可用。」四岳力舉之，帝不得已，乃命鯀治水。鯀承命，乃作城以御水，聚民居之，水至而民盡淹死。又以荊州有息壤，息壤者乃是一塊大石，逕六尺八寸，上有城池山川人物，甚是生得奇巧可觀。原係眾水之母，鯀遍尋，掘出之。只道掘出水之根原，則水患自可息滅，豈知自掘出之後，水來救母，霪雨不止，水愈大了，浩浩蕩蕩，高出於眾山之上，將略小山頭盡行沒了，各處經過，勞而無功。<br>　　至於九年，徒然勞民傷財，竟不能治一水。舜相堯，知其兇頑虐民，乃命祝融殛鯀於羽山。鯀死三年不腐，剖之以吳刀，化為黃熊，尋化為黃龍，入於羽淵，反將息壤竊去。不知己之不是，反怨堯舜將他殛也。乃糾集黨類巫支祁、天吳、相柳氏等，一同鼓起水來，於是水勢愈覺大了。堯與舜日夜憂心，各處諸侯告急。舜思鯀既靈異，盜去息壤，助水為害，必得鯀之後裔治之，則彼自悅服，息壤可得，水患可除矣。又見禹克勤克儉，日懋乃德，知慮如神，乃命禹為司空，付以治水之任。<br>　　禹傷父鯀功不成而受誅，乃勞身焦思，虔誠禱於上下神祗，仰空咨嗟。俄見上帝授以太上呼召萬靈之書，且命之曰：「凡有鬼怪蛇龍護惜巢穴者，可先攻之以火，繼之以兵箭。若再不可治，可攻之以神力。」遂令其臣狂章、虞餘、黃魔、大費、庚辰、童律為之助。由是能呼吸風雨，役使神物，又命應龍為之輔。應龍者，乃有翼之龍也，以尾畫地，則不論岩石坭砂，地開而水通。禹謹凜上帝之命，乃奏請益為掌火之官，領步兵五百前行，多持乾柴火把，凡遇山林叢木，盡行燒著，燒得煙燄閉天，響聲震地，滿山通紅。於是惡禽怪獸，見之俱倉惶失措，四散奔逃。復奏請羿為繼陣，引弓弩手一千，凡有惡禽惡獸逃匿者，盡數射死，以絕禍根。時有猰貐，狀類虎，大如屋，猛不可當，食人無算。此時走出，被羿先射瞎其雙目，眾兵亂箭射死。又桑林之野，有桑高十九丈，內有封豨，大如小山，身有毛如箭，逢人，遠則放毛如箭射之，射過之後，又能收毛入身；近則不論人畜，盡皆食之。此時走出，亦被羿射死。<br>　　禹乃陸行乘車，水行乘舟，泥行乘橇，山行乘輦。又南潯國獻五色毛龍於堯，雌雄各一。因置豢龍氏，至是賜禹乘之以治水。<br>　　禹率人役五千，從帝都治起，冀在北，其北條水患之大者莫如何。時河淮有水神，名巫支祁者，狀如青猿，身長五丈餘，鼓水則水湧，觸岸則岸崩。又有水神名天吳者，虎身人面，八首、八足、八尾，青黃色，是為水伯。以八口噴水，八足鼓水，八尾扇水，則水浪滔天而至。禹自冀州壺口山起事，治至呂梁山，只見水中波浪，忽然湧起，陵山駕埠而來，將治水人役氽去一半。大禹正在山上督工，見之大驚，又恍惚見水中二怪物，鼓起浪來。禹即請狂章等天將，命之擒捉妖魔。那巫支祁與天吳雖然神通廣大，如何敵得天將？大戰良久，抵敵不過，以兗州水大，逃奔兗州去了。<br>　　初，諸怪因帝都在冀，恐帝治水，故群聚於冀以為難也。<br>　　禹乃將呂梁之山及岐山鑿開，河水順流而下。又為龍門山所塞，其山懸崖峭壁，人力難施，禹乃請應龍以尾穿之，使河水懸流直下，竟如大門一般，即今魚鱉不能上，是為龍門，今在山西平陽府河津縣。龍門既下，又有底柱山，在黃河中流，仍將河水阻住。禹鑿底柱以通河，三川既決，謂之三門。又治汾水、漆水、淇水，清、濁二漳水，俱導之入河，而冀州之水治矣。<br>　　冀州既治，禹以兗州居河下流，遂從兗州治起。那巫支祁與天吳自以為遁跡既遠，水勢浩大，甚覺喜歡。不期坐尚未暖，山中仍然火起，禽獸仍然逃匿被殺，仍是冀州一般光景。二怪大驚，遂糾集水怪，龍子龍孫，蝦兵蟹將，專候大禹兵到，出其不意，鼓起大浪，夏禹幾為所溺。禹急請天將擒治，二怪與天將大戰了七日七夜，二怪大敗，巫支祁遁回揚州，天吳遁入豫州去了。禹乃疏河為九，使分其勢，以入於海，而河水安流矣。<br>　　又治濟水、灉水、沮水，俱使之安流，而兗州之患息。兗州既畢，乃至青州。時青州有風伯，鼓大風以起波浪，又將百姓房屋廬舍盡行吹壞。恍惚中見一物在山頭鼓風，禹命羿伏地至山後，繳矢射之，應弦而倒，風患遂息。<br>　　時禹有船，破不能載，乃棄之石室中，今山東濟南大湖山上石室中，有敗漆船一隻，乃禹所棄者。又治濰水、淄水，使之安流。青州之大患已除，遂至徐州，治淮水、沂水、濟水，諸流事畢，竟至揚州治水。揚州為江水之下流，水患之大者，在北條莫如河，在南條莫如江。禹正欲治江之下流，只見眾百姓前來稟曰：「此處洞庭山中，有修蛇，身長千尺，不論人畜，遇之無不被吞。吾主必須仔細。」禹聞言，乃命伯益、后羿一同戒嚴。益使人放火燒山，至洞庭，長蛇果出，逢人即吞，羿射傷其雙目，蛇無目亂滾，乃射殺之。<br>　　彼時巫支祁自兗州敗後，遁回揚州，潛居彭蠡。彭蠡即今之鄱陽湖，水廣且深，自為得計，料禹王斷不到此。豈知坐尚未暖，見山頭火起，猶然與前日之火一同無異。乃大驚駭，用盡平生之力，鼓起滔天之浪。禹見勢頭不好，即召狂章、虞餘、英魔、大費、庚辰、童律等，八面擒拿。又遣應龍入水，協力擒捕。巫支祁力屈，乃遁入渦水中藏身。被應龍於渦水中拿獲，獻於禹，禹命斬之。誰知刀斧鑿鋸俱不能入。狂章等稟曰：「此怪亦有神通，利於水而不利於火。若以火烹燒，用醋沃之即死。然黨羽甚眾，恐水族為之報仇，水患未必寧靜，不如用火燒針通紅，鑽其鼻孔，鎖之深淵，則水忠永息矣。」禹乃為大鐵索，鎖其怪於龜山下。今鳳陽府盱眙縣東北三十里龜山西南，上有絕壁，下有重淵，即其處。<br>　　唐永泰中，李湯以牛五十，引索出之，索末鎖一青猿，高五丈許，水浪大作，復拽牛入水。明洪武以千人拽出看之，大吼水湧而入。又有共工氏之臣相柳氏，因共工氏敗，投於河，變為水神，九首，人面蛇身而青色，能作大浪，與巫支祁一同為害。禹遣天將治之，相柳氏遁入荊州去了。彭蠡既定，禹又鑿峽石山以通淮水，峽石山今在壽州。又於今淮安府贑榆縣羽淵中，見黃龍鼓浪甚猛，禹遣天將治之。天將曰：「此係伯鯀，不可治，可禱之，則患自息。」禹知是父，乃泣下，因具表啟奏於其父。鯀見表大悅，遂置息壤於岸而去。禹得息壤，仍埋之於江陵城南門外，後世若遇大旱，掘出之，必有大水，埋之則止。禹又鑿宛委山，得赤圭如日，碧圭如月。又藏書於石匱山。宛委、石匱二山，今在紹興府。禹乃注水於越東，勢猛，積沙成岩，是為海門，今在紹興府新昌縣南巖山。山下巖洞中有佛寺，禹遂鑿丫溪，引水入海。丫溪、今在嵊縣。禹棄餘糧於丫溪山上，今化為禹餘糧石，因以名山。<br>　　事畢，乃至荊州，濟大江。相柳氏知禹濟江，急遣黃龍覆其舟。黃龍如命負舟，舟中人大懼。禹仰天歎曰：「吾受命於天，竭力以勞萬民，生寄也，死歸也，視龍如蝘蜓耳！」顏色不變。急命天將擁護。龍乃俯首低尾而去？相柳氏乃據九江之中，遣罔象鼓起九江之水，作起風沙大霧，雷電晦暝，白晝如夜，迷失道路，對面不見人，浪大如山，將一切山頭盡行沉沒。<br>　　百姓半入波臣。又遣巴蛇，身長三千尺，腰大五十圍，不論人馬駝象，盡行吞入。<br>　　禹大怒，知是相柳氏所為，乃使羿聚兵，先射瞎巴蛇雙眼，亂劍斬之。蛇死積骨成丘，今湖廣岳州府巴丘山是也。又急遣天將擒捕相柳氏黨羽。罔象大懼，急循入海中去了。相柳氏遁入梁州地界。禹乃平定九江之水，又治沱、潛諸水。荊州水患既平，禹於峋嶁山上，勒碑以記其事，凡七十二字，皆科鬥，不可曉，今在衡州府。<br>　　事畢，乃至豫州。大河原從豫州經過，天吳自從兗州一直從黃河直上，遁入豫州，潛居河底，並不敢鼓水作浪，自以為禹未必到此。誰知一日，益縱火焚山，后羿畋獵殺獸，復與昔日光景一般。天吳大駭，無計可施。禹率三軍掘塹疏河，天吳乃作起浪來。三軍四散奔逃，見天吳踏行水面，往來如飛。禹急請天將擒治，天將曰：「是不可殺。須得鐵門四扇，各長八尺，厚十尺。鐵柱十六根，各長一丈，各重八百斤。鑄成，用索貫之。又用鎖一開。沉之水底。令千兵吶喊助威，可鎖此怪於河底。」禹如言，令軍人如法鑄成鐵門、鐵柱、鐵索、鐵鎖，沉之水中，金鼓吶喊之聲，聞百餘里。只見陰雲四布，怪風異浪拍擊不絕。須臾雲開浪息，禹令止金鼓，分撥疏河，旬日告成。禹乃於峽州城外，鑄鐵牛一個，頭在河南，尾在河北，以鎮河患。又鑿闕塞山以導伊水入河。乃導洛水，有神龜負文出於洛，是為「洛書」。禹敘之為《洪范九疇》，而天下之義理，盡具於「河圖洛書」內矣。<br>　　禹又導瀍水、澗水、滎水、波水，俱入於河。豫州治畢，乃從豫至梁州。導漢水、沱水、潛水，俱入於江，再往北，疏通渭水。相柳氏見禹又至，大驚無措。復鼓浪來爭，大阻一陣，知不能敵，竟遁至雍州崑崙山北，黃河之源，藏身去了。禹知其惡不可縱，竟至雍州，急遣天將追捕，搜擒之於崑崙山北，遂斬之。其血腥臭，不可以治五穀，乃以其地為眾帝之台。又從崑崙西至岷山，見長人，授禹以黑玉圭，上有字，禹拜受之，乃疏鑿江河，至白帝城。見其懸崖削壁，水門狹隘，令軍人用火燔之，不開。工人曰：「此不可為也。」禹曰：「岷山周圍千里，惟此一道，若不安流，其害更有甚於淮河之水者。」乃命應龍為助，次日興工，崖崩如雷，上起西陵峽，中巫峽，下至歸峽止。三峽共七百餘里，頃刻疏通。至今西陵峽壁岸猶有影不滅，故人皆稱神禹焉。禹導弱水西流，復導涇水、渭水、漆水、沮水、澧水，俱入於河。雍州原係諸水上流，治之最後。雍州之水治，而九州之水盡治矣。<br>　　初，禹承命治水時，娶於塗山氏，才得四日，遂出外治水，凡三過家門而不入。塗山氏自夫離後，生子四歲，名曰啟，聞夫治水過家，抱啟出視，啟呱呱而泣，禹不之顧。在外十三年，所在歡聲載道。水患始息，民可耕種粒食。禹乃任土作貢，以在岷山長人所授之元圭為贄，告成功於帝。帝大悅，心服禹之功，後來禪位之命基此矣。<br>　　時冀州有一仙狐，原係洪荒時物，神通廣大。因狐屬眾多，散居宇內，伯益放火，后羿和獵，狐狸之屬，殺死過半。老狐不憤，心生一計，以為大禹能治水者，未必能治火。乃以烏鴉精九隻，各銜大玻璃一塊，借日之光，映照於地，與日略同。<br>　　並真日儼然如十日之並出，遍地若火，禾稼乾槁，草木焦枯，百姓驚惶，竟有為日所曬死者，屋宇竟有無故自焚者。帝大以為憂，問群臣以弭災之術。后羿進曰：「臣觀此九日，附日而行，雖光燄如火，而不甚高。日邊有飛鳥之形，待臣登高射之，看是如何？」帝曰：「或得射之而中，此生民之福也。姑試為之。」<br>　　羿乃登三峻山，見九日過來，皆有一烏銜之。后羿看得親切，一箭射去，只見墮下一隻烏鴉，口銜一片玻璃，如日一般。<br>　　羿見射落一日，精神倍增，連射八矢，八日皆落。羿試將真日連射數矢，分毫不動，遂走馬復命。帝大悅，封羿於窮，是為有窮后羿，其子孫襲爵。因有帝相時之亂，后羿既屢立大功，又得封賞，喜氣洋洋，朝散回家。見妻出迎，手內擎藥一丸，光閃燄灼，香氣襲人。羿問曰：「卿手中所執何物？」妻曰：「此長生不死藥也。」羿曰：「有此佳寶，卿從何處得來？」妻曰：「自君奉差去後，仙人西王母憐我孤身獨宿，夜夜到此相伴。遇月明時，則呼侍女搗藥。試問所搗何藥？西王母曰：『此長生不死藥也。每百年搗成一丸，服之後天而老。』三日前，恰好搗成一丸，命我收起，她去蓬萊探望東王公，約至半月後到此取討。我今夜見月明如晝，取出試一展玩耳。」羿曰：「卿何不吞之？」妻曰：「他來討時，我何詞以對？是欲求長生，先得短命也。」羿曰：「既號靈藥，是處可以潛形，何必拘此而自誤乎？汝不能吞，我代吞之，看是何如？」其妻沉吟不語。羿曰：「我昔從禹治水，嘗至西王母家，王母許我丹藥，必此是也。我當吞之。」妻見勢不可遏，因思我若自吞之，有此靈藥，或可迴避不死。若夫吞之，王母問我取討，我係凡身，必死無疑矣。遂自吞之，習習欲飛，身輕若雲，遂奔入月宮之內。羿緊攬其衣，隨之而去。妻為嫦娥，羿為蟾蜍云。時帝堯八十年甲辰八月十五日夜也。<br>　　彼時，明昕佐禹治東方有功，封於卯地，嘗與嫦娥相好。<br>　　其八世孫需，當殷時，居中山，得神仙之術，能入月宮，竊嫦娥。蟾蜍訟之天帝，天帝捕之急，遂變為兔，此是後話不提。<br>　　卻說舜自攝位以來，作璇璣玉衡之渾天儀，以占日月五星之七政，祭天地寒暑日月星辰水旱，及山川岳瀆之神，以時巡狩於四方。光陰迅速，不覺二十八載。帝堯游於陽城，忽沾疾，數日而崩，在位一百載，壽一百一十七歲。百姓如喪考妣。三年，舜與天下，終帝三年之喪，舜避堯之子丹朱於南河之南。<br>　　天下之人，不歸堯之子而歸舜。舜不得已，乃於丙戌元載正月上日，舜至文祖之廟，即天子位，號有虞氏。帝舜有虞氏，以土德王天下，色尚赤，都蒲坂。帝明目達聰，廣天下之視聽為視聽，咨於十二州諸侯之長。命禹作司空，宅百揆。棄作後稷，播百穀。契作司徒，敷五教。臯陶作士，明五刑。垂作共工，理百工。益作虞，治山澤。伯夷作秩宗，典三禮。夔典樂，教冑子。龍作納言，出納帝命。是為九官。封堯之子丹朱於丹淵，以奉堯祀，謂之虞賓而不臣。養國老於上庠，養庶老於下庠，憲其行止。貴德尚齒，恭己無為。彈五弦之琴，歌《南風》之詩，而天下自治。其詞曰：「南風之熏兮，可以解吾民之慍兮。<br>　　南風之時兮，可以阜吾民之財兮。」作《九韶》之樂，而鳳凰來翔。景星出，慶雲興。百工相和而歌曰：「卿雲爛兮，糾縵縵兮，日月光華，旦復旦兮。」八伯咸進，稽首曰：「明明在天，爛然星陳，日月光華，宏於一人。」帝載歌曰：「日月有常，星辰有行，四時順經，萬姓允誠。於予論樂，配天之靈。遷於賢聖，莫不鹹聽。鼚乎鼓之，軒乎舞之。精華為竭，褰裳去之。」<br>　　舜之子商均亦不肖，舜於是薦禹於天，使之代己，命之曰：「天之曆數在汝躬，汝終陟元後。」禹曰：「枚卜功臣，惟吉之從。」帝曰：「朕志先定，鬼神其依。卜不習吉。」禹拜稽首固辭。帝曰：「毋惟汝諧。」正月朔旦，禹受命於神宗帝堯之廟，率百官若帝之初。初，帝已竄三苗之君於三危，其臣民不服，相聚為亂。舜命禹征之，兵臨其地，已是一月，苗民仍然逆命。<br>　　益贊於禹曰：「惟德動天，無遠弗屆，至誠足以感神，矧茲有苗。」禹拜昌言曰愈。乃班師而回。愈修文德，有苗來格，乃考其善惡而分別之。善者仍居故土，惡者遷之他鄉。<br>　　禹攝位十七年，舜南巡狩，至蒼梧之野，忽然染病不起，乃召禹及群臣至蒼梧，後娥皇、女英亦至。帝曰：「朕出南巡，陡沾風寒，想不能起矣。朕子商均不肖，眾臣可立禹以代朕位。」又謂禹曰：「昔帝堯以重任付朕，朕今以付卿，卿其勉之。」又謂二后曰：「朕蒙先帝之不棄，授以天下，又以二卿配朕，此恩此德，無有報日。但朕承位，不敢偷安，今得天下安寧，皆賴二卿內助之力。不想一病不起，不能與二卿相隨久遠。朕崩之後，以天下授之禹，二卿其自愛。」言罷而崩。舜在帝位五十載，壽一百十歲。娥皇、女英大慟，淚灑於竹，皆成斑痕，今謂之湘妃竹。禹同群臣即行殯禮。葬帝於九嶷山，眾臣隨二后還朝。禹避舜之子於陽城。天下之人不歸商均而歸禹，共請禹還朝即位。未知後事如何，且聽下回分解。<br>　　<br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷代興衰演義 - 第十五回　漢高祖定江山一十二帝</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第十五回</br>　　漢高祖定江山一十二帝</font></h4>
			　　詩曰：<br>　　虎鬥龍爭勢若何，百年豪氣苦無多。<br>　　將軍老去秋江上，手拈銀髭作浩歌。<br>　　卻說漢高祖高皇帝，姓劉，名邦，帝堯之後。母劉媼，嘗息大澤之中，夢與神遇，雷電大作，太公往視，見蛟龍踞其上，遂產高祖。高祖既奪韓信軍，改封信為楚王，封彭越為梁王，以黥布為淮南王。韓信至楚，召漂母，賜以千金，召辱己少年，以為中尉。告諸將曰：「此壯士也。方辱我時，豈不能殺之耶？但殺之無名，故忍而就此耳！」齊田橫聞項羽已滅，懼誅，與其徒五百餘人，入居海島中。帝恐其為亂，使人赦橫罪，而召之曰：「橫來，大者王，小者侯；不來，且舉兵加誅。」橫乃與其客二人，乘傳詣洛陽，至戶鄉，謂其客曰：「橫始與漢王俱南面稱孤，今漢王為天子，而橫為亡虜，恥甚矣。」乃自刎。<br>　　令客奉其頭，從使者馳奏。帝以王禮葬之。二客亦自刎，餘五百人在島中者，聞之，皆自殺。齊人婁戍隴西，過洛陽，因虞將軍求見上，說上遷都關中，上是之。即日車駕西幸長安，徙都之。號敬為奉春君，賜姓劉氏。張良謝病辟谷。趙王張耳卒，子敖，因其相貫高、趙午等謀反，事覺，坐廢。<br>　　楚王韓信之國，陳兵出入。人有告信反。帝用陳平謀，偽游雲夢，信謁上，上令武士縛信，械係信以歸。至洛陽，赦之。封為淮陰侯，封蕭何酇侯，張良為留侯，陳平為戶牖侯。封從兄賈為荊王，弟交為楚王，兄喜為代王，微時外婦之子肥為齊王。帝微時，其嫂嘗嘎羹，恨之，不封伯氏之子。太公累言之，乃封其子為嘎羹侯。帝大封諸功臣為列侯，五日一朝太公，太公家令說曰：「皇帝雖子，人主也；太公雖父，人莊也。奈何令人主拜人臣，而使威令不行乎？」後上朝太公，太公擁篲，迎門卻行。上大驚，下扶太公。太公曰：「帝人主，奈何以我亂天下法。」上乃詔尊太公為太上皇，賜家令金五百斤。帝起草莽，禮從簡易。群臣飲酒爭功，醉或妄呼，拔劍擊柱、帝益厭之。叔孫通說上起朝儀，於長樂宮成，朝賀行之。帝曰：「吾今乃知皇帝之貴也。」拜通為太常。匈奴單于頭曼，欲殺太子冒頓，而立少子。冒頓遂弒頭曼而自立，因棄其母。以強暴雄於諸國，屢入寇邊，上自將擊之，率兵三十萬眾，北至平城。<br>　　冒頓以四十萬騎，圍帝於白登七日，用陳平計，使畫工畫美女，遣人遺閼氏云：「漢有女如此，今皇帝因厄，欲獻之。」閼氏畏其奪己寵，因說冒頓，使解圍去，上乃得脫。（單于，猶中國所稱皇帝。閼氏，皇后也）。代相國陳豨反，帝自將擊之。太尉周勃從太原入代地，陳豨軍敗。淮陰侯舍人弟謝公著，嘗獲罪於信，信欲殺之，於是告信欲反。呂后與蕭相國謀，詐令人從上所來，言：「豨已得死，列侯群臣皆賀。」相國紿信曰：「雖疾，當強入賀。」信入，呂后使武士縛信，斬之。信臨斬，曰：「吾悔不用蒯徹之言，乃為兒女子所詐，豈非天哉！」遂夷信三族。上之擊陳豨也，徵兵於梁。梁王稱疾，使將將兵詣邯鄲。上怒，使人讓之。梁王恐，扈轍勸王反，王不聽。上使使掩縛王，囚之洛陽。有司治反刑已具，上赦為庶人，傳處蜀。<br>　　至鄭，逢呂后從長安來。彭越為呂后泣，自言無罪，願處故昌邑。呂后許諾，與俱來。至洛陽，白上曰：「彭王壯士，今徙之蜀，是自遺患，不如誅之，妾與之俱來。」遂夷越三族，醢其肉以賜諸侯。淮南王黥布大恐，發兵反。上自將擊之，與布兵遇於蘄西。布兵精甚，大戰良久，布軍敗走。吳臣誘與走越，殺之。上為流矢所中，行道疾甚，及還長安，崩於長樂宮。在王位四年，在帝位八年，壽六十三歲。葬長陵，太子盈即位，是為孝惠皇帝。尊呂后為皇太后。<br>　　初，高帝最寵戚夫人，生趙王如意。欲立之，不果。呂后最怨戚夫人，至是，太后鴆殺趙王如意，斷戚夫人手足，去眼耳，飲瘖藥，使居廁中，號曰「人彘」。居數日，乃召惠帝觀人彘。帝見之，問而知其為戚夫人，乃大哭，因病，歲餘不能起。使人請於太后曰：「此非人所為。臣為太后子，終不能治天下。」帝以此日飲酒為淫樂，不聽政。在位七年崩，無子。<br>　　初，呂太后命張皇后取他人子，養為惠帝子，而殺其母。至是即位，謂之少帝。呂太后臨朝稱制，拜呂台、呂產、呂祿為將，將南北軍，諸呂皆居中用事。以審食其為左丞相。食其自少通於太后，高祖知而不問，太后最寵幸之。至是，公卿皆因而決事焉。少帝年漸長，自知非皇后子，乃曰：「后安得殺吾母而名我？我未壯，壯即為變。」太后廢而幽殺之，立恒山王義為帝，更名宏。宏亦他人子。太后封呂台、呂產、呂祿，俱為王。<br>　　於上巳日，太后祓禊而返，見物如蒼犬，據太后掖，忽不見。卜之，云趙王如意為祟。遂病掖傷而死，臨朝者八年。越二百年後，赤眉兵發諸陵，凡有水銀玉匣殮者，率皆顏色如生，四肢柔軟，乃裸呂后屍，眾行淫穢訖，棄地腐爛無存；其兇惡之報歟！<br>　　時諸呂欲為亂，而未敢發。朱虛侯劉章，以呂祿女為婦，知其謀，告其兄齊王襄，令發兵討諸呂。呂產等遣灌嬰將兵擊之。嬰至滎陽，與齊連和。右丞相陳平、太尉周勃，使酈商之子酈寄說呂祿，以兵屬太尉，而身歸故，高枕而王千里。祿從之。太尉周勃得入軍門，乃以兵千餘人，與朱虛侯章入宮擊斬呂產、呂更等，盡誅諸呂，無少長皆斬之。遣章告齊王罷兵，灌嬰亦罷兵歸。群臣迎薄姬所生高祖之中子代王恒即位，是為文帝。寬仁恭儉，專務以德化民，定賑窮養老之令；除收孥連坐、誹謗妖言之法；親耕籍田，除肉刑，除天下田租。每上朝，郎從官上書疏，未嘗不止輦受其言。言不可用，則置之；言可用則彩之，未嘗不稱善。是以海內富庶，興於禮義，斷獄數百，幾致刑措焉。在位二十三年崩，壽四十六歲，葬霸陵。<br>　　太子啟立，是為景帝。御史大夫晁錯，見諸王強盛，幾分天下之半，屢功上削其地，方議削吳。吳王濞，約膠西王邛、膠東王雄渠、菑川王賢、濟王辟光、楚王戊、趙王遂，俱反。<br>　　罪伏晁錯，帝用袁盎言，斬錯於東市，無少長皆棄市，而七國仍反。乃以周亞夫將三十六將討之。亞夫言於上曰：「吳楚兵輕剽，難與爭鋒，願以梁委之，絕其糧道，乃可制也。」上許之。亞夫乘六傳，會兵滎陽。至霸上，趙涉說曰：「吳王知將軍且行，必置人於郩、澠之間。兵事尚神密，何不右去，走藍田，出武關，抵洛陽，直入武庫。諸侯聞之，以為將軍從天而下也！」太尉然其言。至洛陽，使人搜郩、澠間，果得吳伏兵。<br>　　吳攻梁急，亞夫堅壁不出，使輕騎出淮泗口，絕吳兵後路，塞其餉道。吳糧絕，卒饑，數挑戰不出。吳楚士卒多饑死叛散，乃引去。亞夫出精兵追擊，大破之。吳王棄軍走渡淮，保東越，東越人殺之。楚王自殺，齊王飲藥死，膠西王自殺。膠東、濟南、菑川王皆伏誅。帝躬行節儉，一遵孝文之業，移風易俗，黎民淳厚。周云成、康，漢言文、景，美矣！然景帝廢薄后，廢太子榮，而立膠東王徹，弟梁王以憂卒。黜申屠嘉，殺晁錯，殺功臣周亞夫，則不如文帝遠矣。在位十六年崩，壽四十八歲。孝武帝徹立，時始有年號，曰建元元年。<br>　　初，景帝妹長公主嫖，陳午尚之，以女嫁膠東王徹，遂譽徹之美，勸景帝立為太了。及徹即位，立陳氏為后。陳后驕妒，擅寵而無子，寵漸衰。上嘗過姊平陽公主家，悅妓女謳者衛子夫。主奉迭入宮，恩寵日隆，皇后怒恨，幾死者數矣。子夫同母弟衛青。青本姓鄭，父鄭季為縣吏，給事平陽侯家，與侯妾衛媼通而生青，故冒姓衛，為侯家騎奴，召為侍中。既而以子夫為夫人，青為大中大夫。後陳后以挾媚事覺，收璽綬，退居長門宮。長公主慚懼，稽顙謝，上慰諭之。公主有私人董偃，使侍上酒，上悅之。因為主置酒宣室，使謁者暗納偃。因東方朔諫，改置北宮。自是公主貴人，多逾禮制矣。衛子夫生皇子據，上立衛氏為皇后。上自初即位，招選天下文學才智之士，待以不次之位，四方上書言得失，上簡拔其俊異者寵用之。莊助最先進，後又得吳人朱買臣、趙人母邱壽王、蜀人司馬相如、平原東方朔、吳人枚臯、濟南終軍等，並在左右，每令與大臣辯論，大臣數屈焉。內惟東方朔，觀上顏色，時時直諫，有所補益。時汲黯數直諫，上每優容之，稱為社稷臣。每不冠，不見黯。上表章六經，置五經博士，而天下之人，始得以五經公相授受，無所秘藏。始行夏之時，以正月建寅為歲首。上慕長生之術，始親祠灶，遣方士求神仙。起柏梁台，作承露盤，鑄銅為仙人，高二十丈，以掌承露，和玉屑飲之，云可長生。宮室之修，自引日盛。通南夷，置犍為郡（今四川敘州等地）；通西夷，置一都尉（今邛州、黎州等地）；通西南夷，置蒼海郡（今遼東地）。使將軍路博德、楊僕等平南越，置南海、蒼梧、鬱林等九郡（今廣西、廣東及瓊州、安南等地）。擊東越，東越以眾降。上以閩地蛆嶮反覆，悉徙其民於江淮間，遂虛其地（東越即今福建地）。使車騎將軍衛青等擊匈奴，取河南地，立朔方郡，募民居之（即今河套地）。<br>　　時衛青數擊匈奴，斬獲甚眾，上寵幸無比。青姊與家奴霍仲孺私通，生子去病。年十八，從大將軍擊匈奴，以八百騎棄大軍趨利，所殺過當，封冠軍侯。自後去病日見親幸。匈奴渾邪主降，上用汲黯言，徙之隴西、朔方、雲中、北地、上郡之外，置為五屬國。帝又遣衛青、霍去病、李廣等征匈奴。李廣失道自殺，青亦少功，惟去病擒匈奴賢王將相等八十餘人，斬首七萬四百四十餘級，封狼居胥山，禪於姑衍，登臨瀚海。於是匈奴遠遁。漠北無王庭，置武威、酒泉、張掖、敦煌等郡，即今涼州、甘州、肅州地。而去病寵過衛青矣。上將封禪，乃親帥師，幸邊。出長城，北登單于台，勒兵十八萬，旌旗十餘里，單于大恐遠遁，乃還。使張騫通西域，大夏、大宛、大月氏、康居、烏孫、于闐、安息、身毒等，凡三十六國。於是自陝西玉門關，西達蔥嶺，直窮河源矣。遣中郎將郭昌、衛廣平南夷，為牂爿可郡，今四川烏蒙等地。又置越嶲、沈黎、汶山、武都等郡，今四川越嶲、黎州、成都府茂州、陝西鞏昌府階州等地。遣將軍郭昌、中郎將衛廣擊滅勞深、靡莫，以兵臨滇，滇王舉國降，乃以為益州郡，今云南地。遣將軍苟彘等擊朝鮮，置樂良、臨屯、玄菟、真番四郡。又辟交趾，置十三部刺史。<br>　　上遣蘇武等至匈奴，匈奴留之。上復遣貳師將軍李廣利擊匈奴。<br>　　別將李陵以五千兵深入，先勝後敗，遂降虜。司馬遷為之辯白，上以奸律，下遷腐刑。上求長生，喜延方士。公孫卿言見仙人跡於緱氏城上，上幸緱氏。觀大人跡，禮祭中嶽，東巡海上，求神仙，封泰山，禪肅然，至碣石而還，周行一萬八千里。又廣為宮室，高作樓台，東征西討。國用不足，乃任用酷吏義縱、王溫舒、趙禹、張湯等；又任桑宏羊等，利析秋毫，置平准於京師，受天下委輸，貴則賣之，賤則買之，使富商大賈，無以得大利。又令天下入粟補官，及罪人贖罪，使世家子富人，更相牽引，名株送徒，入財者得補為郎，不入財者罪之。又禁民釀酒，官自開置而取其利。昔高祖封功臣為列侯，凡百四十有三人。至是令其獻金助祭，悉以金色不足奪爵，見侯才得四人。<br>　　於是民怨盜起。帝使范昆、張德、暴勝之等，衣繡衣，持虎符，發兵擊之，散亡復聚。無可奈何，乃作沉命法，曰：「盜起不發覺，發覺而捕不滿數者，二千石以下，至小吏，主者皆死。<br>　　一時二千石以下，誅殺殆盡。上居建章宮，見一男子，帶劍入中龍華門，命收之，不獲。上怒，斬門侯，發三輔騎士，收上林，索長安城，十一日乃解。而坐蠱事起矣。<br>　　初，上立皇子據為太子，後衛后寵日衰。然太子仁恕溫謹，衛后善於防閒，雖無寵而禮遇不衰。時方士女巫，多聚京師，率皆左道惑眾。而女巫往來宮中，教諸美人度厄，每屋輒埋木人，祭祀之。因妒恚罵，更相訐以為詛咒。上嘗晝寢，夢木人數十，持杖欲擊上。上驚寤，因此體不適。江充與太子有隙，因言祟在巫蠱。上命充治其事，充言於太子宮，得木人尤多，又有帛書，所言不道。當奏聞，太子懼，充持之急，因用石德謀，收捕充等斬之。上大怒，使丞相將兵捕太子，太子亦勒兵自衛。合戰五日，太子兵敗出亡，衛后自殺。太子東逃至胡，匿泉鳩里。主人家貧，賣履以給太子。事覺，吏圍捕。太子自刎，皇孫二人皆並遇害。一時太子妻妾男女皆遇害。惟孫宣帝，以年幼繫獄，得不死，留待後話。<br>　　田千秋上書訟太子冤。上悟，憐太子無辜，族江充家。乃深悔從前之非，省靡費，凡方土之候神仙及有害於民生者，悉罷之。有司請於輪台東募民屯田，以威西國。上曰：「輪台西於車師千餘里，前擊車師，因道遠，死者數千人，況益西乎？朕不忍聞。從今務在禁苛暴，止橫斂，無乏武備而已。」自是不復出軍，惟以養民為事，而民得休息矣！<br>　　初，鉤弋夫人趙氏，生皇子弗陵，時年一十四歲，上以事遣鉤戈夫人賜死，而立弗陵為太子。使霍光、金日禪、上官傑等輔之。上在位五十四年崩，壽七十一歲。太子弗陵立，是為昭帝。或曰：昔武帝巡狩河北，見青紫氣，自地屬天。帝使求之，見一女子，在空屋空棺中，姿容殊絕，兩手皆拳。帝令開其手，數百人擘，莫能開，上自擘，手即開，能言語，由是得幸，號為拳夫人，進為婕妤，居鉤弋之宮。解黃帝素女之術，善採補法，因以教帝，大加寵幸，孕十有四月而生昭帝。因命其門曰「堯母門」。後至甘泉，因幸。告帝曰：「妾當屍解，在前途候帝。」上怪其言語不倫，呵叱之。夫人遂卒。既殯，上哀思之，又疑其非常人。發棺視之，空棺無屍，惟衣履存，香聞十餘里，帝亦隨屍解去，蓋皆仙也。傳載武帝崩後，能於陵寢幸御宮人，玉箱玉杖，凡隨殮隨葬者，復能出在人間，則成仙可知矣。<br>　　昭帝即立，霍光秉政。光知時務之要，輕傜薄賦，與民休息。至是匈奴和親，百姓充實，稍復文景之舊焉。<br>　　蘇武仗漢節，牧羊於匈奴十九年，至是得還。上以為典屬國。初，霍光女為上官傑子安妻，生女年甫五歲，安欲因光納之宮中，光以為尚幼，不聽。傑因蓋長公主私客丁外人，言於公主，立安女為后。傑因為外人求封侯，不許，怨霍光。燕王旦自以為弟兄、不得立，常懷怨望。御史大夫桑宏羊，為子弟求官，不得，亦怨霍光。於是，蓋主、傑、安、弘羊，皆與旦通謀，詐令人為燕王上書，言霍光大閱武備，揀宿衛之士於道上，僭用天子警蹕之制，擅調益幕府校尉，專權自恣，疑有非常。候光出沐日奏之，傑欲從中下其事，宏羊與大臣共執退光。<br>　　書奏，帝不肯下。明旦，光聞之，不敢入。上問：「大將軍安在？」傑曰：「以燕王告其罪不敢入。」詔召大將軍入，光免冠頓首謝。上曰：「將軍冠。職知是書詐也，將軍無罪。」光曰：「陛下何以知之？」上曰：「將軍往廣明都門，大習郎官，調校尉以來未有十日，燕王何以得知？且將軍為非，不須校尉。」<br>　　是時年方十四，尚書左右皆驚，而上書者果亡，捕之甚急。傑等懼，謀益急。會蓋主舍人父燕倉知其謀，以告大司農楊敞，敞以告杜延年，延年以聞，詔捕上官傑、上官安、桑宏羊、丁外人等，並宗族悉誅之。蓋主、燕王皆自殺，皇后以年幼不與謀，亦因霍光外孫，故得不廢。時泰山有大石自起立。上林有僵柳自起生，有蟲食柳葉，曰：「公孫病已立。」又有流星，大如月，眾星皆隨西行。帝在位十三年，壽二十二歲而崩。無嗣，大將軍光承皇后詔，迎武帝之孫、昌邑哀王髆之子賀入即位。<br>　　尊皇后日皇太后。王居喪無禮，淫戲無度，霍光與田延年、張安世等以太后詔廢之，議立賢嗣。<br>　　初，衛太子納史良娣，生子，號史皇孫。皇孫納王夫人，生子病己，號皇曾孫。曾孫生數月，遭巫蠱事繫獄。丙吉受詔治獄，心知太子冤，哀皇曾孫，擇謹厚女人收養之。望氣者言獄中有天子氣。武帝遣使者治獄，無輕重皆斬之。使者至，吉閉門不納，曰：「他人無辜，猶不可殺，況親曾孫乎？」使者還以聞，武帝亦悟，乃赦之。張安世之兄張賀，嘗言衛太子，為之聘暴室嗇夫許廣漢之女為妻。至是，丙吉言皇曾孫之美材，年十八，通經術，行安而節和。光然之，因白太后，立為昭帝嗣，是為宣帝，立許氏為后。初年，霍光秉政，天下稱治。光夫人顯，欲貴其少女成君，會許后懷孕而病，女醫淳于衍者，入侍疾。顯謂衍曰：「將軍素愛成君，今皇后當娩身，若投毒藥去之，成君即為后矣。事成，富貴共之。」遂合藥丸以飲后。<br>　　后曰：「我頭岑岑，藥中得無有毒藥？」對曰：「無有。」遂加煩懑而崩。會有人告諸醫侍疾無狀者，皆收繫詔獄。顯恐甚，即具語光，曰：「既失計為之，毋令吏急衍。」光大驚，欲自發舉，不忍，奏上，光署衍勿論，顯因勸光納其女入宮，遂以為后。及光卒，上始親政。霍顯及霍禹、霍山、霍雲，日見侵削，數相對哭泣。謀令太后置酒，召丞相平恩侯以下斬之，廢天子而立禹。事露，雲、山、明友自殺，禹腰斬，顯及諸女昆弟皆棄市。與霍氏相連坐，誅滅者數十家。皇后霍氏廢，封告者為列侯。帝之少也，實賴丙吉而生，而吉絕口不道前恩。會掖庭宮婢，自陳嘗有阿保之功，詞引使者，丙吉如狀，上親見問，然後知丙吉有舊恩，而吉終不言。上大賢之，封張賀子、彭祖及丙吉等皆為列侯。宣帝勵精圖治，賞罰必信，綜核名實，政平訟理，吏稱其職，民安其業，郡縣久於其任。用趙充國為將，而羌虜平，匈奴呼韓邪單于來朝，而邊患息。以朱邑、龔遂、尹翁歸、黃霸、張敞等為太守，而漢世良吏於此為盛。惜以趙廣漢之廉明，蓋寬饒之清直，韓延壽之恩信，楊惲之廉潔，而不免於見殺，則上用申韓之刻也。皇太子仁柔好儒，見上多用文法吏，以刑名繩下，嘗侍宴，從容言：「陛下宜用儒生。」帝作色曰：「漢家自有制度，俗儒不達時務，好是古而非今，使人眩於名實，不知所守，何足委任！」乃歎曰：「亂我家者，太子也。」以太子出於許后，故得不廢。帝寢疾，以史高、蕭望之、周堪受遺詔輔政。上在位二十五年崩。太子奭即位，是為元帝，立婕妤王氏為皇后。<br>　　初，宣帝時，皇太子奭所幸司馬良娣病死，太子忽忽不樂，帝令王皇后擇後宮家人子，得元城王政君，送太子宮。政君，故繡衣御史王賀之孫女也。是歲生成帝驁，至是立為后，驁為太子，而王莽之禍始此。元帝牽制文義，優柔不斷。時蕭望之、周堪與劉更生及侍中金敞等同心輔政，宦者宏恭、石顯忌之，奏望之、堪、更生朋黨相稱著，欲以專擅權勢，請召致廷尉。上不省，召致廷尉為送獄，可其奏。後上召堪、更生，左右對曰：「繫獄。」帝大驚，令出視事，恭、顯等復讒之，竟罷免。<br>　　上器重蕭望之不已，欲以為相，恭、顯等讒之，復召下獄，望之自殺。元帝不食，涕泣，哀動左右，然終無如顯等何。是歲恭卒，遂以顯為中書令。時京房學《易》於焦延壽，屢言災異有驗，天子悅之。嘗晏見，與上語，微言石顯之亂天下。上曰：「已諭。」顯知而讒之，遂下京房獄，坐棄市，妻子徙邊。匈奴郅支單于殺漢使者，西走康居。西域副校尉陳湯，矯制發兵，與都護甘延壽襲擊匈奴郅支單于於康居，斬之，傳首京師。匈奴呼韓邪單于聞郅支既誅，且喜且懼。入朝，自言願婿漢氏以自親。上以後宮良家子王嬙字昭君賜之。單于稱謝歸，號昭君為寧胡閼氏。甘延壽、陳湯至京師，將論功行賞，石顯加以矯制擅興師之罪。劉向上書力辯，乃赦其罪而錄其功。上在位十六年崩，太子騖立，是為成帝。以皇后王氏為太后，以元舅王鳳為大司馬大將軍。石顯有罪免官，歸故里。道死。帝以許廣漢之姪女為后，與班婕妤並有寵。班婕妤至賢，常輔上以正。<br>　　後上過陽阿主家，悅歌舞妓女趙飛燕，召入宮。大幸。女弟合德復召入，姿性尤醲粹，姊妹俱為婕妤，貴傾後宮。譖告許后、班婕妤詛咒上。許后坐廢，考問班婕妤。對曰：「妾聞死生有命，富貴在天，修正尚未蒙福，為邪將欲何望？使鬼神有知，不受不臣之訴，如其無知，訴之何益？」上善其對，赦之。班婕妤恐久見危，乃求供養太后於長信宮。帝許之，遂立趙飛燕為后，合德為昭儀。帝內惑於淫后妖妃，外制於外家奸佞，政事皆決於王鳳。王鳳卒，以王音為大司馬秉政。音卒，以王商為大司馬秉政。商卒，以王根為大司馬秉政。王根以病免，遂以王莽為大司馬秉政。時有大風如血，又有兩月相承，岷山崩，壅江三日，江水竭之異。莽欲名譽昭著，愈折蘆為儉約，賞賜邑錢，悉以享士。劉向屢為上言之，上不能用。帝素強無疾，以趙合德淫之無度而崩，在位二十六年。皇太后詔王莽雜治皇帝起居病狀，趙昭儀自殺，尋廢皇后為庶人，後亦自殺。上無嗣，以元帝之孫、定陶王之子欣入繼為嗣，是為哀帝。追尊定陶共王為定陶共皇，尊定陶王太后傅氏曰定陶共太后，尊生母丁姬曰定陶共皇后，立傅太后從姪女傅氏為后。封丁明、傅晏皆為列侯，俱官拜大司馬，掌朝政。遣新都侯王莽，罷官就國。<br>　　侍中董賢，年少美麗，得倖於帝，賞賜巨萬，封高安侯，貴震朝廷。賢妻及賢妹皆有美色，帝詔賢妻，得通籍入宮，又召賢妹為昭儀，夫妻兄妹並寵，言無不聽，至有法堯禪舜之語。<br>　　丞相孔光等趨承拜謁，而權與人主侔矣。帝欲收攬大權，屢誅大臣，然內制於太后，外寵於董賢，信讒疾忠，漢業遂衰。在位六年崩。無嗣，太皇太后王政君召新都侯莽佐理喪事。收董賢印綬，罷歸第，即日與妻皆自殺，家屬徙合浦。太皇太后以王莽為大司馬，領尚書事，迎元帝庶孫、中山王箕之子衍即位，是為平帝。<br>　　太師孔光、大司徒馬宮等盛稱莽功德比周公，於是群臣咸頌莽功德，號為安漢公。帝聘安漢公莽女為后，莽長子宇勸莽歸政。帝外家衛氏私與衛寶通書，事露，莽殺其子宇，盡滅中山王后家衛氏。又殺敬武公主，及泛鄉侯何武，故司隸鮑宣等數百人，海內大震。以安漢公莽為宰衡，加新息、召陵二縣，及新野田，偽辭不受，加九錫。時帝益壯，以母家衛氏為莽所害，常不悅。莽因臘日上椒酒，置毒酒中。帝有疾，莽作策命於泰峙，願以身代，藏策金滕，置於殿前，敕諸公莫敢言。帝在位五年，為王莽所弒而崩，壽十四歲。<br>　　前輝光郡謝囂，奏武功長孟通濬井得白石，上圓下方，有丹書曰：「安漢公莽為皇帝。」於是群臣奏太后，請安漢公踐位，謂之攝皇帝。太后不可，太保王舜謂太后曰：「事已如此，無可奈何。」太后力不能制，詔曰：「可。」莽遂南面朝群臣，郊祀天地，贊曰假皇帝。平帝無子，莽立宣帝玄孫廣成侯勛之子嬰為皇太子，年方二歲，號曰孺子。安眾侯劉崇與相張紹起兵討莽，從者數百人，進攻宛，不克，死之。東郡太守翟義與都尉劉宇、陳豐等舉兵西，誅不當攝位者，立宗室子孫嚴鄉侯劉信為天子，移檄郡國，眾十餘萬。莽聞之，惶懼不能食，乃使王邑等擊義。莽曰：「昔周公攝政，而管蔡挾祿父以叛。今翟義亦挾劉信而作亂，自古聖人猶懼此，況臣莽之斗筲乎。」<br>　　群臣皆曰：「不遭此變，不彰聖德。」莽依周公作大誥，諭天下以反位孺子之意，於是吏民攻義，破之。義戰死，信逃亡。三輔豪傑趙朋、霍鴻起兵應翟義，王級等擊滅之，諸縣悉平。莽自謂威德日盛，大獲天人之助，遂謀即真矣。梓潼人袁章游於長安，素無行，作銅匱以獻，署其一曰天帝行璽，其一曰赤帝璽，謂上帝與高祖傳位於莽也。莽遂即真天子位，定號曰新，自稱新皇帝。時孺子未立，璽藏太后長樂宮處。莽使人請璽於太后。太后不肯與，怒罵之曰：「汝屬父子宗族，蒙漢家力，富貴累世，既無以報受人孤寄，乘時利便奪取其國，不顧恩義，天下豈有汝兄弟耶？我漢家老寡婦，旦暮且死，欲與此璽俱葬。<br>　　何能與汝！」舜謂太后曰：「莽必欲得傳國璽，太后能終不與耶？」太后恐莽脅之，乃出璽投之地曰：「我老且死，今知汝兄弟滅族也。」莽更號太皇太后為新室文母太皇太后。廢孺子為定安公，孝平皇后為定安太后。孺子未立，在虛位三年。西漢凡十三帝二主，起高祖乙未，終孺子嬰戊辰，共二百一十四年，為王莽所篡。徐鄉侯劉快起兵討莽，不克，死之。東漢光武建武元年，平陵人方望等起兵，立孺子嬰為天子，淮南王遣將擊斬之，此是後話，且聽下回分解。<br>　　<br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
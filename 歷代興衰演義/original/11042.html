<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷代興衰演義 - 第七回　成周氏至平王遷都洛邑</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七回</br>　　成周氏至平王遷都洛邑</font></h4>
			　　詩曰：<br>　　世上生靈作業多，功名富貴反成魔。<br>　　常懷杞國憂天悶，不見康衢擊壤歌。<br>　　仗劍提刀爭日月，伏屍流血換山河。<br>　　白頭釣叟秋江上，笑指清鷗下碧波。<br>　　卻說周武王，姓姬，名發，黃帝之後。初，帝嚳高辛氏元妃，有邰氏之女姜嫄，出野見巨人跡，悅而踐之，心動有娠，期年而生子。以為不祥，棄之隘巷。馬牛過者皆避之，徙置林中，適山林多人，遷之。又棄之渠中冰上，飛鳥以翼復之。姜嫄以為神，遂收養之。初欲棄之，因名曰棄。棄為兒時，屹如成人。其遊戲，好種植麻菽，及為成人，遂好耕農。堯舉為農師，天下得其利。有功，封於邰，號曰后稷，別姓姬氏。稷之曾孫公劉遷豳；又九世曰古公稟父，避狄人之難，去豳遷岐。<br>　　古公三子，長泰伯、次仲雍、次季歷。季歷生昌，有聖德，古公欲傳位於季歷以及昌。泰伯知之，與仲雍逃之荊蠻。古公卒，季歷立，是為王季。王季卒，子西伯昌立，是為文王。文王娶有萃氏女曰太妊，不妒忌，有聖德，生十子。長伯邑考，早卒。<br>　　次發。<br>　　文王薨，子發立，是為武王。遂伐商而有天下，封紂子武庚為殷侯。王為殷初定未集，乃使其弟管叔鮮、蔡叔度為之監，相武庚治殷。命召分釋箕子之囚，命畢公釋百姓之囚，表商容之閭。命南宮括、散宜生散鹿台之財，發巨橋之粟，以賑貧弱。<br>　　命閎夭封比乾之墓，微子膠鬲為臣，殷人大悅。改正朔，以建子月為歲首，改祀曰年。色尚赤，服以冕。乃祀於周廟，追王古公稟父曰太王，季歷曰王季，文考曰文王。立徹法，一夫受田百畝，其法與助法略同。王踐祚三日，召士大夫而問曰：「惡有藏之約，行之博，萬世可為子孫恒守者乎？」師尚父對曰：「黃帝顓頊之道，在丹書有之，曰：『敬勝怠者吉，怠勝敬者滅，義勝欲者從，欲勝義者凶。』凡事不強則枉，弗敬則不正。<br>　　枉者廢滅，敬者萬世，藏之約，行之博，可以為子孫恒守者此也。」王聞言，惕若恐懼，退而為戒，書於席之四端，及凡鑒、盥、盤、楹、杖、帶、履、觴、豆、戶、牖、劍、弓、矛，各有銘焉。王虛己，問箕子殷所以亡。曰：「語殺紂，是歟？非歟？」箕子不忍言，王乃問以天道，箕子陳《洪范》，遂封箕子於朝鮮而不臣。武王追思元聖，乃褒封神農之後於焦，黃帝之後於祝，少吳之後茲輿於莒，帝堯之後於薊，帝舜之後胡公媯滿於陳，大禹之後於杞，祝融之後於邾，四岳之後文叔於許，仲虺弟雍滑之後於薛。又封功臣同姓，而師尚氏為之首，封於營邱，曰齊。封周公於曲阜，曰魯，封召公奭於北燕，封畢公高於畢，封弟叔鮮於管，封叔度於蔡，封叔振鐸於曹，封叔武於郕，封叔虔於霍，封康叔封於衛，封叔繡於滕，封虢仲於西虢，封虢叔於東虢，封泰伯之後周章於吳，仲雍之後於虞，兼制天下，立七十一國。封兄弟之國十五人，姬姓之國四十人。<br>　　周之子孫不狂惑者，即為諸侯。班賜宗彝，分殷器物於諸侯。<br>　　王威德遠揚，遂通道於九夷八蠻。各以其方物來貢，肅慎氏貢楛矢石砮，西旅貢獒。王遷都於鎬，是為鎬京。建學養老，作樂曰《大武》。王有疾，周公旦為壇，祝告太王、王季、文王，求以身代王死。史錄其冊祝之文，藏於金滕之匱。王翌日乃愈。後五年，王崩。在西伯位十三年，在王位七年，壽九十三年。<br>　　初，武王暮年，納呂望之女曰邑姜，亦有聖德，生子誦，至是立，年方一十三歲。周公旦位塚宰，乃攝政，代王當國，南面負扆以朝諸侯。管叔、蔡叔、霍叔乃流言於國曰：「公將不利於孺子。」王亦疑公，周公旦乃避位，出居東土，取《易》之三百八十四爻，各係以詞。周公居東，憂武庚必叛，王室必搖，乃作，《鴟鴞》之詩以貽王。三年秋，大熟未獲。天大雷電以風，禾盡偃，大木斯拔，邦人大恐。王與大夫盡弁。以啟金滕之匱，考往古事跡，以占驗其吉凶。乃見周公請禱代武王之事，王執書以泣。乃出郊，迎周公。周公乃相成王，天乃雨，反風，禾則犀起。畢公、召公命邦人盡豎起所偃大木，以土築之，依然無恙。歲則大熟，奄君薄姑謂祿父曰：「武王既死，今王尚幼，周公見疑，此百世一時也。」清舉事。武庚從之，與管叔、蔡叔、霍叔等同反，奄及淮夷、徐戎皆叛。周公乃作《大誥》，曉諭天下。奉王命以討武庚、管叔，誅之，放蔡叔於郭鄰，降霍叔為庶人。命子魯侯伯禽代淮夷、徐戎，遂定奄及淮夷，東土其寧。封微子於宋，以紹殷後。用殷禮樂，於周為賓而不臣。王漸長，能聽政。<br>　　周公歸政於王，王中立聽政，四聖維之。周公常立於前，太公常立於左，召公常立於右，史佚常立於後。是以慮無失策，事無過舉，天下大治。定鼎於郟鄏，郟鄏即洛邑，以其居天下之中，四方入貢，道里均也，是為東都，又為成周，遷殷頑民於成周，使周公分治之。復封蔡叔之子蔡仲於蔡。封弟叔虞於唐，後為晉國。王在位三十七年崩。子钊立，是為康王。<br>　　成康之際，天下太平，人不犯法，刑措四十餘年不用，在位二十六年崩。子瑕立，是為昭王。在位五十一年，周道漸衰。王巡狩，返濟漢，楚使漢濱人以膠舟乘王，王至中流，膠液船散，王及蔡公皆溺死。子滿立，是為穆王。穆王得八駿馬，造父以善御得倖。王欲肆其心，周行天下。徐戎作亂，率九夷以伐宗周，西至河上。穆王畏其逼，分命東方諸侯徐子主之。徐子，嬴姓也，國方五百里，行仁義。得朱弓矢，自以為天瑞，乃稱偃王。諸侯陸地而朝者三十六國。王正西巡狩，樂而忘返，聞徐子僭號，乃命造父為御而歸，以救偃王之亂。命楚伐徐，徐子愛民無權，不忍鬥，乃北走彭城，百姓隨之萬數。徐子將死，曰：「吾賴於文德，而不明武備，故至此。」穆王乃以趙城封造父，其族由此為趙氏。命呂侯作祥刑。王在位五十五年崩，壽一百四歲。子共王繄扈立，在位十二年崩。子懿王又喜雞立，在位二十五年崩。弟孝王辟方立，時有商蜚廉、惡來之後曰非子者，好馬，善養息之，王命主馬汧渭之間，馬大蕃息，王封為附庸之君，邑於秦，使續伯翳之後。天大雨雹，牛馬凍死，江漢冰。王在位十五年崩。懿王之子夷王燮立，始下堂而見諸侯，在位十六年崩。子厲王胡立，以夷公為卿士，專以聚斂圖利為事。國人謗王，召公曰：「民不堪命矣。」王怒，得衛巫，使監謗者以告，則殺之。國人莫敢出言，道路以目。王喜，告召公曰：「吾能弭謗矣。」召惠公曰：「是障之也，防民之口，甚於防川，川壅而潰，傷人必多。民亦如之。今王塞天下之口，而遂上之過，恐為社稷憂。」弗聽。於是國人莫敢言。王心戾虐，萬民弗忍，乃相與畔襲王。王出奔於彘，太子靖匿召公家，國人圍之。召公以其子代太子，太子竟得脫。王在彘不敢歸。二相周真公、召惠公以太子靖尚幼，乃相與和協，共理國事，號曰共和。王崩於彘，在位五十一年。子靖立，是為宣王。<br>　　周公、召公輔王修政，法文武成康之治，任申伯、仲山甫、張仲，順天下之人心，而更改其失理之事。興德教，舉逸士，海內翕然向風。諸侯復宗周，王化復行。王嘗晏起，姜后脫簪珥，待罪於永巷，使其傳母通言於王曰：「妾不才，至使君王樂色而忘德，失禮而晏起，亂之興，自婢子始，敢請罪。」王曰：「寡人不德，實自生過，非夫人罪也。」自是勤於政事，早朝晏罷，卒成中興之名。時有馬化為人，有兔舞於鎬京之異。<br>　　王欲殺其臣杜伯而非其罪，伯之友左儒爭之，王不聽，殺杜伯，左儒死之。因出獵，見杜伯、左儒以朱弓矢射王，中心，王病心痛而崩，在位四十六年。子幽王宮涅立。<br>　　初，夏孔甲時，卜藏龍斄於櫝，傳及商周，莫敢發也。厲王之末，發而觀之。漦流於庭，不可除也。王使婦人裸體噪之，化為鼋，入於王府。府有童妾，齔齒尚未盡，遭之，既笄而懷孕，積至多年。至宣王時，乃生一女，以其不夫而育，懼而棄之。時童謠曰：「厭弧箕服，實亡周國。」山桑曰厭；弧，弓也；箕，草名，似荻而細，可結為服以盛箭。王禁國人不得鬻是器。有夫婦不知，仍鬻桑弧箕服者，王使執而戮之，棄而逃，於道見前者後宮童妾所棄妖子，夫婦哀其夜號而取之，逸逃於褒。褒人褒妁有獄，入是女於王，王置是女於後宮，而赦褒妁之罪。棄女子出於褒，龍斄肇於夏。夏姒姓，是為褒姒。生得兩頰芙蓉，眉清目秀，齒白唇紅。因是龍精所生，雙彎瘦小，為弓跬裝。與妲己一般，有沉魚落雁之容，閉月羞花之貌。王往後宮，見而愛之，寵幸無比。生子伯服。褒姒與虢石父相比，而譖申后及太子宜臼。王廢申后及太子宜臼。以褒姒為后，以其子伯服為太子。宜臼出奔申。西周地震，三川竭，岐山崩。<br>　　太史伯陽父曰：「周將亡矣，禍成矣，無可奈何矣！」褒姒好聞裂繒之聲，王日發繒裂之，以適其意，而不得一笑。蓋褒姒一笑嫣然，媚人腸胃，王百計誘之而不能得。先王嘗置烽火，與諸侯約，有寇至則舉火，諸侯各引兵來援。王欲褒姒笑，乃無故舉烽火。諸侯悉至，至而無寇，褒姒乃大笑。時王欲殺太子宜臼，求之於申，申侯弗與，王伐申，申侯與鄫人召西夷犬戎入寇。王舉烽火徵兵，無一人一騎至者。<br>　　犬戎遂弒王於驪山下，在位十一年。犬戎虜褒姒，並殺鄭桓公，盡收周寶賂而去。秦襄公力戰卻戎，衛武公和晉文侯仇，將兵救周逐戎，鄭世子掘突收父散兵，從諸侯迎故太子宜臼於申，歸即王位，是為平王。<br>　　王以豐鎬逼近犬戎，乃東遷洛邑以避之。秦襄公以兵送王，王始命秦為諸侯，賜以岐豐之地，秦於是始大；命衛侯和為公，賜晉侯仇以河內附庸，而晉始大。西周遂亡，凡十二主，共三百五十二年而東。自王室東遷，天子微弱，號誇不行，政由方伯。未知五霸之起，起自何人，且聽下回分解。<br>　　<br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷代興衰演義 - 第八回　齊桓公晉重耳五霸稱尊</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第八回</br>　　齊桓公晉重耳五霸稱尊</font></h4>
			　　詞曰：<br>　　滾滾龍爭虎鬥，匆匆鳥飛兔走。席前花影坐間移，百歲光陰有幾。說古談今話本，圖王霸業兵機。要知成敗是和非，都在漁樵話裡。<br>　　卻說幽王時，鄭桓公友為王司徒，甚得周眾。後犬戎入寇，桓公友死於犬戎之難。平王命其子掘突為司徒，是為武公。及武公卒，子莊公寤生，復為王卿士。王貳於虢，鄭伯怨王。王曰：「無之。」故周鄭交質，王子孤為質於鄭，鄭公子忽為質於周。平王崩，周公將畀虢公政，鄭祭足帥師取溫之麥。秋，復取成周之禾。周鄭交惡，桓王奪鄭伯政。鄭伯不朝，王以諸侯之師伐鄭，鄭伯御之。戰於繡葛，蔡、衛、陳皆奔，王卒大敗。祝聃射王中肩，王尚能軍，祝聃請從之。鄭伯曰：「君子不欲多上人，況敢凌天子乎？苟自救也，社稷無隕足矣。」乃遣祭足勞王，且問左右。時鄭兵強政舉，齊僖公祿甫欲以其女文姜妻鄭太子忽。忽辭。人問其失故，曰：「人各有偶，齊大，非吾偶也。《詩》云：『自求多福』，在我而已，大國何為？」<br>　　及北戎伐齊，鄭公子忽帥師求齊，大敗戎師。齊侯又請妻之，固辭。<br>　　齊侯乃以文姜妻魯桓公。文姜生得秋水為神，芙蓉似面，比花花解語，比玉玉生香，真乃絕世佳人，古今國色。兼且通今博古，出口成文，因此號為文姜。只是舉動輕浮，妖淫成性，魯桓公寵愛無比。<br>　　及齊僖公卒，子襄公諸兒立，魯桓公欲與文姜如齊，申繻曰：「女有家，男有室，無相瀆也，謂之有禮，易此必敗。」<br>　　公不聽，與夫人文姜會齊侯於濼，遂與文姜如齊。文姜入宮，與齊襄公敘飲，四目相視，兩下動情，不顧兄妹之親，竟成苟且之事，色慾昏迷，日上三竿，尚相抱未起。早有宮人報與魯桓公。桓公謫文姜，文姜以告於襄公。魯桓公辭行，齊襄公享魯桓公，桓公醉，襄公使公子彭生抱桓公登車，摺其陰，魯桓公死於車。<br>　　魯人立桓公之子莊公。齊襄公政令無常，復因魯人之請。<br>　　殺彭生以悅於魯。鮑叔牙奉公子小白奔莒。襄公獵貝邱，逐豕，忽變彭生。夜宿離宮，弟無知弒之。管夷吾、召忽奉公子糾奔魯。齊雝廩殺無知，魯納公子糾，小白自莒先入，立為桓公。<br>　　發兵拒魯，大敗魯師。鮑叔牙使言於魯曰：「子糾，親也，請君討之；管仲，仇也，請受而甘心焉。」乃殺子糾於生竇。召忽死之，管仲請囚。桓公欲使鮑叔為相，辭曰：「臣不若管夷吾，君必欲治國家，非管夷吾不可。」公曰：「夷吾射寡人中鉤，是以濱於死。」鮑叔牙曰：「彼各為其主爾。君若宥而用之，亦猶是也」。乃請管仲於魯。魯莊公以問施伯，對曰：「管子，天下才也。所在國必得志，請殺而以其屍授之。」莊公將殺之，齊使者請曰：「寡君願生以為戮。」於是使縛以與齊，鮑叔牙受之。至常阜而脫之。比至，三釁三浴之。桓公親迎之郊，解其縛而問之，對輒稱善，乃以為相，號曰仲父。制國為二十一鄉，工商之鄉六，不從征役。士農之鄉十五，作內政而寄軍令。五家為軌，軌有長。十軌為里，里有司。四里為連，連有長。十連為鄉，鄉有良人。五鄉一師，桓公帥十一鄉。高子、國子各帥五鄉。勿使遷徙，世同居，少同游，耳目足以相識，歡忻足以相死。守則同固，戰則同強。又使重罪贖以犀甲，輕罪贖以珠玉，小罪贖以金。復官山海鹽鐵之利。為女閭三百，專居美婦，日事顏華脂粉，務為妖淫妖媚，以迷各國之商賈賓旅，征其夜合之資，以足國用。於是國富兵強，諸侯畏服。<br>　　初，桓公出亡過譚，譚不禮焉。齊師滅譚，齊桓公會諸侯於北杏，以平宋亂，遂人不至，齊人滅遂。齊桓公會諸侯於鄄，宋服也。與諸侯同盟於幽，陳、鄭服也。山戎伐燕，齊桓公救燕，伐山戎，克之，至孤竹而還。狄人伐邢，管仲言於桓公以救邢，遷邢子夷儀，邢遷如歸。狄人滅衛。初，衛公子州吁弒其君桓公而自立，石蠟與國人共殺之，而立桓公之弟宣公。宣公嘗烝其父妾夷姜，生子伋，為伋娶於齊而美，宣公遂自娶之，是為宣姜。夷姜失寵而自縊。宜姜生公子壽、公子朔。宣姜與朔搆伋子，宣公偽使伋子於齊，使盜待諸莘而殺之。壽子知之，以告伋子，使逃奔他國以避難。伋子曰：「棄父之命，惡用子矣。」勿聽，壽子不忍，飲伋子以酒而醉之，載其旌以先，冀盜殺己，可以免兄之死。盜果殺之。伋子酒醒，追至曰：「我之求也，此何罪？請殺我乎屍盜又殺之，國人痛忿。及宣公卒，惠公朔立，左公子泄、右公子職等攻逐之，而立公子黔牟。宣姜年少而寡，齊人使宣公庶於頑烝庶母宣姜，生齊子、戴公、文公、宋桓夫人、許穆夫人。迨惠公朔逐黔牟而自立，傳子懿公赤，性最喜鶴，鶴有乘軒者。狄人伐衛，將戰，國人受甲者皆曰：「使鶴，鶴實有祿，予何能戰！」戰於滎澤，衛師敗績，殺懿公，遂滅衛。宋桓公迎其遺民，渡河而南，立戴公以廬於漕，未期而卒。齊桓公帥諸侯救衛，立戴公之弟燄，是為文公，城楚邱而遷焉。衛國勿忘亡，衛文公衣大布之衣，大帛之冠，訓農通商，勸學任能，卒興衛。齊與諸侯會於陽谷，謀伐楚也。齊侯以諸侯之師侵蔡，蔡潰，遂伐楚。與楚盟於召陵而還。<br>　　初，周惠王娶於陳，生太子鄭及叔帶。王愛叔帶，欲立之。<br>　　齊桓公帥諸侯會太子鄭，盟於首止，以定其位。惠王使周公召鄭伯曰：「吾撫汝以從楚。」鄭伯喜於王命，逃歸不盟。齊桓公會諸侯伐鄭，圍新城。鄭人乞盟，惠王崩。太子鄭立，是為襄王。齊桓公會諸侯於葵邱。襄王使宰孔賜齊胙侯曰：「以伯舅耋老，加勞，賜一級，無下拜。」對曰：「天威不違顏咫尺，小白敢貪天子之命？無下拜，恐隕越於下，以遺天子羞。」下拜登受。宰孔歸，路遇晉獻公，將來與會。宰孔謂晉侯曰：「可無會也。齊侯不務德而勤遠略，其在亂乎？」晉侯乃還。王子叔帶欲與戎狄伐周。王知之，將誅叔帶。叔帶奔齊，齊侯使管夷吾平戎於王。戎侵王室，王以戎難告齊，齊侯使諸侯各發卒戍周。齊管仲卒，桓公用易牙、開方、豎刁，霸業稍衰。<br>　　初，桓公好內，姑姐妹因美貌不嫁者七人，內嬖如夫人者六人。及桓公薨，五公子爭立。公屍在牀上六十七日，屍蟲出於戶。易牙與寺人貂，因內寵以殺群吏，而立公子無虧，孝公奔宋。初，齊桓公與管仲屬孝公於宋襄公，至是，宋襄公以諸侯伐齊，齊人殺無虧。四公子之徒與宋人戰，宋敗齊師，立孝公而還。宋人執滕子嬰齊。宋公盟諸侯於曹南，鄙子會盟於邾，邾人執?子，宋公使殺?子，用為犧牲，祭於次睢之社，欲以屬東夷。於是諸侯患宋之虐。宋人為鹿上之盟，以求諸侯於楚，楚人許之。諸侯會宋公於盂，楚執宋公以伐宋，諸侯為會於薄而釋之。宋伐鄭，楚救之。宋及楚人戰於泓，宋人既成列，楚人未既濟，司馬請擊之，公曰：「不可，君子不困人於厄。」<br>　　既濟而未成列，又以告，公曰：「未可。」既陳而後擊之，宋師敗績，公傷股，門官殲焉。國人皆咎公。公曰：「君子不重傷，不禽二毛，寡人雖亡國之餘，不鼓不成列。」司馬子魚曰：「若愛重傷，不如勿傷，愛其二毛，不如報焉！君未知戰。」<br>　　襄公以傷股故，遂薨，子成公立。<br>　　時周天子不能駕御諸侯，諸侯悉遵霸主號令。自齊桓公薨，宋襄公欲圖霸而不能成。諸侯正苦無所告訴，而晉文公重耳出矣。初，晉獻公併吞各國，而國日強。烝於父妾齊姜，生太子申生。又娶二女於戎，大戎胡姬生重耳，小戎生夷吾。公伐驪戎，驪戎女驪姬生得如花似玉，嬌豔異常，公甚嬖之，生奚齊；其娣生卓子。驪姬欲立己子，賂外嬖梁五與東關嬖五，使言於公曰：「若使太子主曲沃，而二公子主蒲與屈，則可以威民而懼戎，且旌君伐。」公乃使申生居曲沃，重耳居蒲城，夷吾居屈。晉獻公將立奚齊，與中大夫成謀。驪姬謂申生曰：「君夢齊姜，必速祭之。」申生祭齊姜於曲沃，歸胙於公。公方出田獵，姬置諸宮中六日，公至，毒而獻之。公祭之地，地墳；與犬，犬斃；與小臣，小臣亦斃。姬泣曰：「賊由太子。」<br>　　太子聞之，奔新城，公殺其傅杜原疑。或謂太子辯之，君必明焉。申生曰：「君非姬氏，居不安，食不飽，我辯明，姬必有罪。君老矣，吾又使君不樂，何以為孝？」或曰：「子其行乎？」申生曰：「君實不察其罪，被此名也以出，人誰納我？」縊於新城。姬遂譖二公子曰：「皆知之。」重耳奔蒲，復奔翟；夷吾奔屈，復奔梁。獻公使荀息傳奚齊。晉獻公疾，謂荀息曰：「以是藐諸孤，辱在大夫，其若之何？」荀息對曰：「臣竭其股肱之力，加之以忠貞。其濟，則君之靈也；不濟，則以死繼之。」<br>　　公卒，里克以申生之死及公子出亡之故，結黨殺奚齊。荀息將死之，或曰：「不如立卓子而輔之。」苟息立公子卓以葬，里克又殺卓子，荀息死之。秦穆公、齊桓公遣兵納公子夷吾，立為晉侯，是為惠公。惠公殺里克、丕鄭及七輿大夫？許秦河東五城以求返國。歸而背約，不與其在秦也。秦穆夫人囑以賈君，賈君色未衰，歸而烝於賈君。賈君泣從之，而請葬其太子申生。晉侯許之，改葬太子。狐突往新城，遇太子於路，告之曰：「夷吾無禮，吾得請於帝矣，敝於韓。」晉饑，乞糴於秦，秦輸之粟；秦饑，乞糴於晉，晉閉之糴。秦伐晉。晉惠公與秦穆公戰於韓，秦獲晉侯。秦穆公夫人姬氏，惠公之姑也，為之請於穆公，不殺而仍歸之，以惠公公子圍為質。是歲，晉又饑，秦又饋之粟，曰：「吾怨其君而矜其民。」秦穆公以女妻子圍，子圍自秦逃歸。晉惠公卒，子圍立，是為懷公。其妻在秦，是為懷嬴。<br>　　初，晉公子重耳自翟奔齊，齊桓公妻以宗女姜氏，居五年，無去心，趙衰與舅犯謀行。齊女侍者聞之，以告其主姜氏。姜氏殺侍者，與趙衰等謀醉重耳，載之以行。及曹，曹共公聞其駢脅，使之浴，迫而觀之。僖負羈之妻曰：「吾觀晉公子之從者，皆足以相國，若歸，必得志於諸侯。得志於諸侯，而誅無禮，曹其首也。子盍早自貳焉。」乃饋盤飧，置壁焉。公子受飧返璧。及宋，宋襄公贈以馬二十乘。及鄭，鄭文公亦不禮焉。<br>　　去之楚，楚子饗之，送諸秦，秦穆公納女五人，懷嬴與焉。<br>　　秦納重耳，懷公圍奔高梁，殺之，重耳立。呂甥、郤芮將弒之。寺人披以告，晉侯僭會秦伯於王城，秦伯誘呂、郤而殺之。晉侯迎夫人嬴氏以歸，即姪婦懷嬴也。因歸文公為妻以后，復號文嬴。周王子叔帶以戎兵入寇王室，襄王出適鄭，處於汜，秦穆公師於河上，將納王。狐偃言於晉侯曰：「求諸侯莫如勤王，諸侯信之，且大義也。」晉侯辭秦師而下，逆王入於王城，取叔帶於溫，殺之。晉侯朝王，王與之陽樊、溫原、攢茅之田。<br>　　原不服晉，晉侯圍原，命三日之糧，原不降，命去之。諜出曰：「原將降矣，軍吏請待之。」公曰：「信，國之寶也，民之所庇也，得原而失信，何以庇之？所亡滋多。」退一舍而原降。<br>　　初，晉文公為公子出亡時，過衛、過曹，曹衛俱不禮焉；過宋。宋襄公禮之。宋以其善於晉侯也，故叛楚即晉。楚令尹子玉帥師伐宋，圍緡；魯以楚師伐齊，取谷。宋公孫固如晉告急，晉先軫曰：「報施救患，取威定霸，於是乎在矣！」狐偃曰：「楚始得曹。而新婚於衛，若伐曹、衛，楚必救之，則齊、宋免矣。」於是搜於被廬，作三軍，侵曹伐衛。楚人入衛，晉人救曹，執曹伯以畀宋人。令無人僖負羈之家而免其族。楚師子玉請戰。晉侯、齊師、宋師、秦師與楚師戰於城濮，楚師敗績。晉獻楚俘於周王，王策命晉侯為諸侯伯。晉召諸侯朝周王會於河陽踐土，諸侯畢朝。鄭二於楚，晉侯、秦伯圍鄭。鄭使燭之武夜見秦穆公，曰：「鄭在晉之東，秦在晉之西，越國鄙遠，君知其難也。焉用亡鄭以倍鄰？鄰之厚，君之薄也。」秦伯悅，與鄭人盟，使杞子、逢孫、楊孫戍之，乃還。<br>　　及晉文公薨，子襄公立，杞子自鄭使告於秦曰：「鄭人命我掌北門之管，若潛師以來，國可得也。」穆公訪諸蹇叔，蹇叔曰：「勞師以襲遠，不可。」公辭焉。召孟明視、西乞術、白乙丙，使出師。蹇叔送其子白乙丙曰：「晉人御師必於淆，淆有二陵焉，其南陵夏後臯之墓也，其北陵文王之所避風雨也。子必死是間，予收爾骨焉。」秦師遂東行。<br>　　及滑，鄭商人弦高遇之，以乘韋先，以牛十二犒師，曰：「寡君聞吾子將步師，出於敝邑，敢犒從者。」且使遽告於鄭。孟明視曰：「鄭有備矣，不如還也。」滅滑而還。晉先軫曰：「秦違蹇叔而以貪勤民，天奉我也。奉不可失，敵不可縱，必伐秦師。」遂發命，遽興兵戎，敗秦師於淆。獲百里、孟明視、西乞術、白乙丙以歸。文嬴請釋三帥，使歸就戮於秦，乃捨之。既而使追之，則在舟中矣。孟明稽首曰：「君之惠，不以纍臣釁鼓，使歸就戮於秦，若從君之惠而免之，三年將拜君賜。」秦伯素服郊次，向師而哭曰：「孤違蹇叔，以辱二三子，孤之罪也！大夫何罪？且孤不以一眚掩大德。」復使孟明視為政。<br>　　秦穆公復使孟明視伐晉，濟河焚舟，取王宮及郊，晉人不出，遂自茅津濟，封淆屍而還。秦穆公用由餘之謀伐戎，並國十二，開地千里，遂霸西戎。周天子使召公過賀秦穆公以金鼓，命為西方諸侯伯。穆公任好薨，子康公立。自是秦與晉為仇，而與楚相好矣。<br>　　卻說楚自熊通僭號稱王，併吞諸小國，而國日強。至穆公商臣卒，子莊王旅立，三年不出號令，日夜為樂。伍舉入諫，王左把鄭姬，右抱越女，坐鐘鼓之間。伍舉進曰：「有鳥於此，三年不蜚不鳴，是何鳥也？」王曰：「三年不蜚，蜚將沖天。三年不鳴，鳴將驚人。」舉退曰：「吾知之矣。」居數月，淫益甚。大夫蘇從又諫，乃罷淫樂聽政。所誅者數百人，所進者數百人，任伍舉、蘇從以政，國人大悅。楚大饑，戎伐楚。庸人帥群蠻以叛楚，麋人率百濮聚於選，將伐楚。楚人謀徙於阪寓，蒍賈曰：「不可，我能往，寇亦能往，不如伐庸，夫麋與百濮，謂我饑，不能師；若我出師，必懼而歸。」乃出師，遂滅庸；群蠻從楚子盟。宋昭公無道，弟公子鮑禮於國人，宋饑，竭其粟而貸之，養老尊賢，親自桓以下，無不恤也。鮑美而豔，鮑嫡祖母宋襄公夫人王姬欲通之。鮑不可，乃助之施。國人奉公子鮑以通於夫人，昭公將田孟諸，未至，夫人使衛伯帥郊甸之師，攻而殺之，公子鮑立，是為文公。晉荀林父以諸侯之師伐宋，宋及晉平。楚莊王伐宋，宋告急於晉，晉師不出，宋及楚平。楚子伐蕭，巫臣曰：「師人多寒。」王巡三軍，撫而勉之。三軍之士，皆如挾纊，遂滅蕭。楚滅舒蓼而疆之。及滑汭，盟吳、越而還。<br>　　時有夏姬，鄭女也。貌極美而善淫，淫其兄子蠻，子蠻夭死。嫁於陳夏御叔，生征舒，御叔亦為淫死。陳靈公與孔寧、儀行父通於夏姬，皆藏其近體褻服，以戲於朝，飲酒於夏氏。公謂儀行父曰：「征舒似汝。」對曰：「亦似君。」征舒病之。公出，自其廄射而殺之。孔寧、儀行父奔楚。楚入陳，殺夏征舒，虜夏姬，因縣陳。申叔時曰：「合諸侯以伐陳，討有罪也。今縣陳，貪其富也，以討始而以貪終，無乃不可乎？」莊王曰：「善。」乃復封陳，立成公。<br>　　莊王將納夏姬，申公、巫臣止之，王乃止。子反欲娶之，巫臣又止之。乃以與連尹襄老，襄老戰死於邲，不獲其屍。其子黑要烝於夏姬，巫臣使謂夏姬曰：「歸鄭，吾聘汝。」夏姬遂以求襄老之屍為名，歸於鄭。巫臣因謀聘齊之役，遂適鄭，娶夏姬以奔於晉。子反怨巫臣之娶夏姬也，遂殺巫臣之族，而分其室。巫臣乃通吳於晉。教吳乘車，教吳戰陣，教吳叛楚，蠻夷屬於楚者，吳盡取之。而吳於是始大，通吳於上國。蓋夏姬善彭祖交接之術，以故老而復少者三，巫臣必欲娶之，以傳其術。歸巫臣後，又生男女數人，至百餘歲，猶如二三十歲時，後與巫臣皆仙去。所著有《夏姬秘訣》二十七卷，皆言男女採補交接之事，其書不傳，即今妖狐術也。此係閒話不提。<br>　　卻說鄭既受盟於楚，又二於晉，楚子圍鄭，晉苟林父救鄭，與戰於邲，晉師大敗，鄭屬於楚。初，楚莊王宴群臣，命美人行酒，日暮酒酣，燭滅，有引美人衣者，美人授絕其冠纓，請取火視之。王曰：「奈何顯一婦人之節，而辱士乎？」命曰：「今日與寡人飲，不絕纓者不歡。」群臣盡絕其纓而火，極歡而罷。及圍鄭之役，有一臣常在前。五戰五獲首，遂得勝，詢之，則夜絕纓者也。因以美人賜之，人心悅服，楚遂大霸諸侯。<br>　　楚莊王旅卒，子共王審立。晉悼公周復霸，三駕而楚不敢與爭。<br>　　春秋之世，自晉文公後，晉霸於北，北方諸侯晉主之。楚霸於南，南方諸侯楚主之。齊服於晉，秦服於楚，而鄭為必爭之地。鄭服於晉，則楚伐鄭。鄭服於楚，則晉代鄭。所謂伐者，入其鄉邑，淫其婦女，擄其人民，服則盟而還之，不甚殺人。<br>　　故鄭風不過婦女淫亂，猶可以為國也。如是者八十餘年，鄭幾於亡。後賴於產為政，善於治國，又善於事大國，乃四十餘年不被兵。宋向戌善於晉執政趙文子，又善於楚令尹子木，請合二國之好，弭兵釋爭，為會於宋。除齊、秦外，使二國之屬國交相見，於是秦晉分霸。楚屬國陳侯、蔡侯、北燕、杞伯、鬍子、沈子、白狄朝於晉，晉屬國宋公、魯侯、鄭伯、許男朝於楚，如是者十八年。<br>　　自晉會諸侯於平邱，而晉不復主諸侯。是年，楚公子比弒靈王，公子棄疾殺比自立，是為平王。平王使伍奢為太子建師，費無極為副，為建娶妻於秦，無極與迎，先歸，謂平王曰：「秦女極美，王可自取之。」平王遂自娶建妻，置建於城父。費無極復讒建將叛，王執伍、奢，使司馬奮揚殺子建，奮揚告建使行，建奔宋。平王使召伍、奢二子，伍尚來歸，弟伍員奔吳。<br>　　楚殺奢尚，伍員欲報之，求用於吳。吳自巫臣教戰以來，而吳漸強，至壽夢稱王。壽夢四子，長諸樊，次餘祭，次夷昧，次季札。札甚賢，壽夢欲立札，札讓不可，乃立諸樊，約以次相傳，必致國於札。三兄俱以酒色狂樂，自促其壽。及夷昧卒，以國授札，札逃去。吳人立夷昧之子僚。諸樊之子光使專諸弒僚而自立，是為闔閭。用伍員，復以孫武子為將則伐楚。五戰及郢，楚昭王奔隨。吳人入郢，以班楚宮，而淫其婦女，孫子乃去。伍員使人取平王之屍，鞭之三百。申包胥乞師於秦，秦伯使就館。包胥依庭牆則哭，勺飲不入口者七日。秦哀公為賦《無衣》，秦師乃出。申包胥以秦師救楚，於越乘吳兵在楚，興師入吳。闔閭聞有越師，又與秦戰不勝，乃棄楚歸吳，昭王入郢復位。吳伐越，越子勾踐御之，敗吳於槜李。闔閭傷將指卒，子夫差嗣立。夫差使人立於庭，苟出入必叫曰：「夫差！爾忘越王之殺爾父乎？」王應曰：「唯！不敢忘。」三年乃報越。吳伐越，敗越於夫椒，遂入越。越勾踐以甲楯五千，棲於會稽，用范蠡計，使大夫種困於平城，因吳太宰嚭以行成於吳，夫差將許之。伍員不可。勿聽，員退而告人曰：「越十年生聚，十年教訓，二十年後，吳其為沼乎？」吳及越平。<br>　　勾踐返國，勞身焦思，臥薪嚐膽，養士愛民，與范蠡、文種謀。以古今絕色，如花似玉，國色天香之美女西施饋吳。西施得寵，教之荒淫失政。吳內荒於色，外荒於兵，而國日危矣。<br>　　伍員數諫，反賜之死。吳伐齊，敗齊師於艾陵，與晉定公會於潢池。而吳霸諸侯，越勾踐日夜謀吳，生聚教訓，知眾可用，因吳與晉會，乘虛伐吳。吳王兵敗，棲於姑蘇。使人行成於碎。<br>　　勾踐舉許之，范蠡不可，勾踐聽之，夫差自殺。<br>　　勾踐以眾北渡淮，與齊晉諸侯會於徐州，致貢於周天子。<br>　　周王使人賜以胙命為伯，使號令齊、楚、秦、晉，歃血盟而去。<br>　　橫行江淮，諸侯畢賀。迨范蠡去，而文種誅，勢稍弱。其後六卿分晉，並為韓、趙、魏三國。田和篡齊，新國四，加舊國秦、楚、燕，是為戰國七雄。至秦孝公用商鞅之計，而秦漸強，併吞之勢成矣。夫春秋之世，弒君三十六，亡國五十二，諸侯奔走，不得保其社稷者，不可勝數。男女亂倫，恬不為怪。公卿大夫，易室飲酒。先師孔子，為世道人心憂懼，乃因魯史以作《春秋》，為百王之大法。而物則彝民，賴以不墜。<br>　　不知孔子之事如何，且聽下回分解。<br>　　<br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
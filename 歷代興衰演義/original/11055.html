<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>歷代興衰演義 - 第二十回　漢歸曹吳入晉取次銷沉</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第二十回</br>　　漢歸曹吳入晉取次銷沉</font></h4>
			　　詩曰：<br>　　馬力牛筋為子孫，龍爭虎鬥鬧乾坤。<br>　　戰塵摩擦英雄老，殺氣熏蒸日月昏。<br>　　千載幾人傳後代，百年誰主弔忠魂。<br>　　孔明若曉其中意，高臥南陽緊閉門。<br>　　卻說曹丕篡漢，蜀中傳言漢帝已遇害，於是漢中王劉備發喪，即皇帝位於武擔之南。大赦，改元章武，是為昭烈皇帝。<br>　　以諸葛亮為丞相，立宗廟，祀高祖以下。立夫人呆氏為皇后。<br>　　吳氏係將軍吳懿之妹，劉璋兄瑁之妻也。立子禪為皇太子。帝恥關公之歿，將擊孫權。翊軍將軍趙雲諫曰：「國賊乃曹操，非孫權也。今曹丕篡位，眾心未附，當因此時早圖關中，居河、渭上流，以討凶逆，則關東義士必有應者；不當置魏，先與吳戰。兵勢一交，不下，非良策也。」群臣諫者甚眾，帝皆不聽，留諸葛亮輔太子守都，而自率諸軍東下。<br>　　車騎將軍張飛，勇猛亞於關公。公善待卒伍，而傲於士大夫；飛愛敬士大夫，而不恤軍人。帝常戒之，飛不改，至是率兵萬人，會江州。臨發，為帳下張達、范強所殺，以其首奔孫權。帝聞飛營都督有表，曰：「噫嘻，飛死矣。」孫權遣諸葛瑾使蜀求和，帝不許。帝遣吳班、馮習，攻破權將李異等於巫縣，進軍秭歸，權以陸遜為大都督以拒之。帝進軍猇亭，自巫峽建平連營至夷陵界，立數十屯，連營七百餘里。自正月與吳相拒，至六月不決。帝遣吳班將數千人於平地立營。吳將士皆欲擊之，陸遜曰：「此必有詐，且觀之。」帝知其計不行，乃引伏兵八千從谷中出。遜曰：「所以不聽諸軍擊之者，揣之必有計也。」陸遜將進攻漢軍，諸將皆曰：「攻備當在初時，今乃已入五六百里，相守經七八月，其諸要害皆已固守，攻之必無利矣。」遜曰：「備是猾虜，更變常多。其軍始集，思慮專精，未可乾也。今駐已久，不得我便，兵疲計沮，詐不復生，殄滅此寇，正在今日。」乃先攻一營，不利。諸將皆曰：「空殺兵耳。」遜曰：「吾已得破之之術矣。」乃令人各持一把茅，每間一營，攻一營，以火攻拔之，斬張南、馮習等。破其四十餘營。漢將杜路、劉寧等窮迫請降。帝升馬鞍山，陳兵自衛，遜督諸軍四面攻之，死者萬數。帝夜遁，僅得入白帝城。其舟船、器械、水步軍資一時盡淨，屍骸塞江而下。帝大慚恚曰：「吾乃為陸遜所折厚，豈非天耶！」帝疾篤，命丞相亮輔太子。<br>　　帝謂亮曰：「君才十位曹丕，必能安國家，定大事。若嗣子可輔則輔之；如其不可，君當自取，無為他人有也。」亮泣涕曰：「臣敢不竭股肱之力，效忠貞之節，繼之以死。」帝又敕太子曰：「勉之，勉之！勿以善小而不為，勿以惡小而為之！惟德惟義，可以服人，汝父德薄，不足效也。汝與丞相從事，當事之如父。」遂崩於白帝城。在位三年，年六十三歲。<br>　　丞相亮奉喪成都，太子禪即位，時年十七，是為後主。尊皇后曰皇太后，立張飛女張氏為皇后。其後張后崩，復立其妹為后。封丞相亮為武鄉侯，領益州牧，事無巨細，咸決於亮。<br>　　亮乃約官職，修法制，開誠心，佈公道，集眾思，廣忠益。謂人曰：「有忠心於國者，但勤攻吾之短。」亮嘗自校簿書，主簿楊顒諫日：「為治有體，上下不可相侵。今明公自校簿書，汗流終日，不亦勞乎！」亮謝之。及頤卒，亮垂涕三日。帝遣尚書鄧芝修好於吳，吳使張溫來聘，復遣鄧報之，吳遂絕魏，專與漢連和。<br>　　魏主丕大興師伐吳，為水軍，親御龍船，至廣陵，吳將軍徐盛列舟檻於江，而植木衣葦，為疑城假樓。時江水盛長，丕臨流歎曰：「魏雖有武騎千群，無所用之，未可圖也。」丕御龍舟，會暴風漂蕩，幾至覆沒，乃旋師歸。南蠻雍閩，與郡人孟獲煽亂，丞相亮率眾南征討雍闓，參軍馬謖送之曰：「南中恃其險遠，不服久矣；今日破之，明日復叛。夫用兵之道，攻心為上，攻城次之，願公服其心而已。」亮納其言。至南中，所在戰捷，由越嶲入斬雍闓。孟獲收闓餘眾以拒亮。獲素為南夷所服，亮募生致之，既得，使觀於營陣間。獲曰：「向者不知虛實，故敗。今蒙賜觀營陣，若只如此，則易勝耳。」乃縱之，使再戰，凡七縱七擒，而亮猶遣獲。獲止不去，曰：「公天威也。南人不復反矣！」時四郡皆平，亮即其渠帥而用之。<br>　　或以諫亮，亮曰：「留外人則當留兵，兵留無所食，必成禍患。<br>　　今吾欲使不留兵，不運糧，綱紀初定，夷漢相安耳。」於是悉收其俊傑孟獲等，以為官屬，終亮之世。夷不復反。<br>　　丞相亮屯軍漢中，上《出師表》伐魏。初，魏以夏侯楙鎮長安，至是丞相亮將伐魏，與群下謀之。魏延曰：「夏侯楙怯而無謀，今假延精兵五千，直從褒中出，循秦嶺而東，當子午谷而北，不過十日，可到長安。楙聞延奄至，必棄城逃走。比東方相合，尚二十許日，而公從斜谷來，亦足以達。則一舉而咸陽以西可定矣。」亮以此為危計，不聽。乃身率大軍攻祁山。<br>　　魏以昭烈既崩，數載寂然，略無預防。猝聞亮出，朝野恐懼，於是天水、南安、安定皆叛魏應亮，天水參軍姜維詣亮降。亮美其膽智，使典軍事。關中震動，魏群臣不知計所出。魏主睿曰：「亮阻山為固，今者自來，破亮必矣。」乃勒兵步騎五萬，令右將軍張郃督之，西拒亮。亮以馬謖好論軍計，深加器異，乃不用舊將魏延、吳懿等為先鋒，而以謖督諸軍在前，與張郃戰於街亭。謖違亮節度，捨水登山。張郃絕其汲道，大破之。<br>　　亮進無所據，乃拔西縣千餘家還漢中。收謖下獄，亮自臨祭，為之流涕斬之。於是考微勞，甄壯烈，引咎責躬。自貶為右將軍。厲兵講武，戎事簡煉，民忘其敗。<br>　　吳主使鄱陽太守周魴詐以郡降魏，魏揚州牧曹休率步騎十萬以應魴，與陸遜戰於石亭，大敗而還。漢右將軍亮聞曹休敗，復上《出師表》伐魏，引兵出散關，圍陳倉，陳倉已有備，亮不能克。魏主叡召張郃於方城，使擊亮。叡問郃曰：「待將軍到，亮得毋已得陳倉乎？」郃知亮深入無谷，屈指計曰：「比臣到，亮已走矣。」郃晨夜進軍，未至，亮以糧盡引還。將軍王雙追亮，亮擊斬之。魏遣曹真、司馬懿等寇漢中，丞相亮出次成固，魏師還。丞相亮伐魏，圍祁山。魏遣司馬懿西屯長安，督將軍張郃等以御之。懿斂軍依險，不肯出戰。賈詡、魏平曰：「公畏蜀如虎，奈天下笑何？」懿病之，乃出戰，魏兵大敗，懿還保守。亮以糧盡引軍還。懿遣張郃追之，至木門道，中伏弩而死。丞相亮務農講武，作木牛流馬，運米於斜谷口，悉眾十萬，由斜谷伐魏，遣使至吳，約同時大舉，共伐魏。丞相亮至郿，屯軍於渭水之南。司馬懿引軍渡謂，背水為壘以拒之。<br>　　亮以前者六出祁山，皆以糧盡引還，乃止於五丈原，分兵屯田，為久駐之計。耕者雜於渭濱居民之間，而百姓安堵，軍無私焉。<br>　　懿與亮相守百餘日，亮數挑戰，懿不出。亮乃遺懿巾幗婦人之服。懿怒，上表請戰。亮曰：「彼本無戰心，固請戰者，以示武於其眾耳。」亮遣使者至懿軍中，懿問其寢食及事之煩簡，使者對曰：「諸葛公夙興夜寐，罰二十以上，皆親閱之。日啖食不及數升。」懿告人曰：「孔明食少事煩，其能久乎！」亮病篤。帝使尚書僕射李福省侍，因諮以國家大計。亮曰：「公所問者，公琰其宜也。」又問蔣琬之後，誰可任。亮曰：「文偉可以繼之。」又問費褘之後，亮不答。是日卒於軍中。長史楊儀整軍而還。百姓奔告司馬懿，懿追之。姜維令儀反旗鳴鼓，若將向懿者。懿收軍而退，不敢逼，於是儀結陣而回。入谷，然後發喪。百姓為之諺曰：「死諸葛走生仲達。」懿聞之笑曰：「吾能料其生，不能料其死也。」亮嘗推演兵法，作《八陣圖》。<br>　　至是懿按行其營壘，歎曰：「天下奇才也。」追至赤岸，不及而還。蜀前軍帥魏延勇猛過人，嘗言亮不能盡用己才，又與楊儀不協。及亮卒，楊儀主兵，延遂反。儀遣將斬之，夷延三族。<br>　　初，亮表於帝曰：「臣成都有桑八百株，薄田十五頃，子孫衣食，自有餘饒。臣死之日，不使內有餘帛，外有餘財，以負陛下。」至是卒如其言。亮之為政也，賞不遺遠，罰不阿近，爵不可以無功取，刑不可以貴勢免，此賢愚之所以僉忘其身也。諡曰忠武。後主以蔣琬為大將軍，錄尚書事。費褘、董允相繼為尚書令，雖無諸葛亮之盛，而蜀亦大治。<br>　　自蔣琬、董允卒，而宦官黃皓始預政事，以姜維為衛將軍，與費褘並錄尚書事。而姜維始屢次伐魏，維攻魏西平，獲中郎郭循，以為左將軍。循欲刺帝不果，至是褘與諸大將會沉醉，循刺殺之。褘泛愛不疑，待新附太過，故及於難。<br>　　初，姜維自負其才武，每欲大舉伐魏，費褘嘗裁抑之，與兵不過萬人，曰：「丞相猶不能定魏，況吾等乎？不如且保國治民，謹守社稷，無為僥倖，若有不及，悔不可追。」及褘卒，維遂大舉伐魏，屢為魏將鄧艾所敗。維不俊，前後幾九伐魏，蜀人愁苦，大怨姜維。司馬昭患姜維之北伐無已，欲大舉寇漢，朝臣多以為不可，獨司隸校尉鐘會勸之。乃以鐘會為鎮西將軍，都督吳中。姜維上表於帝曰：「聞鐘會治兵關中，欲有進取，宜並遣左右車騎諸軍張翼、廖化督諸軍，分護陽安關口及陰平橋頭，以防未然。」黃皓信巫鬼，謂狄終不敢至，啟帝寢其事，群臣莫知。魏遣鄧艾督三萬餘人，自狄道越甘松、沓中，以絆綴姜維。諸葛緒督三萬人，自祁山趨武街橋頭，絕維歸路；鐘會統十餘人，分從斜谷、駝谷、子午谷趨漢中，以廷尉衛瓘持節監軍事。會平行至漢中，使護軍胡烈為前鋒，攻關口，漢守將傅僉格鬥而死。會遂長驅而前。<br>　　姜維聞鐘會諸軍已寇漢中，引兵與廖化、張翼、董厥等，合兵守劍閣以拒會。姜維列營守劍閣，會攻之不克，糧道險遠，欲引還。鄧艾上言，漢兵摧折，宜遂乘之。自阻平行無人之地七百餘里，鑿山通道，造作橋樑，山高谷深，至為艱險。艾以氈自裹，推轉而下。將士皆攀木緣崖，魚貫而進。先登至江油，蜀守將馬邈降。以書誘漢將諸葛瞻，瞻斬其使，列陣以待，艾大破之，斬瞻。瞻子尚曰：「父子荷國厚恩，不得早斬黃皓，致敗國殄民，用生何為。」策馬衝陣而死。諸葛瞻，諸葛亮之子也。漢人不意魏兵猝至，不為城守調度，聞艾已入平土，百姓慌亂，皆遁山野，不可禁止。譙周請降，乃遣使奉璽綬於鄧艾。北地王諶怒曰：「若勢窮力拙，便當父子君臣背城一戰，同死社稷，奈何降乎？」帝不聽。諶哭於昭烈之廟，先殺妻子，而後自殺。<br>　　艾至成都城北，帝率太子諸王及群臣面縛輿櫬，詣軍門降。<br>　　姜維得帝敕命，乃與廖化、張翼等同詣鐘會降。鄧艾收黃皓，將殺之，皓賂左右得免。後主禪在位四十二年而亡，並先帝昭烈凡二主，共四十五年。三漢合二十六帝，通共四百六十九年。鄧艾在成都，頗自矜伐，欲因平蜀之勢，乘勢滅吳。鐘會有異志，姜維知之，說之使反。會忌鄧艾，乃與監軍衛瓘，密白艾有反狀。魏主以檻車征鄧艾父子赴京師。會獨統大眾，遂與姜維決計謀反。適郭太后卒，會乃矯太后遺詔，使會將兵廢司馬昭。姜維欲使鐘會盡殺北來諸將，已因殺會，盡坑魏兵，復漢帝。適會眾兵作亂，殺姜維，爭前殺會。鄧艾本營將士追艾於檻車中，迎還衛瓘，以與會共陷艾，恐其為變，乃遣護軍田績，襲鄧艾父子於綿竹西斬之。艾餘子在洛陽者悉被誅，後以其孫為郎中。後主禪遷洛陽，秘書郎郤正從行，正相道適宜，舉動無闕，禪慨然歎息，恨知正之晚。魏封禪為安樂公，他日與宴，為之作蜀技，旁人皆感愴，禪喜笑自若。昭謂賈充曰：「人之無情，亦至於比。雖使諸葛亮在，不能輔之久全。況姜維耶？」<br>　　他日問禪曰：「頗思蜀否？」禪曰：「此間樂，不思蜀也。」<br>　　正聞之，謂曰：「若王復問，宜泣而答曰：『先人墳墓遠在岷蜀，乃心西悲，無日不西適。』」昭復問，禪對如正言，不能泣，因閉其目。昭曰：「何乃似郤正語耶？」禪開目驚視曰：「誠如尊言。」左右皆笑之。<br>　　蜀漢之事已約略敘完。其魏國之事，尚未講明。卻說魏主曹丕。既篡漢即皇帝位，廢漢獻帝為山陽公，其子俱為操所殺，無子。有二女以嬪於魏。又十四年，善終於魏，葬禪陵。魏主丕營洛陽宮室，遂如洛陽都焉。丕視兄弟如仇讎，而信任強臣司馬懿。丕妻郭后無子，使後養平原主叡為子。叡母甄夫人，本袁熙妻也。甚有美色，為郭后譖死。叡事郭后甚謹，后亦愛之。丕在位七年崩，子叡立，是為明帝。曹真、陳群、司馬懿並受遺詔輔政。<br>　　叡性好土木，既治許昌官，又作洛陽宮、凌霄閣，徙長安鐘橐駝銅人承器盤於洛陽。盤折，聲聞數十里。銅人重不可致，乃大發銅鑄銅人二，列坐於司馬門外，號曰翁仲。起土山於芳林園，植雜木美草，捕禽獸致其中，諫者皆不納，叡性嚴急，督修宮室，有過限者，親召問之，言猶在口，身首已分，而人心離二。叡使太尉司馬懿擊遼東公孫淵，淵使大將卑衍、楊祚屯遼隧。懿曰：「賊大眾在此，巢窟空虛，直指襄平，破之必矣。」乃多張旗幟，欲出其南，衍等盡銳取之。懿潛渡水出其北，直走襄平，衍等引兵逆戰，懿擊大破之，遂圍襄平。<br>　　淵窘急，糧盡，人相食，突圍走，懿擊斬之，遼東悉平。有星孛於大辰，又孛於東方，張掖柳谷口水溢，湧寶負圖。有石馬七，及犧牛之象。有文曰「大討曹叡以為瑞，豈知自後司馬氏專權，凡曹氏之所以欺漢者，一一還報之於司馬氏，所謂大討曹也。牛者，謂以牛賜馬也。魏主叡病篤。司馬懿還軍至洛陽，懿入見。叡執其手曰：「吾以後事屬君，與曹爽共輔少子，吾忍死以待君，得相見無恨矣。」乃召二王示懿，指齊王芳曰：此是也，君諦視之，勿誤也。」時芳年方八歲，即日立為太子。<br>　　明帝沈毅善斷，優禮大臣，雖臣下犯顏極諫，無所摧戮，其人君之度亦偉矣。然不思建德垂後，以固維城之基，致使大權旁落，遂為司馬氏所篡，惜哉。在位十三年崩，太子芳嗣位。<br>　　芳明帝養子，莫知所出。曹爽、司馬懿並錄尚書事，受遺詔輔政。魏大將軍曹爽用何晏、鄧揚、丁謐之謀，遷郭太后永寧宮，專擅朝政，多樹親黨，屢改制度。太傅司馬懿與爽有隙，稱疾不預政事。曹爽驕奢無度。時魏主芳謁高平明帝陵，爽與弟曹羲、曹訓、曹彥皆從。懿與子司馬師、司馬昭謀誅之。以太后令召司農桓范。范欲應命，其子曰：「車駕在外，不如南出。」懿謂蔣濟曰：「智囊往矣。」濟曰：「駑馬戀棧豆，爽必不能用也。范勸爽以天子詣許都，發四方兵自衛。爽疑未決，自申夜至五鼓，乃投刀於地曰：「我亦不失作富家翁。」范哭曰：「曹子丹英雄，生汝兄弟，犭屯犢耳，何圖今日因汝滅族也？」子丹，曹真字也。懿遂以太后令閉諸城門，勒兵據武庫，曹爽與何晏、鄧揚、桓范等謀逆，俱夷三族。何晏以貌自喜，粉白不去身，雖被誅，而天下士大夫爭慕效之，遂成風流之俗。<br>　　司馬懿既誅曹爽，自後大權悉歸司馬，魏主徒擁虛位而已。<br>　　及懿卒，以其子師為大將軍，錄尚書事，執魏國柄。魏中書令李豐，及太常夏侯玄，與皇后之父光祿大夫張緝，謀殺司馬師，不克，師並殺之，遂廢其后張氏。魏主芳意頗不平，而不敢發。<br>　　司馬師勒兵，廢魏主芳為齊王，遷之河內，在位十四年，後又二十一年卒。<br>　　師迎高貴鄉張公髦立之。揚州刺史文欽，鎮東將軍毋邱儉，起兵討師。時師新割目瘤，瘡甚，帶疾征之。斬毋邱儉，夷其族。欽子鴦勇甚，夜劫師營，追騎莫敢逼，遂降於吳。及司馬師卒，弟昭自為大將軍，錄尚書事。魏徵東將軍諸葛誕起兵壽春討昭，昭奉魏主髦征之。誕求救於吳，吳使全懌、文欽等救之。誕素與欽有隙，因斬欽。欽二子文鴦、文虎，復歸司馬昭。<br>　　昭表為將軍，賜爵關內侯，使巡城下，人無固志，遂克之，斬誕，夷其三族。魏主髦見威權日去，不勝其忿，召尚書王經等曰：「司馬昭之心，路人所知也，吾不能坐受廢辱，今日當自出討之。」經諫不聽，髦遂拔劍升輦，率殿中宿衛蒼頭官僮，鼓噪而出。中護軍賈充入，與戰於南闕下。太子舍人成濟問充曰：「事急矣，當若何？」充曰：「司馬公畜養汝等，正為今日。今日之事，無用問也。」濟即抽戈，前刺髦，殞於車下。<br>　　在位六年。昭聞之大驚，自投於地。昭叔太傅司馬孚奔往，枕其股而哭甚哀。曰：「殺陛下者，臣之罪也。」昭入殿中，召群臣會議。尚書僕射陳泰不至，昭使其舅尚書荀豈頁召之。豈頁，彧之子也。泰曰：「論者以泰方舅，今舅不如泰也。」子弟逼之，乃入。見昭悲慟，昭亦對之泣曰：「玄伯，卿何以處我？」<br>　　泰曰：「獨有斬賈充以謝天下耳。」昭思久之，曰：「更思其次。」泰曰：「泰惟有進於此者，不知其次。」昭乃不復言，收王經及其家屬，付廷尉斬之。經謝其母，母笑曰：「人誰不死，正恐不得其所，以此畢命，何恨之有。」昭以成濟大逆不道，夷三族。昭以皇后令，使其子中護軍司馬炎，迎常道鄉公璜於鄴。璜，燕王宇之子，操之孫也，更名奐，以為明帝嗣，立之。時司馬昭遣鐘會、鄧艾等滅蜀漢，晉公馬昭進爵為王，司馬昭娶王肅女，生炎及攸。以攸繼景王司馬師之後。攸性孝友多才藝，清和平允，名過於炎，昭愛之。昭欲以攸為世子，山濤曰：「廢長立少，違禮不祥。」乃立炎為世子。司馬昭卒，子炎嗣為相國晉公，遂廢魏主奐為陳留王，炎即皇帝位。奐出舍於金墉城，司馬孚拜辭流涕，郗歔不自勝，曰：「臣死之日，固大魏之純臣也。」魏主奐在位五年，而被篡，至惠帝五年而善終，諡曰元帝，魏亡。右魏起文帝丕，終元帝奐，凡五世，共四十六年。炎既篡位，敢國號曰晉，至太康元年滅吳。<br>　　卻說吳自孫策開基，孫權繼統，赤壁破操，秭歸敗漢，而後見魏、漢二國稱帝，權亦稱帝，建國號曰吳。追尊兄堅為武烈皇帝，兄策為長沙桓王。遷都建業，使大將軍陸遜輔太子登守武昌；後登卒，以和為太子。潘夫人有寵於吳主，權生少子亮，權愛之，遂廢和而立亮為太子。權在位三十一年殂。子亮立，以諸葛恪為太傅輔政。魏司馬昭遣王昶、胡遵、毋邱儉三路擊吳。諸葛恪與戰於徐塘，魏人敗走。吳獲資器山積，振旅而還。恪遂有輕敵之心，興兵伐魏，圍新城不克。會大暑，病死者過半，眾大怨之。恪引軍還建業，愈加嚴威，欲復興兵向青、徐。侍中孫峻，因民怨眾怒構謀，吳主亮置酒，伏兵殺之。<br>　　以葦席裹屍投之石子岡，並夷三族。恪，諸葛瑾之子也。群臣共表奏峻為丞相大將軍，都督中外軍事。峻驕矜淫暴，國人側目。吳將軍孫儀等謀殺孫峻，不克，死者數十人。時全公主與峻通，譖朱公主伺謀，峻殺朱公主。及峻死，峻從弟偏將軍孫綝之輔政。紼專權自恣，吳主亮聰明英察，孫綝忌之。亮與劉承、全紀謀誅綝，使全紀告其父衛將軍尚密整士馬。尚，亮後父也。亮戒尚曰：「勿令卿母知之。」綝堂妹也。紀以告尚，尚語其妻，妻密語綝。綝夜執尚，殺劉承，全紀自殺。遂圍宮，廢吳主亮為會稽王，亮在位六年而被廢。綝迎權第六於瑯琊王休立之，是為景帝。綹又與休有隙。休乃與左將軍丁奉謀誅綝，夷其族。休在位六年殂。吳人以蜀初亡而懼，欲得長君，乃白朱后，迎前太子和太子烏程侯皓立之。皓既得志，粗暴驕淫，好酒色，貶朱太后為景皇后，尋逼殺之。使黃門遍行州郡，選美女。其大臣家女，皆歲歲報名，年十五六者簡閱，簡閱不中，乃得出嫁。後宮數千，猶採擇無已。作昭明宮，工役之費，以億萬計。左丞相陸凱諫，不聽。及凱卒，以凱從弟抗都督荊州諸軍事，治樂鄉。晉主有滅吳之志，以尚書左僕射羊祜都督荊州諸軍事，鎮襄陽。祜綏懷遠近，甚得江漢之心。與吳人開誠布信，降者欲去，皆聽之。減戍邏之卒，墾田八百餘頃，糧有十年之積。其在軍，常輕裘緩帶，身不被甲。鈐閣之下，侍衛不過十數人。晉主與羊祜陰謀伐吳。祜以為伐吳，宜借上流之勢。時益州守王濬遷大司農，祜密表留濬，復為益州刺吏，使治水軍。大作舟艦木柹，蔽江而下。吳建平太守吾彥，取其柹以白吳主曰：「晉必有攻吳之計，宜增建平兵，以塞其衝要。」<br>　　吳主不從，彥乃為鐵鎖，橫斷江路。吳主征西陵都督步闡，闡世在西陵，猝被征。處自懼有讒，據城降晉。晉以闡都督西陵諸軍，吳陸遜討之，晉主令羊祜救之，不克。抗遂拔西陵，誅闡。」吳主既克西陵，自謂得天助，志益張大，使術士尚廣筮取天下，對曰：「吉。庚子歲，青蓋當入洛陽。」吳主喜，不修德政，專為兼並之計。晉羊祜歸自江陵，務修德信以懷吳人。<br>　　每交兵，刻日方戰，不為掩襲之計。祜以軍行吳境，刈穀為糧，皆計所侵，送絹償之。每遊獵，若禽獸先為吳人所傷，後為晉兵所得者，皆送還之。於是吳人悅服，祜與抗對境，使命常通，抗遣祜酒，祜飲之，不疑。抗疾，求藥於祜，祜以成藥與之。<br>　　抗即服之。人多諫抗。抗曰：「豈有鴆人羊叔子哉。」抗告其邊茂曰：「彼專為德，我專為暴，是不戰而自服也，各守分界而已，無求細利。」及陸抗卒，吳主使其子景、元、機、雲分將其兵。晉羊祜面陳伐吳之策，晉主善之。以祜疾不宜數人，更遣張華問計。祜曰：「孫皓暴虐已甚。於今可不戰而克，若皓不幸而歿，吳人更立令主，雖有百萬之眾，長江未可窺也，將為後患矣。」華深然之。羊祜疾篤，舉杜預自代。及祜卒，晉主哭之甚哀。南州民聞祜卒，為之罷市，巷哭之聲相接。吳守邊將士，亦為之泣。祜好游峴山，襄陽人建碑立廟於其地，歲時祭祀，望其碑者，無不墮淚，因謂之墮淚碑。<br>　　益州刺史王濬上疏曰：「孫皓荒淫凶逆，宜速征伐。若一旦皓死，更立明君，則強敵也。臣作舟七年，日有朽壞。臣年七死亡無日。三者一乖，則難圖也。」杜預亦上表，請速伐吳。<br>　　張華贊成之，晉主意遂決。令王伯、王渾、杜預、王濬、唐彬等，分道伐吳，東西兩路進兵，凡二十餘萬。歲在庚子，杜預向江陵，王渾出橫江，所向皆克。吳人於江磧要害處，並以鐵鎖橫截之，又作鐵錐，長丈餘，暗置江中，以逆拒舟艦。濬作大筏數十萬，令善水者以筏先行，遇鐵錐，錐輒著筏而去。又作大炬，長數十丈，火數十團，灌以麻油，船前行。遇鎖燃炬燒之，須臾融液斷絕，船無所礙，濬遂克西陵、荊門夷道諸城。<br>　　杜預令周旨等帥騎夜渡扛襲樂鄉，多張旗幟，起火巴山。吳都督孫歆懼曰：「北來諸事，乃飛渡也。」預遂克江陵。預謂諸將曰：「今兵威已振，譬如破竹，數節之後，皆迎刃而解，無復著手處也。」遂指授郡帥方略，逕造建業。吳主使丞相張悌、沈瑩、諸葛靚率眾三萬，渡江逆戰，大敗。靚迎悌，欲共遁去。<br>　　悌垂涕曰：「仲思，今日是我死日也。」靚流涕而去。悌遂為晉兵所殺，並斬瑩等。吳人大懼，分遣使者奉書於渾、濬、伷以請降。正月壬寅，王濬舟師過三山。王渾遣人要濬急過論事，濬舉帆直指建業。報曰：「風利，不得泊也。」是日，濬戎卒八萬，舟方百里，鼓噪入於石頭城。吳王皓面縛輿櫬，詣軍門降。吳主皓在位十七年而國亡，又四年卒。吳起大帝權壬寅，終烏程侯皓庚子，凡四主，共五十九年。晉封皓為歸命侯，自是天下復歸一統矣。王渾奪王濬功，久之，乃得遷為鎮軍大將軍。杜預，王戎皆封侯。欲知後事如何，且聽下回分解。<br>　　<br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
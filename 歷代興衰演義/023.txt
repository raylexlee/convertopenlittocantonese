

    
	
		
			第二十三回　　宋齊梁傳陳國俱都江左
			　　詞曰：　　一片殘山並剩水，年年虎鬥龍爭。秦宮漢苑晉家營。　　川原流恨血，毛髮凜威靈。白髮詩人閒住馬，感時懷古傷情。戰場田地好寬平。前人將不去，留與後人耕。　　詩曰：　　詩向會家閒講究，話逢知己細評論。　　評論往事知賢否，講究前賢說廢興。　　東岸水流西岸響，南山風送北山雲。　　雲容冉冉舒還卷，水勢滔滔古又今。　　流水浮雲何日了，人生在世幾回春。　　消磨白髮詩和酒，斷送青春利與名。　　蓋世功名野馬燄，掀天事業闥婆城。　　半張故紙留蹤跡，千古漁樵作話文。　　闊論高談依故典，長歌短曲弔英魂。　　就中多少悲歡處，珍重相知勿倦聞。　　卻說宋高祖武帝，姓劉名裕，小字德興，字寄奴，彭城人，漢高祖弟楚元王交之後也。裕生而母死，父翹，僑寓京口，將棄之，從母救而乳之。長於後母，不讀書，但識字。嘗行遇大蛇，擊傷之。後至其所，見有群兒搗藥，裕問：「何為？」答曰：「吾主為劉寄奴所傷。」裕曰：「何不殺之？」答曰：「寄奴王者，不死。」裕叱之，即散不見。仕晉為太尉，封宋王。　　受恭帝禪，國號宋，仍都建康。在位三年，少嬪御，孝後母，嚴正有度。帝疾甚，其子義符年方九歲，徐羨之、傅亮、謝晦、檀道濟同受顧命。　　在位一年，居喪無禮，狎昵左右。廬陵王義真與謝靈運、顏延之等謀立。徐羨之等惡之，先奏廢廬陵王為庶人，然後徐羨之、傅亮、謝晦、檀道濟等廢其主義符為滎陽王，遷於吳，即使邢安泰弒之，並殺廬陵王於新安，迎武帝第三子宜都王義隆立之，是為文帝。以謝晦為荊州刺史。徐羨之、傅亮上表歸政。文帝下詔，暴徐羨之、傅亮、謝晦殺滎陽王、廬陵王之罪。　　帝以檀道濟初不預，廢弒之謀，止於脅從，豫撫而用之。至是，乃命劉彥之、檀道濟收捕羨之等。羨之、傅亮伏誅。謝晦舉兵反，文帝乃自將討晦，斬之。立於邵為太子。宋主有恢復河南之志，遣右將軍劉彥之自淮入泗，沂河西上。魏主以河南四鎮兵少，命諸軍收兵北渡，皆棄地北去。於是司、竟二州皆平。　　宋檀道濟等進至濟上，前後與魏三十餘戰，道濟皆捷。軍至歷城，魏將叔孫建等縱輕騎邀其前後，焚燒穀草，道濟等食盡，自歷城引還。軍士有亡降魏者，具以告之。魏人追之，眾懼將潰，道濟夜籌量沙，以所餘少米覆其上。及旦，魏軍見之。謂道濟資糧有餘，以降者為妄而斬之。道濟乃全軍而歸。道濟威名日盛，朝廷憚之，乃下詔誅之。道濟見收，憤怒，目光如炬，脫幘投地曰：「乃壞汝萬里長城！」魏人聞之，喜曰：「道濟死，吳人不足復憚矣。」　　宋主大起軍旅伐。魏使王玄謨進圍滑台，魏主自將救之，眾號百萬。玄謨懼走，魏人追擊，大破之。魏主引兵南下，所過無不殘滅，郡縣皆望風奔潰，魏軍至瓜步，聲言欲渡江，建康震恐，民皆荷擔而立。宋主登石頭城，有憂色，歎曰：「檀道濟若在，豈使胡馬至此耶？」魏人反，破南、兗、徐、豫、青、冀六州，殺掠不可勝計。丁壯即加斬截，嬰兒貫於槊上，槧樂以為戲，淫掠婦女，所過郡縣，赤地無餘。春燕無室可依，巢於林木。文帝命將出師，常授以戒律。雖交戰日期，亦待中詔，以至於敗。初，帝仁厚恭儉，勤於政事，吏久於任，民安其業。在位三十年，戶口蕃息，講誦相聞，士敦操尚，鄉恥輕薄。江左風俗於斯為美。至是邑里蕭條，元嘉之政衰矣。帝欲廢太子劭，而議久不決。以其謀告潘淑妃，淑妃以告其子濬，濬馳報劭，劭乃逆謀，帥張超之等之雲龍門，拔刀上殿，帝舉几扦之，五指俱落，遂弒帝，並弒潘淑妃。沈慶之輔文帝第三子，江州刺史武陵王駿起兵討劭，誅劭及濬。　　駿遂即位，是為世祖武帝。帝於閨門無禮，不擇親疏尊卑，無所不至。狎侮群臣，奢欲無度，嗜酒好利，大興土木。侍中袁覬，盛稱高祖儉素之德，以諷宋主曰：「田舍翁得此，已為過矣！」但為人機警勇決，學問博洽，文章華敏，又善騎射。　　每酣飲昏睡，或外有奏事，即肅然整容，無復醉態，由是內外畏之。在位十一年崩，太子子業立。子業幼而狂暴，及即位，殘暴淫虐，無所不至。淫其姊山陰公主，公主性最淫，不遂其欲，帝為置面首三十人。面首者，面貌美男子也。又畏忌諸叔，皆拘於殿內．捶毆凌曳，無復人理。謂湘東王彧為豬王，建安王休仁為殺王，山陽王祐為賊王，東海王偉為驢王。以木槽盛食，裸或納泥水中，使就槽食。少府劉蒙妾，孕臨月，迎入後宮，俟生男，以為太子。彧嘗忤旨，裸之，縛其手足，擔付大官，曰：「今日屠豬。」休仁笑曰：「不若待皇太子生，殺取肺肝。」乃釋之。及蒙妾生子，為之大赦，彧乃得釋。又詔諸王妃、公主、命婦列於前，使左右自裸其衣，復盡強裸女衣，使共淫於一殿中。南平王鑠妃江氏不從，遂殺其三子，裸鞭江妃一百，而復強淫之。諸女大懼，悉自去其衣，不留寸絲遮掩，宣淫無忌，縱帝觀閱，以免其禍。寧朔將軍何邁尚帝姑新蔡長公主，帝納主於後宮，謂之謝貴嬪，詐言主死，殺宮婢送邁殯葬。邁素豪侈，多養士，謀廢帝而立晉安王子勛，事泄見殺。　　帝欲殺子勛。時勛為江州刺史，舉兵反於潯陽。帝游華林園竹林堂，使諸妃宮女與左右裸相逐，或使數女淫一男，或使數男淫一女。又裸宮人，使與羝羊、猴、犬交。又縛馬，仰於地，使宮人裸與之交。一女子不肯裸衣從淫，斬之。夜夢在竹林堂，有一女子罵曰：「悖逆無道，明年不及熟矣。」乃於宮中求得一人，似所夢者斬之。又夢所殺者罵曰：「我已訴於上帝矣，行當殺汝。」宮中群言竹林堂有鬼。帝出華林園，至竹林堂，見有紅袖相招，帝與群巫采女，射鬼於竹林堂。壽寂之等抽刀直入，帝射之，不中而走。阮佃夫追殺之，在位一年。　　後湘東王彧即位，是為明帝。封壽寂之等十四人為侯，遣建安王休仁討江州。台軍克江州，殺子勛，傳首建康。明帝無子，嘗以宮人陳氏，賜嬖人李道兒，已有孕，復迎還，生子昱。　　又密取諸王姬有孕者，納之宮中，生男，則殺其母而使寵姬母之。帝每大宴，使諸妃婦女裸於前，與王皇后共觀以為樂。后以扇障面，帝大怒之。帝與魏戰敗，使蕭道成鎮淮陰。道成收養豪傑，賓客始盛。帝恐諸王謀帝位，殺諸王十五六人，惟恐昱之不立。至是殂，在位七年。　　太子昱立，年方十歲。以蕭道成為中領軍，入直決事。宋建平王景素起兵京口，蕭道成遣兵擊斬之。宋主昱自京口既平，驕恣尤甚，誅戮大臣，慘裂其屍，以為歡笑。嘗直入領軍府，道成方晝臥裸袒，昱令起立。畫腹為的，引滿弓將射之。道成斂容曰：「老臣無罪。」乃更以骨箭，射中其臍，投弓大笑。　　道成憂懼，密與袁粲、褚淵謀廢立。粲曰：「主上年幼，微過易改，伊霍之事，非所宜行。」淵默然。道成命王敬則陰結帝左右楊玉夫等，使乘機便。會帝乘露車，晚至新安寺，偷狗飲酒，醉還，乃使楊玉夫弒帝。在位五年。追廢為蒼梧王。道成以太后令，迎立明帝第三子安成王准即位，是為順帝。沈攸之、袁粲、劉秉各起兵，謀誅蕭道成，俱不克而死。順帝在位三年，遂為蕭道成所篡。帝曰：「願世世勿生帝王家。」卒為道成所弒，滅其族。宋亡，凡八主，共六十年。　　齊高祖蕭道成，字伯紹，蕭何之後。姿表英異，龍顙鐘聲，鱗文遍體。肩有赤痣，似日月狀。初仕宋，以功封齊公，進爵齊王。竟代宋國，號齊帝。深沉有大量，性清儉，博學能文。　　在位四年殂。太於頤立，是為世祖代帝。世祖留心政事，務總大體，嚴而有斷，郡縣久於其職，長吏犯法，封刃行誅。故永明之世，百姓豐樂，盜賊屏息。然頗好游宴華靡之事，常言恨之而未能改。太子長懋早卒。初，太子素惡西昌侯鸞，嘗曰：「我殊不喜此人，不解何故。」及鸞得政，太子子孫無孑遺。　　帝在位十一年殂，以朝事委其姪西昌侯鸞。鸞奉太孫昭業立之，在位一年。蕭鸞弒其君昭業，以太后令追廢為鬱林王，而立新安王昭文，自為驃騎大將軍，錄尚書事，封宣城公。昭文在位三月，蕭鸞廢之為海陵王，尋弒之。鸞遂篡位，是為高宗明帝。　　魏孝文帝宏，大舉伐齊，攻鐘離不克，遣使臨江數齊王之罪而還。明帝躬親細務，綱目亦密，昧於為政之體，以蕭衍為雍州刺史。在位一年殂，太子寶卷立。每哭，輒云喉痛。大中大夫羊闡入臨，無髮，俯仰幘脫。寶卷輟哭大笑曰：「禿鷲啼來乎！」　　嬉戲無度，親信宦官。始安王遙光與徐孝嗣、江祐、蕭坦之、江祀、劉喧六人，更直內省，分日帖敕。雍州刺史蕭衍聞之，謂張宏策曰：「一國三公猶不堪，況六貴同朝，勢必相圖，亂將作矣。避禍圖福，無如此州。」乃密與宏策修武備，聚驍勇以萬數。齊主殺其僕射江祐、侍中江祀。始安王遙光起兵東城，右將軍蕭坦之討平之。齊主又殺其僕射蕭坦之領軍劉喧。　　初，明帝臨殂，戒寶卷曰：「作事不可在人後。」故齊主數與近習謀誅大臣，皆決於倉猝，於是大臣人人不自保。齊主殺其司空徐孝嗣、將軍沈文季。自是無忌憚，與近習大叫戲馬，常以五更就寢，至晡乃起。台閣案奏，或不知所在。五省黃案，皆為宦者裹魚肉還家。時時出外遊走，驅斥所過人家，唯置空宅。司尉擊鼓蹋圍，鼓所聞，奔走不暇衣履，犯者奮手格殺。　　常以三四更中，鼓聲四出，火光照天，士民震驚，啼號塞路，嘗有婦臨產不得去，剖腹視其男女。太尉陳顯達舉兵襲建康，敗死。北豫州刺史裴叔業，以壽陽叛降魏。齊遣將軍崔慧景將兵討壽陽。慧景還兵反。奉江夏王寶元向建康，鼓叫臨城，台軍驚散，宮門閉，慧景引眾鬧之。將軍左興盛望風退走，擒殺之。時南豫州刺史蕭懿在小峴。帝密遣使召之。懿方食，投者而起，自彩石濟江擊慧景等。慧景等戰敗皆死。齊王昏淫益甚，嬖俸之徒皆號為鬼。有趙鬼者，能讀《西京賦》，因齊後宮火，言於齊主曰：「柏梁既炎，建章是營。」帝乃大起芳樂、玉壽等殿。後宮服御，極選珍奇，鑿為蓮花以貼地，令藩妃行其上，曰此步步生蓮花也。又於苑中立市，以潘妃為市令，自為錄事，小有過失，妃則杖之。敕虎賁不得進大荊子，嬖俸因緣為奸利，課一輸十，百姓盡困，號泣道路。奪蕭懿兵權，以為尚書令。　　初，懿之入援也，蕭衍使所親馳說懿曰：「誅賊之後，則有不賞之功。當明君賢主，尚難自立，何況亂朝。若滅賊之後，勒兵入宮，行伊霍故事，此萬世一時也。如其不爾，便托外拒，遂還歷陽。若復釋兵，受其高爵，必生後悔。」懿不從，至是齊主將殺之。長史徐曜甫密具舟江渚，勸懿奔襄陽。懿曰：「自古皆有死，豈有叛走尚書令耶？」帝賜懿藥於省中，懿且死，曰：「家弟在雍，深為朝廷憂之。」懿既死，其弟雍州刺史衍起兵襄陽，荊州長史蕭穎冑，亦以荊州刺史南康王寶融起兵於江陵，乃以寶融敕署衍為都督前鋒諸軍事，移檄建康，數寶卷罪惡，稱奉海陵王昭文之母宣德皇太后令，以南康王宜纂承大統，廢寶卷為涪陵王。上庸太守韋叡帥郡兵二千，倍道赴衍。　　明帝第八子南康王寶融即位於江陵，是為和帝。加蕭衍征東大將軍，都督征討諸軍事，假黃鉞。時尚書令巴東公蕭穎冑卒，於是眾望皆歸於蕭衍。衍引兵東下，寶卷與黃門及宮人習戰，而吝於軍賞，曰：「賊來獨取我耶？何為就我求物？」法茹珍、梅蟲兒說以悉誅大臣，將軍王珍國及其殿張稷等大懼，弒寶卷於含德殿，以黃油絹裹寶卷首，送詣右城，在位二年。蕭衍入建康，以太后令，追廢寶卷為東昏侯，自為大司馬，承制下令大赦。凡昏制謬賦，淫刑濫役，悉皆除蕩。潘妃有中色，衍欲留之。領軍王茂曰：「亡齊者，此物也。」乃並茹法珍等誅之。　　以宮女二千人，分齎將士。」衍內有受禪之志。沈約進曰：「齊祚已終，明公當承其運，今王業已成，遲延不取，若天子還都，公卿在位，則君臣份定，豈復有人同公作玻耶？」衍然之，遂即皇帝位，國號梁，廢和帝為巴陵王。和帝在位一年而被篡，遷太后於別宮，封拜其功莊有差。梁主欲以南海郗為巴陵國，徙巴陵王居之。沈約曰：「不可慕虛名而受實禍。」梁主乃使所殺鄭伯禽詣姑孰，以生金進王。王曰：「我死不須金，醇醪足矣。」乃飲沉醉，伯禽折殺之。折殺者，敗其防而殺之也。　　御史中丞顏見遠不食而死。齊亡，凡七主，共二十四年。　　梁高祖武聲蕭衍，字叔達，蘭陵人，齊之疏族也。母張氏，見菖蒲生花，旁人皆不見，吞而生衍。狀貌殊特，日角龍顏。　　舌文八字，頂有浮光。右手有文曰武，居室常有雲氣。長而英達，有文學。既篡齊，乃蠱謗木、肺石二函，曰：「若有在位莫言而下欲有言者，投謗木函；若有功勞才器，宛沈莫達者，投肺石函。」置五經博士，立州郡學，建孔予廟以重儒，善政頗多。及其中年，惑於佛教。禁文綺不得為人獸之形，為其剪裁，有乖仁恕。罷宗廟牲牢，薦以疏果犧牲，皆以面為之。為其有累冥道，朝野宜傳，以為宗廟不血食。沈約臥病，夢齊和帝以劍斷其舌，呼道士奏章，稱禪代之事，不由己出。梁主大怒，譴責數四。約益俱，得惡疾而死。帝益信因果，三次捨身於同泰寺，設四部無遮大會，釋御服，持法衣，親為四眾講《捏槃經》、《三慧經》，群臣以錢億萬奉贖，表請還宮，三請乃許。至真佛祖迭摩之言，反擯棄不用。達摩渡江而去，蓋帝之所學者，佛中之皮毛。至於收放心，養性靈，真正法門，曾不知學也。同泰寺浮屠災，帝為起十二層浮屠，值侯景亂而止。　　帝頗好邊功，使其弟臨川王宏伐魏，克梁城。魏遣邢巒與中山王英合兵攻梁城。宏懼，召諸將議旋師，呂僧珍勸之退。　　魏人為之歌曰：「不畏蕭娘與呂姥，但畏合肥有韋虎。」韋虎者，韋睿也。會是夜暴風雨，軍中驚。臨川王宏與數騎逃去，將士皆散歸，棄甲投戈，填滿水陸，死者五萬人。魏中山王英與將軍楊大眼，乘勝領眾數十萬，進攻鐘離。梁曹景宗、昌義之隨方抗御。魏人晝夜苦攻，梁主命韋睿救鐘離，受景宗節度。　　人畏魏兵眾盛，勸使緩行，睿曰：「魏人已墮吾腹中，卿曹勿憂也。」遂至邵陵，梁主預敕景宗曰：「韋睿卿之鄉望，宜善敬之。」景宗見睿禮其恭，梁主聞之曰：「二將和，師濟必矣。」　　睿等預裝高艦，與魏橋平，先以艦擊其洲上軍，盡殪。別以小船載草灌膏，焚其橋柵。風怒火盛，煙塵晦冥，死士拔柵砍橋，倏忽俱盡。軍人奮呼，聲震天地，魏軍大潰。英脫身走，大眼等亦焚營去。睿遣報昌義之，義之悲喜，不暇答語，但叫曰：「更生！更生！」魏降將王足獻計，請堰淮水以灌魏壽陽。帝然之。使水工陳承伯將軍祖口恒，發徐楊民假康絢都督諸軍事，共二十萬人築之。南起浮山，北抵巉石，長九里，下廣四十丈，上廣四十丈，高二十丈，圍以楊柳，軍壘列居其上。至是淮水暴漲，堰壞，其聲如雷，聞三百里。緣淮城戍村落，十餘萬口，皆漂入海。時東魏、西魏分為二。東魏大行台侯景右足偏短，弓馬非其所長，而多謀略。高歡使將兵十萬，專制河南。景素輕高澄，及歡卒，遂以河南降西魏。復遣郎中丁和奉表於梁，請以十三州內附。梁主召群臣廷議，僕射謝舉等曰：「頃與魏通和，今納其叛臣非宜。」梁主曰：「得景則塞北可清，豈宜膠柱。」先是正月乙卯夜，梁主夢中原牧守皆以地來降，旦見朱異告之。異曰：「此宇內混一之兆也。」及丁和至，稱景定計，以正月乙卯夜。梁主愈神之，然意猶未決，嘗言：「我國家如金甌，無一傷缺，今勿受景地，脫致紛紜，悔之何及？」　　朱異揣知梁主意，遂定議納景，以景為大將軍，封河南王。東魏大將軍高澄遣書於梁，復求通好。帝召群臣議，司農卿傅峻曰：「高澄何事須和，必是設間，欲令侯景自疑，圖禍亂耳！　　許之必墮其計。」朱異等曰：「靜寇息民，和實為便。」主亦厭用兵，乃從異言。景果為反計。帝弟臨川王宏之子臨賀王正德所至貪暴，屢得罪於帝。由是憤恨，陰養死士，儲米積貨，幸國家有變。景知之，致箋於正德，請自效。正德大喜。景反於壽陽，引兵臨江。尚書羊侃請以二千人急據彩石，令邵陵王襲壽陽，則烏合之眾，自然瓦解。朱異曰：「景必無渡江之志。」　　事遂寢。羊侃曰：「今茲敗矣。」帝以臨賀王正德都督諸軍事，屯丹陽郡。正德遣大船數十艘，詐稱載獲，密以濟景。景自橫江濟於彩石，有馬數百匹，兵八千人，至慈湖。時梁興四十七年，境內無事，罕見兵甲，賊至猝迫，公私震駭。正德守宣陽門，帥眾於張侯橋迎景入宣陽門，至闕下，正德即僭皇帝位。景列兵繞台城既匝，百道俱攻。尚書令羊侃隨方拒守，景亦不能克。侃子鸞為景所獲，執以示侃，侃不為動。會羊侃卒，城中益懼。時諸王大臣、各處勤王兵俱集，景偽求和，使梁帝敕止諸路援軍，而攻城益急。帝從釋氏教，食惟萊羹糲飯。至是蔬茹皆絕，乃食雞子。邵陵王綸，因使上雞子數百枚。侯景百道攻城，晝夜不息。梁主聞城已陷，安臥不動，歎曰：「自我得之，自我失之，亦復何恨？」俄而景入，見於太極東堂，以甲士五百自衛。景稽顙殿下，不敢仰視，汗流披面。退謂王僧貴曰：「吾嘗跨鞍對陣，矢刃交下，了無怖心。今見蕭公，使人自懾，豈非天威難犯，吾不可以再見之。」景以臨賀王正德為大司馬。德謀殺景，景因殺之。景縱兵驚帝宮人服御殆盡。　　自後梁主所求，多不遂意，飲膳亦為所裁，憂憤成疾。五月丙辰，梁主臥淨居殿，口苦索蜜不得，再曰「荷荷」，遂殂。在位四十八年，壽八十六歲。　　是日太子綱即位，是為簡文帝。初，武帝昭明太子統；五歲能通五經，讀書一目五行俱下。善屬文，孝謹寬和，喜怒不形。以宮臨鮑邈之誣告厭禱事，不能自明，憂憤而卒。生三子：觀、譽、察。武帝捨孫而立太子母弟晉安王綱為太子。朝野多以為不順，武帝內愧，以岳陽王察都督雍、涼、益、秦、郢隨諸軍事。察既居形勝之地，折節下士，樹恩百姓，勇俠之士多附之，境內稱治。值侯景亂，時湘東王繹不能討景，乃與察交兵。邵陵王綸勸之，不聽。察乞師於西魏，西魏使楊忠救之。　　察降魏為附庸君，是為後梁，待後再敘不提。　　卻說梁簡文帝綱，六歲能屬文，讀書一目十行俱下。雖承父業，而受制於賊臣侯景。景與帝登重雲殿，禮佛為誓，兩無猜貳。以帝女溧陽公主為妻，請帝禊飲於樂游苑。帝聞絲竹之聲，淒然泣下。景自稱漢王，加宇宙大將軍，都督六合諸軍事。帝驚曰：「將軍乃有宇宙之號乎？」景性殘忍，於石頭城立大碓，有犯法者，搗殺之，化為肉粉。常戒諸將曰：「破柵平城，當盡殺之，使天下知吾威名。」又禁人偶語，犯者刑及外族，由是百姓不附。梁湘東王繹，移檄遠近，下令大舉討侯景，而兵仍不行。邵陵王綸大修鎧仗，將討景，湘東王繹惡之，遣王僧辨襲之。綸收散卒，遣使降於齊。梁始興太守陳霸先討景，投湘東王繹，繹遣大都督王僧辨討侯景，次巴陵，景攻之不克。　　繹復使胡僧祐擊景，敗之，獲其將任約，景循還。繹復遣僧辨引兵東下，克邳州，獲景將宋子仙，殺之。　　初，景克建康，欲待平定中原，然後為帝。後娶溧陽公主，才貌兼全，景殺太子大器等，及王侯之在建康者二十餘人。太子神明端凝，於景黨未嘗屈意，臨難不懼，從容就義。景復使王偉弒帝，迎昭明太子之孫豫章王棟立之。未幾，景廢帝為淮陰王，鎖於密室，自稱漢帝。湘東王繹遣王僧辨、陳霸先等擊侯景，敗景兵於江中，其將盧暉略以石頭城降。霸先進軍擊景，眾殊死戰，景兵大潰。以皮囊盛其所生二子，掛之鞍後，與其黨百餘騎東走，將入海，羊侃之子鵾為暴都督，殺之，送屍建康，傳首江陵，暴屍於市，士民爭取食之。溧陽公主以父兄之仇，亦欲食其肉，眾以其陰與之，公主食之。湘東王繹使朱買臣沉豫章王棟於水，自即帝位於江陵，是為世祖元帝。遣王僧辨還建康，陳霸先還京口。元帝眇一目，性殘忍。先時不赴父難，後亦不奉簡文正朔，忌弟殺姪，惟營己私，踐祚江陵，好談玄教，講《老子》於龍光殿，姪察鉤連魏伐梁。西魏遣於謹、宇文護、楊忠將兵五萬伐梁，內外戒嚴，梁主尚戎服講《老子》。魏人百道攻城，反者開四門以納魏兵。帝焚圖書十四萬卷，曰：「讀書萬卷，猶有今日。」遂以素車白馬出降。在位三年，魏人殺之，及太子元良、子方諸、方略等。元帝第九子晉安王方智自潯陽即梁王位。時年十三。齊使邢子才納梁武帝兄懿之子淵明於梁，與王僧辨書，以為嗣主幼沖，未堪負荷。　　貞陽侯淵明，以年以望，堪保金陵。僧辨納淵明即皇帝位，以方智為太子。　　初，僧辨與霸先共滅侯景，情好甚篤。倒是霸先遺爭之，往返數四。僧辨不從，霸先歎曰：「武帝子孫，唯孝元能復仇雪恥，其子何罪而忽廢之，欲何為乎？」遂譽兵襲僧辨，縊殺之。淵明稱帝凡七月，遜位出就邸。晉安王方智復即皇帝位，是為敬帝，稱藩於齊，政由霸先。在位二年。陳霸先自為相國，封陳公，加九錫，臯進爵為王，遂稱帝。梁主禪位於陳霸先，奉梁主為淮陰王，尋弒之。梁亡，凡四主，共五十六年。陳霸先字興國，吳興人，漢太邱長陳實之後。少有大志，及長，涉獵史籍，好讀兵書。既篡梁國，號陳，是為陳高祖武帝。陳主復信佛，捨身於大莊嚴寺。子昌初在江唪，江陵陷，見虜於魏。　　陳武帝既即位，請於魏，未得還。在位三年殂，乃召兄子臨川王蒨即位，是為世祖文帝。昌歸，文帝壞之於江。文帝起自艱難，知民疾苦，性明察儉約，每夜刺取閫外事分判者，前後相續，敕傳更簽於中者，必投簽於階石之上，令鏗然有聲，曰：「吾雖眠，亦令驚覺。」在位七年殂。太子伯宗立。　　伯宗柔弱，權盡歸於其叔安成王頊。在位二年，頊遂廢伯宗為臨海王而自立，是為商宗宣帝。帝遣吳明徹攻齊，克壽春，擒刺史王琳斬之。遂取齊昌州、徐州等地。已而聞周滅齊，欲爭徐、兗等地，遣吳明徹圍周彭城。周遣王軌引兵蹙之，眾潰，明徹為周人所執。在位十四年殂。太子叔寶立，是為長城公。　　於光昭殿前起臨春、結綺、望仙三閣，各高數十丈，連延數十里。其窗牖欄檻，皆以沉檀為之。飾以金玉，間以珠翠，外施珠廉，內有寶牀寶帳。其服玩瑰麗，近古未有。每微風漸至，香聞數里。其下積石為山，引水為池，雜植奇花異卉。陳主自居臨春，張貴妃居結綺，龔、孔二貴嬪居望仙，復道往來，以宮人袁大舍等為女學士。時江總雖為宰輔，不親政務。日與尚書孔范、散騎王王差等文士十餘人，侍宴後庭。謂之狎客。陳主每飲酒，使諸妃嬪及女學生與狎客共賦詩彩，其尤豔麗者，被以新聲，選宮女千餘人，習而歌之。其曲有《玉樹後庭花》、《臨春樂》等，大略皆美諸妃嬪之容色。君臣酣歌，自夕達旦，以此為常。張貴妃名麗華，本兵家女，為龔貴嬪侍兒，髮長七尺，光可鑒人。性敏慧，有神采，進止閒華。每瞻視盼睞，光彩澄目，照映左右，善伺人主顏色。帝見而悅之，因得倖。貴妃引薦諸宮女，以悅於帝。百司啟奏，多因宦者以進。陳主置妃膝上共決之，由是宦官宗戚內外連結，貨賂公行，群臣諫者輒罪斥之。沈后身居儉約，衣服無綿繡之飾，帝遇之素薄，未嘗有所忌怨。惟尋閱書史，數上書諫諍。陳主欲廢之，而不果。　　時江南妖異特眾，臨平湖岸久塞，忽然自開，陳主惡之，乃賣於佛寺為奴以魘之。時隋已篡周，又滅後梁。後梁者，昭明太子第三子察也。梁武帝以察都督雍、涼、益、秦、郢、隨諸軍事。侯景之亂，湘東王未能討景，反與察連兵。察降西魏，西魏立為梁王。尋為帝資以荊州之地，屯兵守之。奉魏正朔，追尊父統為昭明皇帝。以蔡大寶為侍中尚書令，王操為五兵尚書。　　大寶嚴整有謀，雅達政事，文辭贍足。操亦亞之。後梁中興，二人功居多。後梁宣帝察，知人善任，御下有恩，稱帝七年殂。　　子明帝巋立，孝慈儉約，有人君之量，嗣世二十四年殂。子琮立，嗣位二年，隋文帝征琮入朝，廢為莒國公，後梁亡，凡三主，共三十三年。二梁通計八十五年。　　時隋天下大定，惟陳未下，隋主問取陳之策於高熲，熲曰：「江北地寒，田收差晚。江南水田早熟，量彼收穫之際，微徵士馬，聲言掩襲，彼必屯盡守禦，足以廢其農時。彼既聚兵，我便解甲。再三若此，彼以為常。後更集兵，彼必不信，猶豫之頃，我乃濟師，攻其無備，自無不克。又江南土薄，舍多茅竹，所有蓄積，莫非地窖。密遣行人，因風縱火，待彼修立，復更燒之。不出數年，自可財力俱盡。」隋主用其策，陳人始困。隋主命大作戰船，人請密之。隋主曰：「吾將顯行天誅。　　何密之為？」使投其木柹於江，曰：「彼若懼而能改，吾復何求？」戊申十月甲子，隋命晉王廣、秦王俊、清河公楊素與韓擒虎、賀若弼等率兵五十一萬，旌旗舟楫，橫亙數千里。楊素出永安，下三峽，順流東下。陳主以蕭摩訶等為都督，從容謂侍臣曰：「王氣在此，齊兵三來，周師再至，無不摧敗，彼何為者耶？」孔范曰：「長江天塹，虜豈能飛渡耶？」帝笑以為舉，故不為深備，奏伎縱酒，賦詩不輟。己酉正月朔旦，陳主朝會，大霧四塞，於是賀若弼自北道、韓擒虎自南道並進。緣江諸戍，望風盡走。陳主通於蕭摩訶之妻，故摩訶初無戰意，任忠率數騎迎降，引擒虎直入朱雀門。陳主惶遽，自投於井。　　蓋井傍有穴，穴有地室，積有金銀糧草，謂可避難也。既而軍人窺井，呼之不應，欲下石，乃聞叫聲，以繩引之，驚其太重，及出，乃與張貴妃、孔貴嬪同束而上，執送長安。在位七年，陳亡，凡五主，共三十三年。　　晉王廣馳書高熲，令留張麗華。高熲斬之，廣由是恨熲。沈后與叔寶俱入長安，及叔寶卒，沈后每隨煬帝。煬帝被弒，乃為尼而卒。初陳宣帝時，陳州刺史歐陽紇反，陽春太守馮僕之母冼氏發兵擒送建康，陳封冼氏為石龍太夫人。及陳亡，而陳兩廣嶺南諸郡奉冼氏為主，保境拒守，號為聖母。亞王廣使陳叔寶為書招之，夫人慟哭，盡日乃降，嶺南悉定。以上兩朝之事，已經敘明。其北朝自前秦而後，至隋文帝。如何興廢如何得國，並未及敘。故下二十四、二十五兩回，單敘北朝之事。　　直至二十五回之末，隋文帝滅陳、合天下為一統，然後直接此回。未能遽爾講明，且聽逐漸分解。　　　　


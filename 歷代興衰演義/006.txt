

    
	
		
			第六回　　殷湯氏三十世六百餘春
			　　詞曰：　　攜酒上吟亭，滿目江山列畫屏。賺得英雄頭似雪，功名，虎嘯龍吟幾戰爭。一枕夢魂驚，落葉西風別換聲。誰弱誰強都罷手，傷情，打入漁樵話裡聽。　　卻說商王成湯，名履，又名天乙，黃帝之後，姓子氏。初，帝嚳高辛氏第三妃有娀氏女名簡狄，祈嗣於高禖，適有紫燕墮卵於地，簡狄知是祥瑞，拾而吞之，遂孕而生契。契事唐虞為司徒，教民有功，封於商。十一傳至主癸，娶扶都氏，感白氣貫月而生湯。湯既伐桀，諸侯大會，湯退就諸候之位。曰：「天下者，天下人之天下也，惟有德者可以處之。」三讓，諸侯皆推湯，於是即天子位。以水德王，色尚白，國號商，都於亳，今河南歸德府商邱縣是也。　　王既即位，除桀虐政，以寬治民，用人惟已，改過不吝，遠近歸之。乃改正朔，以建丑之月為歲首，改歲曰祀。立助法，以六百三十六畝之田，畫為九區，形如井字，是為一井。區七十畝，中一區為公田，其外八家各授一區，但借其力以助耕公田，而不複稅其私田。其國君及卿大夫列士之祿，各取給於公田有差，是為助法。以伊尹、仲虺為相。二十一祀，大旱。伊尹言於王，發莊山之金鑄幣，通有無於四方，以賑救之，民是以不困。時大旱七年，太史占之，曰：「當殺人以禱。」湯曰：「吾所以請雨者，為民也。若以人禱，吾請自當之。」遂齋戒，剪髮斷爪，素車白馬，身嬰白茅，以為犧牲，禱於桑林之野，祝曰：「無以予一人之不敏，傷萬民之命。」以六事自責，曰：「政不節歟？民失職歟？宮室崇歟？女謁盛歟？苞苴行歟？讒夫昌歟？」言未已，大雨數千里。歲則大熟，天下歡洽，遂作桑林之樂，名曰《大濩》。作諸器用之銘，以為警戒。王在侯位十七祀，在王位十三祀，共三十祀而崩。壽一百歲，葬於濟陰之桐宮。太子太丁早卒，太丁之子太甲立，百官總己，以聽塚宰，國事俱聽伊尹處分。太甲恃有伊尹，不明厥德，顛覆湯之典型。伊尹屢次誥戒，王未克變。伊尹因諒陰之制，居太甲於湯墓所桐官，使思祖業之艱難，無終身迷惑也。太甲居桐宮三年，果能顧乃祖而興思，自怨自艾，處仁遷義。伊尹乃以冕服，迎太甲復位。太甲增修厥德，諸侯咸服，在位三十三祀而崩，子沃丁立。八祀，伊尹薨，年百有餘歲，大霧三日，沃丁葬以天子之禮，親臨其喪。任賢臣咎單為相，一順伊尹所行之事，在位二十九祀崩。弟太庚立，庚在位二十五祀崩。子小甲立，甲在位十七祀崩。弟雍已立，已在位十二祀崩。弟太戊立，太戊即位，以伊尹之子陟與臣扈為相，巫咸佐之。時有祥桑谷共生於朝，七日而大拱。王懼，以問伊陟。陟曰：「妖不勝德，君之政其有闕歟？」王於是修先王之政，明養老之禮。早朝晏退，問疾弔喪，三日而祥桑枯死，諸侯皆朝。遠方重譯麗至者，七十三國，商道復興，在位七十五祀崩。子仲丁立，時亳都有河決之患，乃遷都囂，在位十三祀崩。國內亂。弟外壬立，王在位十五祀崩。弟河亶甲立，時囂都又有害，乃遷都於相，在位九祀崩。子祖乙立，時相都又有河患，乃遷都於耿，復遷於邢，以巫咸之子賢為相，諸侯賓服。商道復興。在位十六祀而崩。子祖辛立，辛在位十六祀崩。弟沃甲立，甲在位二十五祀崩。國亂，祖辛之子祖丁立。丁在位三十二祀崩。國亂，沃丁之子南庚立，庚在位二十五祀崩。國亂，祖丁之子陽甲立。甲在位七祀崩。弟盤庚立，時邢都又有河決之患，乃復遷都於毫，復湯之故都，改國號曰殷。復行成湯之政，商道復興，諸侯來朝，在位二十八祀崩。弟小辛立，辛在位二十一祀崩。弟小乙立，乙在位二十八祀崩。子高宗武丁立。初，武丁為太子時，小乙欲知其民疾苦，使居民間，以知稼穡之艱難。及即位，以甘盤為相，恭默思道，居喪三年不言政事，皆決於塚宰，既免喪，亦弗言。群臣咸諫曰：「不言無所稟命。」王曰：「朕夢上帝賜我以良弼，其代予言。」乃以夢中所見形象畫為圖，使人持其像，旁求於天下，見傳說在傳岩之野築牆，與畫中人無異，遂聘請以見武丁，武丁與語，大悅，用以為相，天下大治，殷道復興，在位五十九祀崩。子祖庚立，庚在位七祀崩。弟祖甲立。初，高宗欲廢祖庚而立祖甲，祖甲以為不義，逃於民間。　　及即位，爰知小人之依，能保惠於庶民，不敢侮鰥寡。國大治，在位三十三祀崩。子稟辛立，辛在位六祀崩。其弟康丁立，丁在位二十一祀崩。子武乙立，遷都河北。武乙無道，為木偶人，謂之天神。與之博戲，行雙陸，令人代為天神行博，天神不勝，乃戮辱之。為革囊，盛血其中，懸於空際，仰射之，使血流下，名曰射天。在位四祀，獵於河渭之間，暴雷震死。子太丁立，丁在位三祀崩。子帝乙立，乙在位三十七祀崩。子受辛立。初，帝乙三子，同母所生。其母初為妾時，生微子啟及仲衍；後立為后，時乃生受辛。帝乙與后欲立啟為太子。太史據法爭之曰：「有妻之子，不可立妾之子。」乃立受辛，即紂也。紂資辯捷疾，聞見甚敏，才力過人，手格猛獸。智足以拒諫，言足以飾非，以為天下皆出己之下。　　紂聞有蘇氏有女妲己甚美，因伐有蘇氏。有蘇氏以妲己進獻。或曰：妲己本一賢慧女子，因禹后塗山氏忿成湯取桀之天下，屢決河水以窘之。至是因冀州侯蘇護進女，乃遣千年粉面妖狐，於恩州驛舍魅死妲己，脫其形容，而臥帳中，蘇護不知，以進於紂，其足仍小，而不能變大，亦為弓跬裝，嬌媚無比。卒以亡商。　　此係小說家話，無據，不敢擅入。　　紂寵妲己，所言皆從，所好者貴之，所憎者誅之。作奇伎淫巧以悅之。使師涓作朝歌北鄙之音，北里之舞，靡靡之樂，淫亂無比。造鹿台為瓊室玉門，其大三里，高千尺，七年乃成。厚賦稅以實鹿台之財，盈巨橋倉之粟，狗馬奇物充滿後宮。廣沙邱苑台，為離宮別館，以酒為池，懸肉為林。男女俱要脫去衣服，精著身子，相逐於其間，使相遇即交，又使紛紛亂交。紂與妲己觀其交接之勢以為樂。宮中九市，為長夜之飲，百姓怨望。諸侯有叛者，妃己以為罰輕，乃重刑辟，為熨斗內燃以火，以熨人手，即時糜爛。更為銅柱，外塗以膏，內燃以火，縛罪人於柱，號叫之聲不忍聞，糜爛見骨而後斃。紂與妲己大以為樂，名曰炮烙之刑。紂詔天下諸侯，各進美女。九侯進女於紂，貌美無比，膚如凝脂，紂王亦嘗幸御，但見其畏畏怯怯，無甚風情，與妲己大不相同。紂王心生一計，要此女精著身子，與人交接。紂與妲己縱觀為樂。此女不肯，紂殺之而醢九侯。鄂侯爭之，並殺鄂侯。又裸孕婦於前，剖開其腹，視其胎之或男或女。又在鹿台之上，於寒天霜朝，見老幼二人涉水，而老者反不畏寒，乃使人拿來，砍斷其足脛，視其骨髓誰盈誰虛。　　西伯昌聞之歎息。崇侯虎以告紂曰：「西伯昌與子發及旦，皆聖人也，三聖合謀，君其慮之。」紂乃囚西伯於羑里，將殺之。西伯曰：「吾唯明於天人之道，以順受之耳。」因取庖犧氏八卦，重為六十四卦，演成爻辭，垂世立教，而筮吉凶焉。　　時西伯長子伯邑考，質於殷，進諫於紂。紂烹為羹，以賜西伯曰：「聖人當不食其子羹。」西伯食之。紂曰：「誰謂西伯聖者？食其子羹，尚不知也。」因有欲赦之意。西伯之臣閎夭散宜生，求有莘氏之美女，驪戎之文馬，有熊之九駟，及奇怪之物，因紂嬖臣費仲獻之。紂大悅，指有莘氏之美女曰：「此一物足釋西伯，況其多乎？」乃赦之。　　西伯既釋，獻洛西之地，請除炮烙之刑，許之。遂賜西伯弓矢鐵鉞，得專征伐。西伯退而修德，諸侯多叛紂歸昌。昌率殷之叛國以事紂。西伯將出獵，卜之曰：「非龍非彨，非熊非羆，非虎非貔，所獲霸王之輔。」及出獵，果遇呂尚於渭水之濱，在水邊垂釣，與語大悅，曰：「自我先君太公曰：『當有聖人適周，周因以興。』子真是耶？吾太公望之久矣。」故號之曰：「太公望」。載與俱歸，立為師，謂之師尚父。時西伯化行江漢汝墳之間，四方諸侯皆來決平。有虞、芮二君相與爭田，久不決，乃相與朝周，入其境，耕者讓畔，行者讓路。入其邑，男女異路，斑白不提挈。入其朝，士讓為大夫，大夫讓為卿。二君感而相謂曰：「我之所爭，周人之所恥。我等小人，不可以履君子之庭，何往為？只取辱耳。」遂還，俱讓其田而不取。漢南諸侯聞之，歸之者四十國。西伯伐密須、伐耆、伐邢、伐崇，作豐邑，徙都之。西伯立靈台，鑿靈沼，掘地得死人骨。西伯曰：「葬之。」吏曰：「此無主矣。」西伯曰：「有天下者，天下之主也。有一國者，一國之主也。寡人固其主矣。」遂以衣冠更葬之。天下聞之曰：「西伯澤其枯骨，況其人乎？」於是歸者三十國，三分天下，奄有其二。以服事殷，終身不貳。西伯寢疾，五日而地動。只國都，不出四郊。有司請曰：「地動不出四郊，人主當之，請興師動眾，以增國城，可以移之。」西伯懼其勞民，不可。及疾甚，謂世子發曰：「見善勿怠，時至勿疑，去非勿處，此三者道之所以止也。」世子再拜受教。　　西伯昌薨，壽九十七歲。子發嗣為西伯，西伯發以太公望為師，周公旦為輔，召公奭、畢公高之徒，皆在左右。率修父之緒業。時殷地山鳴河竭，兩日見女子化為丈夫，宮中夜聞哭聲，而不見其人。黎侯近於王畿，不恭王命，紂不知治。西伯發斟黎，殷人大震。祖伊恐，奔告於王。王曰：「我生不有命在天。」勿聽。西伯發觀兵於孟津，渡河，至中流，有白魚躍入舟中。西伯俯取以祭。既渡，有火自上而下，至於西伯所居之屋，流為烏，其色赤，其聲魄。諸侯不期而會者八百國，皆曰：「紂可伐矣。」西伯曰：「吾觀兵，冀其悔悟耳！天命有在，未可伐也。」乃還師而歸。紂愈淫亂不止。有梅伯者，性忠直，數諫諍，紂怒殺而菹醢之。有雷開者，性阿佞，進諂言，紂賜之金玉而封之，賞以夏田。微子數諫不聽，乃與太師箕子、少師比乾謀，遂去之。抱祭器以歸於周。箕子諫亦不聽，或勸之去。箕子曰：「知不用而言，愚也。殺身以彰君之惡，而自悅於民，吾不忍為也。」乃佯狂為奴。紂又囚之，遂隱而鼓瑟以自悲。　　比乾乃陳先王創業之艱難，天命之不易，國家將亡之征，伏於象魏之門。紂大怒曰：「比乾自以為聖人矣！吾聞聖人心有七竅，信有之乎！」遂殺比乾，刳視其心。太師疵，少師疆，抱其樂器奔周。於是武王遍告諸侯曰：「殷有重罪，不可不伐。」乃東伐紂。伯夷、叔齊，孤竹君之二子也。其父將死，遺命立叔齊。及父卒，叔齊讓伯夷。伯夷曰：「父命也。」遂逃去。叔齊亦不肯立而逃之。至是武王伐紂，載西伯昌木主以行。伯夷、叔齊叩馬諫曰：「父死不葬，爰及干戈，可謂孝乎？以臣弒君，可謂忠乎？」左右欲殺之。太公曰：「此義士也。」　　扶而去之。武王大會於孟津。己卯正月戊午，師畢渡，陳師牧野。紂發兵七十萬人拒之，皆無戰心。武王使師尚父以百夫致師。紂前徒倒戈，反攻其眾，自相殘殺。武王馳之，紂兵皆崩畔。紂衣珠衣，登鹿台自燔而死。在位三十三祀。武王斬妲己，殷亡。凡二十八王，共六百四十四祀。　　諸侯尊周為天子，伯夷、叔齊恥食周粟，隱於首陽山，采薇而食。野有婦人曰：「子義不食周粟，此亦周之草木也。」　　遂餓而死。未知武王治周如何，且聽下回分解。　　　　


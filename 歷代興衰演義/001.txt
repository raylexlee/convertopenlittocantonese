

    
	
		
			第一回　　盤古王一出世初分天地
			　　詩曰：　　混沌初開氣候淳，標枝野鹿看君臣。　　三皇五帝賓天去，辛苦閻浮世上人。　　卻說王者父天母地，而子萬民。可見天為父，地為母。帝王為之子，而天下萬世臣民，則又帝王之子也。此書單言歷代帝王之事，自不得不由子而溯源其父母。　　從來言天地者，曰形如雞卵，誠哉斯言。第以為悉如雞卵，則又與雞卵不同。蓋雞卵只一重，而天凡九重。其第一重宗動天，無星轉動，有氣無形。為黑罡風，瞬息千里，其力甚猛，帶三垣二十八宿天，以至土、木、火、日、金、水、月輪諸重天，自東而西，一日繞地一周，而過一度。其外則渾淪一氣，衝穆無際矣。又曰宗動天之外，為元際天，為常靜天，元遠無極，宗動天之內。其第二重為經星三垣二十八宿天，與宗動天甚近，帶轉甚速，其自西而東轉也，一歲只差得一分，六十年只行得一度，七千年作一周。此以下八重天，俱自西而東行。然為宗動天所帶轉，故在下望之，俱升東而沒西也。第三重填星，即土星天，去宗動天稍遠，帶轉稍遲，其自西而東行也，二十八日差一度，二十八年一周天。第四重歲星，即木星天，去宗動天漸遠，帶轉漸遲，其自西而東行也，一日差一度，十二年一周天。第五重熒惑，即火星天，去宗動天較遠，帶轉較遲，其東行也。二日差一度，二年一周天。第六重日輪天，去宗動天遠，帶轉遲，其東行也，一日差一度，一年一周天。第七重太白，即金星天。第八重辰星，即水星天，去宗動天遠，帶轉俱遲，其東行也，一日差一度，一年一周天。第九重月輪天，去宗動天愈遠，且以近地，帶轉極遲，其東行也，一日差十三度有奇，一月一周天。　　其經星分六等：第一等最大者，穿心三百五十六里零，其餘以次而減。至六等星最小者，每天穿心二百六十里零。日大穿心一千七百五十里零，月大穿心六百里零。其五星惟土星、木星為大，穿心俱三百四十里零。太白穿心一百一十四里，辰星穿心六十里零。其諸重天，各相去九萬里零。　　一重天，間一重氣，而日輪經星二重天倍之。其所謂差者，謂宗動天自東而西行，諸重天自西而東行，與宗動天差，所謂天道左旋，日月五星右旋也；一度者，下望天一尺也。此九重相包，如忽頭皮皆堅硬。而日月星辰，定在其體內，如木節在板，因天而動。　　第天體明無色，則能通透光，如水晶玻璃然，而內外若一體。星則如石然，而潤澤有光，故在下視之，能透九重，愈遠愈明也。其月輪天之下，為火際，火際之下為冷際，冷際之下為溫際，人物俱在溫際氣中。　　其月有晦、朔、弦、望，日月有薄蝕者，以日猶火，月猶水也。月與星俱無光，借日照之光以為光。月在第九重天，於人最近。日居第六重天，遠而在外，故晦朔，則日照月之上面，而下面無光。弦則月東行，漸與日遠，日從旁照，漸有一線之明。望則日月相對，日光照月之下面，而全明矣。然所謂相對者，以日行黃道。月春行二青，夏行二赤，秋行二白，冬行二黑之八道。此八道，皆斜出於黃道之內外，雖相對不甚正，從傍借照也。若日月各當九道之交，相對甚正，則地居中，日光為地所掩，而月蝕。若當晦朔之時，日月之行，適當九道交處，則日光為月魄所掩，而日蝕矣。其交處近日者曰天首，是為羅猴，故日猶火也，故曰火之餘。其對衝為地尾，是為計都，以其常當地影，故曰土之餘。勃星生於月，月行有遲速之不同，其最遲處為孛。月屬水，故孛為水之餘。而氣則生於閏，二十八年十閏，而氣一周天。閏為歲之餘，故氣為木之餘。此四餘，無形而有度，並七政為十一曜也。　　其有瑞星、妖星者，乃治亂災祥之氣。積而先見，本乎地而應乎天。又或一方冤淫之氣上蒸，積為彗孛，必有刀兵殺掠之慘，皆生於月輪天之下者也。其流星乃五行之散精，其隕星乃日月五行之厲氣，積而成象於月輪天之下，非真星也。　　其風雨，則以海水廣受日照，濕熱之氣上騰，至冷際扼不得上，漸結成雲。其內地濕熱之氣引之，隨風帶入內地而為雨。　　若日照諸海山，與地面乾燥之氣上騰，至冷際，扼不得上，則橫飛而為風。風所以帶雨，故雨隨風至也。若本地乾燥之氣，上升而為風，與本地濕潤之氣，發越而為雲，皆無雨，雖雨亦小也。若霞者，係日照雲而成。若虹霓，係雨氣映日而生。若雷者，乃陰陽搏擊之氣。其猛烈者，為霹靂，物遭之無不破。　　而電則又以陽之精氣，格於雨水之陰氣，映鬥成光，其甚者為霆也。若露者，乃土氣津液，從地上升，天氣下降，凝而為露。　　而霜則又以露凝結而成，霧則從濕土之氣而生者也。若雪霰，本雨也，冷氣薄之，寒甚，而在雲中結者為雪。其既下於雲，而在空中結者為霰，故霰如雨點之形，而且下在雪前也。其獨厚於高山者，以高山招風。雪體輕，故隨風飄至也。其雨各種異物者，大抵不祥之兆，皆此方災厲之氣，積而成形；或妖龍野鬼，亦能為之也。其江河之水，日出不窮，且多出於高原者，以地上面為高山，地下面為深穴。其穴之西向者，以天行運轉鼓水入穴，有入無出，遂從泥沙上湧，而為江河諸水。其溫泉，以地下入水處，適當黃道，日之熱氣所致也。其有地震者，亦以地下多巖穴，日行海底，熱氣熏蒸，穴中日日蒸之，愈積愈重，漸升而上，至地面，勢不得散，必潰圍四出，以致震動。或陷裂，或有聲有火。故地土厚，而無江湖池井之處，以泄氣者，震恒多。　　地土薄，而多江湖池井之處，以泄氣者，震恒少也。　　其氣候有寒暑者，以中國之地近北，故日行北陸則暖，日行南陸則寒也。其海水有潮汐者，以日行海底，所過處熱氣極盛，月升而冷氣與之一激，乃號叫怒起而生潮。潮既過，而日之精神熱氣，與月之精神冷氣，恒映積淤衝。蓋與日月相對之處，積有一股冷熱之氣，亦與日月同，故再值再潮而為汐，其有大小者，以日月之行，有遠近之異勢，近則潮大，遠則潮小。　　至晦朔時，月雖無光，而月之體魄，與冷氣仍在，故猶然發潮發汐，朔望同也。其海水之咸，亦由太陽亢炎，乾濕二氣熏蒸所致。所以夏月之水，常鹹於冬月。海面之水，獨咸於海底。　　其浸入地中者，以得土滲而淡也。　　至於地面之大，穿心九萬里零，厚二萬八千六百三十六里零，去月輪天周圍隔海四萬五千餘里零。蓋地面是土，土之下是砂石，砂石之下是浮岩，浮岩之下是海，海之下仍是天。其不與天俱動者，以地之四旁底下，皆是海如載舟然。地之東為潮海，水隨天升，舟上則覆。地之西為溜海，水隨天入，舟至則陷。地之北為冰海，海水常冰，舟行則礙。地之南為熱海，海水如熱油，舟入則焚，此天之所以終古不可近也。又天升東而沒西，故海水亦自西北而東南流也。　　其地輿，則居中近北之地，曰亞細亞洲。國土不啻百餘，大者首推中國。又小島各自為國者數百。其亞細亞洲之西而略北，曰歐羅巴洲，即今之所謂西洋。國之大者七十餘，小島亦不下數百。其亞細亞洲之西南，歐羅巴洲之南，曰利未亞洲。　　大小共百餘國，小島數百。亞細亞洲之東而帶北，曰亞墨利加洲，地分南北，中有一峽相連。峽南曰南亞墨利加，峽北曰北亞墨利加。地極廣，平分天下之半，小島千餘，總之四洲之內，奇奇怪怪之事，所在多有，載不勝載。其亞細亞洲之南，曰墨瓦蠟泥加洲，此洲人至者少，未審其山川國土、人物風景何如。　　此天地形體之大略也。　　若夫天地之數，止於一元，一元共十二萬九千六百年。元統子丑寅卯辰巳午未申酉戌亥之十二會，每會一萬八百年。會統三十運，每運三百六十年。運統十二世，每世三十年。前此一元之天地，亦是萬國九州，花花世界。無奈行到申會，便晝夜失序，寒暑舛錯，五穀不生，人類日稀。行至酉會，漸漸無君無長，不復知有文字。再至戌會之初，千里才得見人，五穀全無，民乃食土，亦少衣服，男女相遇即交，交訖而退，即間有生育，亦但知有母而不知有父。道路不通，其後漸至無人無物。至於亥會，黑黑暗暗，山川日月，盡歸烏有，不覺天地混蒙起來。直至子會，逐漸開明，乃生起日月來，漸有天光而天開。再至丑會，復生起水土砂石來，漸漸凝結而有地。再至寅會，於大荒山腰，受天地之靈秀，蘊日月之光華，遂孕有靈通之性，內育人胎，於十月十六日寅時，豁刺刺一聲響亮，山腰迸裂，產出一個人來。學爬學走，餐風吸露，食草飲水，漸漸長成，龍首人身，身長百尺，頭角猙獰，神眉怒目，獠牙露齒。　　遍體皆毛。將身爬上山頂，用手把天細摸，覺天之體，躍躍欲動。將身走到地上，用足把地細踹，覺地之體，凝凝欲靜。且天漸漸高起來，地漸漸低下去，漸次將開，相附而動，仔細一看，見崑崙山頂，與月輪天相連，堅不可破。天性慾動而不得動，地性慾靜而不得靜。天地相連，兩不得所，人物難生。　　盤古心中自忖，必得一件物事，斷其連處。自然天清地寧，萬物得所。東尋西尋，並無物件。尋至多時，不期事有湊巧，一日行至西方，尋得先天金石之精，一斧一鑿。盤古約重千斤，乃右手持爺，左手執鑿，或用斧劈，或用鑿開，用功多時。忽然一日鑿開，有如天崩地裂，大響一聲，天地兩分。輕清者為天，漸高而運轉；重濁者為地，漸低而凝靜。天地遂分而為二。　　又在上者名之為天，在下者名之為地，而混茫開矣。自後陰陽二氣交媾，生人生物，繼之者為天皇氏。且聽下回分解。　　　　


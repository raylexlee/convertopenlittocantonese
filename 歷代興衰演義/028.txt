

    
	
		
			第二十八回　　三百年捱不到禍亂相尋
			　　詞曰：　　雨汗淋漓赴選場，秀才落得甚乾忙。白髮漁樵諸事懶，蕭散，閒談今古論興亡。虞夏商周秦楚漢，三分南北至隋唐。看到史宮褒貶處，得趣，不搖紈扇自然涼。　　卻說唐太宗諱世民，高祖次子，母竇氏，生而不驚。方四歲，有書生見之日：「龍鳳之姿，天日之表，其年幾冠，必能濟世安民。」書生去，高祖使人追之不見，乃採其語，名為世民。為人聰明、英武有大志，能屈節下士。年十八，舉義兵，初封秦王。兄建成、弟元占每欲殺之，反為所斃，高祖因傳位焉。年號貞觀，立妃長孫氏為后。后少好讀書，造次必循禮法。　　上為秦王時，後奉事高祖，承順妃嬪，甚有內助。及為后，務崇節儉，服御取給而已，上深重之。上勵精求治，數引魏徵入臥內，訪以得失，征知無不言，上皆欣然嘉納。王珪等亦數為直諫。裴矩初佞於隋，至是亦忠直。　　上神采英毅，群臣進見者，皆失舉措，上知之，每見人奏事，必假以辭色，冀聞規諫。嘗謂公卿曰：「人欲自見其形，必資明鏡；君欲自知其過，必待忠臣。朕事有得失，公輩無惜盡言。」上嘗得佳鷂，甚嬖之，望見魏徵來，匿懷中。征奏事故久，鷂竟死懷內。上每與房玄齡謀事，必曰：「非如晦不能決。」及如晦至，卒用玄齡之策。蓋玄齡善謀，如晦善斷故也。二人同心輔國，故唐世稱賢相者，推房、杜焉。有告尉遲恭反者，上謂敬德曰：「人言卿反何也？」對曰：「臣從陛下身經百戰，今所存者，皆鋒鏑之餘也。天下已定．乃更疑臣反乎？」　　因解衣投地，出其瘢痕。上流涕撫之，又欲以女妻之。敬德曰：「臣聞糟糠之妻不下堂，臣妻雖陋，相與共貧賤久矣。」上乃止，以為鄜州都督。鴻臚卿鄭元躊使突厥還，言於上曰：「戎狄興衰，專以牛馬為候，今突厥民饑畜瘦，此將亡之兆也，不過三年。」上曰：「然。今新與之盟，不可失信，待其有罪，然後討之。」突厥寇邊，遣都督李世責力、李靖、柴紹、薛萬徹為行軍總管，眾合十餘萬，皆受李靖節度，分道出擊突厥。李靖帥驍騎三千，自馬邑進屯惡陽嶺，夜襲定襄，破之。突厥頡利可汗不意靖猝至，大驚。時上遣鴻臚卿唐儉慰撫之，靖引兵與世責力會白道，謀曰：「頡利雖敗，其眾猶盛，若走度磧北，則難圖矣。今詔使至彼，虜必自寬，若選萬騎襲之，不戰可擒矣。」張公謹曰：「詔書許降，使者在彼，奈何擊之？」靖曰：「此韓信所以破齊也，唐儉輩何足惜。」遂勒兵夜發，世責力繼之，遂大破突厥於陰山，斬首萬餘級，俘男女十餘萬，斥地自陰山至北大漠，露布以聞。時煬帝后蕭氏在突厥，李靖送之還朝，年雖四十餘，而色猶未落。上召入宮，因幸焉。與談前朝故事，甚悅之。突厥頡利敗走，往依沙缽羅，設蘇尼失部落，任城王道宗引兵逼之，使蘇尼失執頡利，行軍副總管張寶相取之以獻。蘇尼失舉眾來降，漠南遂空。　　上御樓受俘，館之太僕。上皇聞之歎曰：「漢高祖困白登不能報，今我子能滅突厥，吾付托得人，復何憂哉？」上皇召上，與貴臣十餘人及諸王妃主，置酒凌煙閣，酒酣，上皇自彈琵琶，上起舞，公卿迭起為壽，迨夜而罷。頡利可汗入朝，靺鞨遣使入貢，時遠方諸國來朝者甚眾，服裝詭異。中書侍郎顏師古請圖寫以示後，作《王會圖》，從之。四夷君長詣闕請上為天可汗，群臣皆呼萬歲。自後以璽書賜夷狄君長，皆稱天可汗。是時天下治平，且大稔，終歲斷刑才二十九人。東至於海，南極五嶺，皆外戶不閉，行旅不齎糧，取給於道路焉。長孫皇后崩，上曰：「入宮不復聞規諫之言，失一良佐矣。」時齊王元吉改封巢刺王，妃楊氏生子明，甚得倖於上，上欲立為后。　　魏徵曰：「陛下方比德唐虞，奈何以辰嬴自累。」上乃止，尋封子明為曹王，使繼元吉後。又故荊州都督武彟女，年十四，上聞其美，召入後宮，以為才人，后為高宗后，即武后也。侯君集滅高昌，以其地為西州。於是唐地東極於海，西至焉耆，南盡林邑，北抵大漠，皆為州縣。　　初，太子承乾喜聲色及畋獵，所為奢靡，魏王泰多藝能，有寵於上，潛有奪嫡之志。太子知之，陰養刺客紇乾承基及壯士等百餘人，謀殺魏王泰。太子知吏部尚書侯君集怨望，引入東宮，謀以自安之策。君集以太子暗劣，欲乘釁圖之，遂勸之反，會上第七子齊王祐反，事連紇乾承基繫獄，當死，承基上變，告太子謀反，敕中書門參鞫之，反形已具，廢為庶人，侯君集等皆伏誅。乃立晉王治為皇太子。上謂侍臣曰：「我若立泰，則是太子之位，可經營而得，自今太子失道，藩王窺伺者，皆兩棄之。傳諸子孫，永為後法。」上疑太子治柔弱，密謂長孫無忌曰：「雉奴懦，恐不能守社稷。吳王恪英果類我，我欲立之何如？」無忌固爭，以為不可。上曰：「公以恪非己之甥耶？」無忌日：「太子仁厚，真守文令主，儲副至重，豈可數易？」上乃止。至高宗時，吳王坐房玄齡子房遺愛，與高陽公主謀立荊王元景，事覺冤死，其後為南唐主。初，魏徵嘗見侯君集有宰相才，至是以反誅，上疑征阿黨，乃踣其所撰碑。新羅遣使，言百濟與高麗連兵，謀絕新羅入朝之路，乞兵救援。上遣使齎璽書諭之。蓋蘇文不奉詔，使還。上曰：「蓋蘇文弒其君，殘虐其民。今又違詔命，不可不討。」李世責力勸上伐之，上欲自征高麗，褚遂良切諫不聽，命房玄齡留守京師，帝如洛陽，下詔親征高麗。以張亮、李世責力為行軍大總管，詔諸軍分道擊高麗。車駕至定州，拔遼東，進攻安市城。高麗延壽惠真帥兵十五萬救之，上敕諸軍齊出奮擊。會有龍門薛仁貴者，大呼陷陣，所向無敵，高麗兵披靡，大軍乘之，高麗乓大潰。延壽惠真帥其眾降，高麗舉國大駭。後黃城銀城皆帥眾遁去，數百里無復人煙。帝攻安市城久不下，以遼左早寒，草枯冰凍，士馬難久留，且糧食將盡，敕班師，乃耀兵於安市城下而還。　　安市城主登城拜辭，上嘉其有禮，賜縑百匹，以勵事君。上以征高麗不能成功，深悔之，歎曰：「魏徵若在，必不使朕有此行也。」命馳驛祀征以少牢，復立所制碑而勞賜其妻子。帝還京師，遣李世劫擊薛延隨，降之。遣使招諭鐵勒諸部，鐵勒百餘萬眾，其酋長皆請入朝。回紇等十一姓，各遣使歸命。上大喜，作詩曰：「雪恥酬百王，除凶報千古。」勒石於靈州，骨利乾遣使入貢。骨利乾居西域瀚海之北，與鐵勒諸部相去甚遠，晝長夜短，夏至日沒後，天色正曛，煮羊胛適熟，日已復出矣。　　結骨俟利發入朝，結骨人皆長大，赤鬚綠睛，自古未通中國。　　至是入朝，上曰：「昔漢武帝窮兵三十年，所獲無幾，豈如今日，綏之以德，使窮發之地，盡為編戶乎？」　　時太白屢晝見，占云：「女主昌。」又秘記云：「唐三世之後，女主武王，代有天下。」上以問李淳風，對曰：「臣仰稽天象，俯察曆數，其人已在陛下宮中，自今不過三十年，殺陛下子孫殆盡。」上曰：「凡疑似者盡殺之，何如？」對曰：「王者不死，徒殺無辜，且自今以往，三十年其人已老，頗有慈心，為禍或淺，借使得而殺之，天或更生壯者，肆其荼毒，陛下子孫無遺類矣。」上乃止。上苦痢，增劇，太子晝夜不離側，或累日不食，髮有化白者。上泣曰：「汝能孝愛如此，吾死何恨？」丁卯疾篤，詔長孫無忌、褚遂良入臥內，謂之曰：「太子仁孝，公等所知，善輔導之。」謂太子曰：「無忌、遂良在，汝勿憂天下。」乃令遂良草遺詔。有頃上崩，在位二十三年。壽五十三歲。　　帝除亂比湯武，致治若成康，躬親行陣，戰無不克，虛己受諫，直無不容。四夷萬古所未及致者，無不服從，功德兼隆，自漢以來，未之有也。無忌等請太子先宣遺詔，罷東征之役，然後即位。是為高宗。立妃王氏為后。　　初年，長孫無忌、褚遂良同心輔政，百姓阜安，有貞觀之遺風。蕭淑妃有寵，王皇后嫉之，上之為太子也，入侍太宗，見才人武氏而悅之。太宗崩，武氏出為尼。忌日，上詣寺行香，見之泣。后聞之，陰令長髮，納之後宮，欲以間淑妃之寵。武氏巧慧，多權數，初入宮，屈體事后，后數稱其美。未幾大幸，拜為昭儀。后及淑妃寵皆衰，更相與譖之，上皆不納。王皇后、蕭淑妃與武昭儀更譖相訴，后寵遂衰，然猶未有意廢之也。會昭儀生女，后憐而弄之。后出，昭儀潛扼殺之。上至，昭儀陽歡笑，發被觀之，女已死矣，即驚啼，問左右，左右曰：「皇后適來此。」上大怒曰：「后殺吾女。」昭儀因泣數其罪。后無以自明，上由是有廢立之意．又恐大臣不從，乃與昭儀幸長孫無忌第，酣飲極歡，拜無忌寵姬子三人，皆為朝散大夫，仍載金寶繒帛十車，以賜無忌。上因從容言皇后無子，以諷無忌，無忌對以他語。上與昭儀不悅而罷。禮部尚書許敬宗亦數勸無忌，無忌厲色折之。上一日退朝，召長孫無忌、李世責力、於志寧、褚遂良於內殿。遂良曰：「今日之召，多為宮大尉元舅，司馬功臣，不可使上有殺元舅功臣之名。遂良起於草茅，且受顧托，不以死爭之，何以見先帝？」責力稱疾不朝，無忌等至內殿，上顧謂無忌曰：「皇后無子，武昭儀有子，今欲立昭儀為后何如？」遂良對曰：「皇后名家於，先帝為陛下所娶。先帝臨崩，執陛下手謂臣等曰：『朕佳兒佳婦，今以付卿。此陛下所聞，言猶在耳。皇后未聞有過，豈可輕廢？」上不悅而罷。　　明日又言之，遂良日：「陛下必欲易后，請妙擇天下令族，何必武氏？武氏經事先帝，眾所共知，萬代之後，謂陛下何如主。願留三思。」因置笏於殿階，解巾叩頭流血曰：「還陛下笏，乞放回田里。」上大怒，命引出。昭儀在簾中大言曰：「何不撲殺此獠。」西南夷曰獠，遂良杭州人，故呼之為獠。於志寧不敢言。韓瑗因奏事泣涕極諫，復上疏曰：「妲己傾殷，褒姒滅周，不謂今日，塵黷聖代。陛下不信臣言，臣恐宗廟不血食矣。」言極切直。上皆不納。他日，李世責力入見，上問之曰：「朕欲立武昭儀為后，遂良固執以為不可，事當何如？」對曰：「此陛下家事，何必更問外人。」上意遂決。許敬宗宣言於朝曰：「田舍翁多收十斛麥，尚欲易妻。況天子乎？」昭儀令左右以聞，貶遂良、韓瑷等為遠州刺史，廢王皇后、蕭淑妃為庶人，冊立武氏為皇后，囚故后王氏、淑妃蕭氏於別院。上常念之，間行至其所，呼之。王后泣曰：「至尊若念疇昔，使得再見天日，幸甚。」上曰：「朕自有處。」武后聞之大怒，遣人斷其手足，投酒甕中，曰：「令二嫗骨醉。」數日而死，又斬之。武后數見王、蕭為祟，如死時狀。故后為太后時，多在洛陽，不敢歸長安以避之。削太尉長孫無忌趙公官，黔州安置，尋殺之。而用奸臣許敬宗、李義府等。上漸苦風眩，目不能視，百司奏事，或使皇后決之。　　后性明敏，涉獵書史，處事稱旨。由是委以政事，專作威福，上反為所制，中外謂之二聖。詔以武后為天后。時百濟恃高麗之援，數侵新羅，唐熊津總管孫仁師進攻百濟，拔之。百濟王豐奔高麗，高麗王泉及蓋蘇文死，子泉男生、泉男建爭立，男生降唐求救，上以李世責力為遼東大總管，伐高麗，薛仁貴為前鋒，與高麗戰，大破之。進至鴨綠棚，又破之。進圍平壤月餘，高麗王藏降，高麗悉平。分高麗為九督府四十二州百縣以統之。初，王皇后無子，請於帝，立子忠為太子。及武后立，廢忠而立武后子代王宏為太子。宏仁孝謙謹，數忤武后。蕭淑妃女義陽、宣城兩公主，年逾三十，尚幽掖庭，宏請嫁之。天后恨宏，鴆殺之。而立雍王賢為太子。賢處事明審，天后忌而廢之，立英王顯為太子。上在位三十四年崩。太子顯即位，是為中宗。裴炎受遺詔輔政，政事咸取決於太后。立妃韋氏為皇后。中宗欲以后父韋元貞為侍中，裴炎固爭，以為不可。中宗怒曰：「我以天下與韋元貞，何不可，而惜侍中耶？」炎懼以白太后，太后廢中宗為廬陵王，幽於別所，尋遷於房州，房州在今湖廣襄陽府廬陵縣。立豫王旦為皇帝，居於別殿，政事皆太后主之，皇帝不得有所干預。太后改元，及官名服色旗幟，皆尚金色，立武氏七廟。裴炎切諫，勿聽，尋炎為太后所殺。　　初，李世責力卒，孫敬業嗣為英公，為眉州刺史。時諸武用事，唐宗室人人自危，眾心憤惋。李敬業與弟敬猷、唐之奇、駱賓王、杜求仁、魏思溫各坐事遭貶，皆會於揚州，遂謀起兵。　　驅囚徒工匠數古授以甲，遂起一州之兵，殺揚州長史，開府庫，赦囚徒，旬日之間，得勝兵十餘萬。移檄州郡，其檄文駱賓王所作，義氣凜凜。太后見之，問曰：「誰所為？」或對曰：「駱賓王。」太后曰：「人有才如此，而使之流落不偶，宰相之過也。」遣玉鈐衛大將軍李孝逸將兵三十萬以討敬業，追削其祖考官爵，發塚斲棺，複姓徐氏。魏思溫說敬業曰：「明公以匡復為詞，宜帥大軍鼓行而進，直詣洛陽，則天下知公志在勤王，四方響應矣。」薛重璋曰：「金陵有王氣，且大江天險，足以為固，請先取之。」敬業不聽思溫，而從重璋謀，遂取潤州，李孝逸軍至臨淮，戰不利。魏元忠說孝逸曰：「敬業兵精，不可與敵。敬猷軍淮陰，不習軍事，其眾單弱，請先取之，乘勝而進，莫不勝矣。」孝逸從其計，先擊敬猷，走之。復進擊敬業，因風順荻乾，縱火焚之，敬業大敗，輕騎走，孝逸追之。　　其將王那相斬敬業、敬猷及駱賓王首來降。餘黨捕得皆斬之，傳首神都，神都即洛陽也。或曰：「那相陰逸敬業兄弟、賓壬，取其面貌相似者斬之以降，三人後皆為僧。」太后制：百官及百姓，皆得自舉。用僧懷義，本姓楊，名小寶，賣菜洛陽市。　　陽物偉岸，因千金公主以進，大得倖於太后，以為白馬寺主，出入乘御馬，朝貴皆匍匐禮謁。武承嗣、武三思皆執僮僕之禮以事之。懷義多聚無賴少年為僧，縱橫犯法，人莫敢言。太后托言懷義有巧思，使入宮營造補闕。王求禮表請閹之，表寢不出。後蘇良嗣為相，遇懷義於朝堂，懷義偃蹇不為禮，良嗣大怒，命左右批其頰。懷義訴於太后，太后曰：「阿師當於北門出入，南牙宰相所往來，勿犯也。」時太后自徐敬業之反，疑天下人多圖己。又以久專國事，內行不正，知宗室大臣怨望，欲大誅殺以威之。乃鑄銅為匭，可入而不可出，置之朝堂，以受天下表疏。盛開告密之門，有告密者，言或稱旨，則不次除官，無實者不問，於是四方告密者蠭起，人皆重足屏息。有胡人索元禮知太后意，因告密召見，擢為游擊將軍，令按制獄。　　元禮性殘忍，摧一人必令引數十百人，於是周興、來俊臣之徒效之，紛紛繼起。俊臣作《告密羅織經》數千言，太后得告密者，必令元禮等推之，競為訊囚酷法。有定百脈、突地吼、死豬愁、求破家、反是實等名號。又有鳳凰曬翅、驢狗拔橛、仙人獻果、玉女登梯諸刑。或以鐵圈束首，加以大楔，椓之使緊；或倒懸之，以石墜其首，以醋灌其鼻。其女人則倒懸之，以繩勒其陰，令壯士彈竹擊之，使酸痛不可忍；或以滾湯熟雞子，納數枚於陰中，使酸痛非常。每得囚，先陳其械，具以示之，皆望風誣服。太后以為忠，信任之，中外畏此數人，甚於狼虎。　　時華州赤水南岸大山，高二百餘丈，晝日忽有聲，東移數百步。又雍州新豐縣東南有山湧出，高二十餘丈，太后改新豐為慶山縣。太后潛謀革命，稍除宗室，諸王內不自安。武承嗣使人作瑞石，其文曰：「聖母臨人，永昌帝業。」使人獻之，云獲之於洛水。太后喜，命曰「寶圖」，親拜洛受圖，皇帝、皇子皆從。內外群臣，蠻夷酋長，各依方序立。列珍禽奇獸，雜寶於壇前，文物鹵簿之盛，唐興以來，未之有也。告謝南郊，禮畢，御明堂，朝群臣，召諸宗室朝於明堂，諸王遞相驚。　　瑯琊王沖起兵博州，越王貞起兵豫州，以匡復唐室。眾皆不滿萬，太后分遣將擊殺之。因欲悉誅諸王，使周興按之。於是收韓王元嘉、魯王靈夔、黃公撰與常樂公主於東都，迫使自殺，親黨皆誅，又殺鄭王璥等六人。太后享萬象神宮，始用周正，改十一月為正月，十二月為臘月，夏正月為一月。改國號曰周，上尊號曰聖神皇帝，以豫王旦為皇嗣，改姓武氏。太后雖濫以祿位收人心，然不稱職者，尋亦黜之，或加刑誅，挾刑賞之柄，以駕馭天下，政由己出，明察善斷，故當時英賢競為己用。王慶之數表請立武承嗣為皇太子。李昭德言於太后曰：「陛下身有天下，當傳之子孫，為萬代業。自古未聞姪為天子，而為姑立廟者也。」太后怒，慶之屢奏，命昭德杖之。昭德引出門示朝士曰：「此賊欲廢我皇嗣，立武承嗣，立杖殺之。」　　其黨乃散。或告右丞周興與大將軍邱神績通謀造反者，太后命來俊臣鞫之。俊臣方與興對食，謂之曰：「囚多不承，宜為何法？」興曰：「此甚易耳，取大甕以炭四週炙之，令囚入其中，何事不承。」俊臣乃索大甕，水圍如興法。起謂興日：「有內狀推兄，請兄入此甕。」興惶恐服罪。法當死，特原之，流嶺南，在道為仇家所殺。其來俊臣、索元禮，尋皆為太后所誅，以慰人心。　　時扛淮旱饑，禁天下屠殺，拾遺張德生男，私殺羊，會同僚。杜肅懷肉一塊上表告之。明日，太后當殿謂德曰：「聞卿生男，喜甚。」德拜謝。太后曰：「何從得肉？」德叩頭服罪。　　太后曰：「朕禁屠宰，吉凶不預，卿自今召客，亦須擇人。」　　出肅表示之。肅大慚，舉朝欲唾其面。太后自垂拱以來，任用酷吏，先誅唐宗室貴戚數百人，次及大臣數百家，其刺史郎將以下，不可勝紀。每除一官，戶婢私相謂曰：「鬼樸又來矣。」　　不旬月，輒遭掩捕族誅。監察御史嚴善思公直敢言，時告密者不可勝數，太后亦厭其煩，命善思按問，引虛伏罪反坐者八百五十餘人，羅織之黨，為之不振。補闕朱敬則、御史周矩皆上疏請寬刑，太后善之。制獄稍衰，戶婢團兒譖皇嗣妃劉氏、德妃竇氏為魘咒，太后殺之。有告皇嗣異謀者，命來俊臣鞠其左右。太常工人安金藏大呼曰：「請剖心以明皇嗣不反。」即引佩刀自剖其胸，五臟皆出。太后令舁入宮，敷心藥，經宿始蘇。　　歎曰：「吾有子不能自明，使汝至此。」即命來俊臣停推，睿宗由是得免。太后思徐有功用法平恕，擢為殿中侍御史。遠近聞之，無不相賀。時御醫沈南璆，亦得倖於太后。懷義心慍，乃密燒天堂延及明堂，皆盡，風裂血象，為數百段。血象者，懷義殺牛取血，畫為大佛象。懷義云：「自刺血為之也。」太后諱之，懷義內不自安，言多不順，太后執之於瑤光殿前，使武攸寧帥壯士毆殺之。　　太后多選美少年為奉宸內供奉。張昌宗、張易之皆年少，美姿容。太平公主隱敷之以淫藥，使偉岸其陽物，且能堅久，薦入宮中，太后大幸之。二人常傅硃粉，衣錦繡，賞賜不可勝紀。以昌宗為散騎常侍，易之為司衛少卿，皆為內宸供奉。武承嗣、武三思等皆爭候其門，為執鞭轡，謂易之為五郎，昌宗為六郎。易之又嘗引蜀商數人，飲博侍宴於禁中，宰相韋安石見而逐出之。又小說家盛傳薛敖曹故事，則太后之外遇，固不止於懷義、南璆、昌宗、易之也。婁師德薦狄仁傑於太后，以為同平章事。仁傑不知，意頗輕師德，數擠之於外。太后覺之，問仁傑曰：「師德知人乎？」對曰：「臣與同僚，未聞其知人也。」太后曰：「朕之知卿，乃師德所薦也，亦可謂知人矣。」　　仁傑出而歎曰：「婁公盛德，我為包容久矣。」太后一日謂仁傑曰：「朕夢大鸚鵡兩翼皆折，何也？」對曰：「武者陛下之姓，兩翼二子也。陛下起二子，則兩翼振矣。」太后由是無立承嗣、三思意。又吉頊說昌宗易之，勸立廬陵王，以慰人望，二人亦乘間屢為太后言之。太后乃托言廬陵王有疾，遣使召之，及其妃子皆詣行在，承嗣快快發病而已。皇嗣固請遜位於廬陵王，太后許之，立為太子，賜姓武氏，以豫王旦為相王。　　太后信重狄仁傑，群臣莫能及，嘗謂之「國老」而不名。　　仁傑好面折廷爭，太后每屈意從之。嘗從太后遊幸，遇風巾墜，馬驚不止，太后命太子追執其鞚而係之。仁傑屢以老疾乞骸骨，不許。每入見，太后嘗止其拜，曰：「每見公拜，朕亦身痛。」　　及卒，太后泣曰：「朝堂空矣。」自是朝廷有大事，眾或不能決，太后輒歎曰：「天奪吾國老何太早耶！」太后嘗問仁傑曰：「朕欲得一佳士而用之。」仁傑曰：「未審陛下何所用之？」　　太后曰：「欲用為將相。」仁傑薦荊卅長史張柬之。太后屢遷其官，卒用為相。又嘗薦姚元崇、桓彥范、敬暉等數十人，太后率用之，悉為名臣。或謂仁傑曰：「天下桃李，盡在公門矣。」　　仁傑曰：「薦賢為國，非為私也。」太后寢疾，張昌宗、張易之居中侍疾，同平章事張柬之、崔元日韋與中台右丞敬暉、司刑少卿桓彥范、相王府司馬袁恕已謀誅之，謂羽林衛大將軍李多祚曰：「將軍今日富貴，誰所致也？」多祚泣曰：「大帝也。」　　柬之曰：「將軍亦思報大帝之德乎？」多祚曰：「苟利國家，惟相公處分。」遂與定謀。柬之使以敬暉、桓彥范及荊州長史楊玄琰、散騎常侍李湛皆為左右羽林將軍，委以禁兵。時太子於北門起居，柬之使敬暉、桓彥范謁見，密陳其事，太子許之。　　柬之、玄琰、彥范等帥左右羽林兵五百餘人至玄武門，遣李多祚、李湛迎太子，斬關而入，斬易之、昌宗於廡下。太后驚起問曰：「亂者誰耶？」對曰：「張昌宗、易之謀反，臣等奉太子令誅之。」太后見太子曰：「乃汝耶，小子既誅，可還東宮。」　　彥范進曰：「太子安得更歸？昔天皇以太子托陛下，今年齒已長，久居東宮，天意人心，久思李氏，願陛下傳位太子，以順天人之望。」太后乃傳位於太子，中宗重複即位，太后徙居上陽宮，帝帥百官上太后尊號曰則天大聖皇帝。太后僭位二十一年，讓位後，又一年而崩，壽八十一歲。年雖老而不見其衰，殆人妖歟！復立韋氏為皇后，贈后父元貞為上洛王。　　初，上在房州，與后同幽閉，備嘗艱厄，情愛甚篤。上嘗與后私誓曰：「異時重見天日，當惟卿所欲，不復相禁。」及再為皇后，遂干預朝政，二張之誅。薛季昶謂張柬之、敬輝曰：「二凶雖誅，產、祿猶在，去草不除根，終當復活。」二人曰：「大事已定，彼何能為？」劉幽求亦謂桓彥范、敬暉曰：「武三思尚存，公等終無葬地。及早圖之。」勿從。上女安樂公主適武三思子崇訓。上官儀女婉兒者，沒入掖庭，辯慧，善屬文，明習吏事，則天愛之，及上即位，使掌制命，益委任之，拜為婕妤，武三思通焉，故婉兒黨於武氏，又薦三思於韋后，三思遂與后通。上使韋后與三思雙陸，而自居傍為之點籌，由是武氏之勢復振。張柬之等數勸上誅諸武，上不聽。武三思與韋后日夜譖敬暉、柬之等，云恃功專權，將不利於社稷，不若封以王爵，罷其政事，外不失尊寵功臣，而內實奪之權柄。上以為然，封敬暉、桓彥范、張柬之等五人俱為王，皆罷其國事。三思令百官修復太后之政，不附武氏者斥之；為五王所逐者，復之。大權盡歸三思矣。太后崩於上陽宮，上居諒陰，命魏元忠居攝三日。元忠素負忠直之望，武三思矯太后遺制，慰諭元忠，賜實封百戶。元忠奉制，感咽涕泣。見者曰：「事去矣。」武三思使鄭愔告敬暉等五人，與王同皎通謀，欲廢皇后，於是削其勛封王爵，各貶為遠州司馬。三思又陰令人疏皇后穢行，榜於天津橋，請加廢黜。上大怒，命李承嘉窮核其事。承嘉奏言敬暉等所為，請族誅之。上可其奏。大理丞李朝隱奏稱，暉等未經推鞫，不可遽就誅夷，乃長流敬暉等於各遠州，三思矯制殺之。三思既殺五王，勢傾人主，嘗言：「我不知世間何者為善人，何者為惡人，但與我善者則為善人，與我惡者則為惡人耳。」韋后以太子重俊非己所生，惡之，武三思尤忌太子，屢謀廢之。太子積不能平，與左羽林大將軍李多祚矯制發羽林兵三百餘人，並太子侍衛共千人，殺武三思及其子崇訓於其第，斬關而入。欲殺上官婉兒、安樂公主與韋后。帝與后及安樂公主上官婕妤，避兵於玄武門樓，俯謂多祚所部曰：「汝輩皆朕宿衛之士，何為從多祚反？」於是千騎反斬多祚，太子走，為左右所殺。安樂公主悅崇訓之弟延秀，即以延秀尚焉。時公主每逾禮制，多外交，而駙馬必守貞一。帝女宜城公主駙馬裴巽有外寵一人，公主遣人執之，剝其陰皮，復剝駙馬之額皮，以陰皮附駙馬之額，而以額皮補陰門，兼以線縫其肉，即以鵝毛通便孔，皆敷以鸞膠，即時生就。乃令駙馬廳上視事，集僚吏共觀之，見者絕倒。後公主亦自覺不雅，且須朝見，復剝此婦之額皮，以補駙馬之額；仍移陰皮於此婦之額。其婦羞慚自縊。　　自是婦女大懼，無敢與駙馬偶語者。又安樂、常寧二公主，及皇后妹成阝國夫人、上官婕妤等皆依勢用事，請謁受賕，雖屠沾臧獲，用錢三十萬，則降墨敕除官，斜封付中書，時人謂之斜封官。西京、東都各置二吏部侍郎，為四銓簿，選者歲數萬人。　　上官婕妤創立外第，出入無節，朝士往往從之游處，以求仕進。　　升婕妤為昭容。崔浞通於昭容，昭容薦於帝以為相。　　昭容往往擇無賴少年陽物偉岸而善淫者，薦之韋后，衣以女衣，在宮日夜淫樂。帝與韋后觀燈於市里，縱宮女數千人出遊，多不歸者。政出多門，濫官充溢，府庫空竭，民不聊生。　　許州參軍燕欽融上言皇后淫亂，干預國政，宗楚客圖危社稷。　　上面詰之，欽融抗言不撓。楚客矯制撲殺之，上意怏怏。由是，皇后及其黨始懼。散騎常侍馬秦客、光祿少卿楊均皆得倖於后，恐事泄。安樂公主亦欲后臨朝，以己為皇太女。乃相與合謀，於餅餤中進毒。中宗食之而崩，在位五年。　　太平公主與上官昭容謀，草遺制，立溫王重茂為皇太子，皇后臨朝攝政。太子即位，時年十六。韋后深忌太平公主與相王。相王子臨淄王隆基，陰聚才勇，密圖匡復。初，太宗選天下驍勇之士，著虎文衣，跨豹文韉，謂之百騎。武后時增為千騎，隸左右羽林；中宗謂之萬騎，置使以領之。隆基皆厚結其豪傑。隆基與太平公主及公主子薛崇諫、苑總監鐘紹京、前朝邑尉劉幽求等，謀誅韋后。會置使韋播高嵩，數榜捶萬騎，萬騎皆怨。果毅、葛福順等見隆基訴之，隆基因諷以誅諸韋，皆踴躍自效。　　或謂隆基當啟相王。隆基曰：「我曹為此，以徇社稷，事成福歸於王，不成以身死，不以累王也。且萬一不從，將敗大計。」遂不啟。微服與幽求入苑中，會於紹京廨舍。夜二鼓，天星散落如雪，幽求曰：「天意若此，時不可失。」於是葛福順直入羽林營，斬諸韋典兵者以殉曰：「韋后鴆殺先帝，謀危社稷，今夕當共誅之，立相王以安天下。敢有懷兩端助逆黨者，罪及三族。」羽林士皆欣然聽命。隆基勒兵入玄武門，諸衛兵皆應之。斬韋后及安樂公主、武延秀、上官昭容等。幽求曰：「眾約今夕共立相王。何不早定？」隆基止之。比曉，內外皆定。隆基乃出見相王叩頭，謝不先白之罪。相王曰：「社稷宗廟不墜於地，皆汝之功。」遂迎相王入，收捕諸韋親黨及宗楚客等皆斬之，封隆基為平王，賜薛崇諫立節王爵，以紹京、幽求並參知機務。武氏宗屬誅竄殆盡。　　相王旦即位，是為睿宗。廢重茂復為溫王。睿宗將立太子，以宋王成器嫡長。平王隆基有功，疑不能決，成器辭曰：「國家安則先嫡長，危則先有功，臣死不敢居平王之上。」上從之。　　以隆基為太子，姚元之為兵部尚書，宋璟為吏部尚書，二人同心，革中宗弊政。進忠良，退不肖，賞罰公平，紀綱修舉。當時翕然，以為有貞觀之遺風。加太平公主實封萬戶。公主，武后女之妹也，沉敏多權略，武后以為類己，獨愛之。及誅二張，公主有力焉。至是又與太子共誅韋氏，屢立大功，益尊重。上嘗與之議政，宰相進退，係其一言，薦士驟歷清顯者，不可勝數，權傾人主，其門如市。公主憚太子英武，數為流言以危之。　　一日，上謂侍壓曰：「術者言五日中當有急兵入宮，御等為朕備之。」張說曰：「此必奸人欲離間東宮，願陛下早使太子監國，則流言自息矣。」姚元之曰：「張說之言，社稷之至計也。」　　上悅。於是以宋王成器為同州刺史，幽王守禮為幽州刺史，太平公主蒲州安置，命太子監國。次年秋七月，彗星出西方，入太微，太平公主使術者言於上曰：「彗所以除舊布新，又帝座及心前星皆有變，皇太子當為天子。」上曰：「傳德避災，吾志決矣。」八月壬辰，上傳位於太子，太子上表固辭，太平公主勸上雖傳位，猶宜自總大政。　　庚辰，太子即位，是為玄宗明皇帝。尊睿宗為太上皇，在位三年。自三品以上除授及大刑政，仍決於上皇。太平公主依上皇之勢，擅權用事，與上有隙，乃與竇懷貞、岑羲、蕭至忠謀廢立，又謀毒上。上與岐王范、薛王業及內給事高力士等定計，以兵三百人召蕭至忠、岑羲斬之，懷貞自縊，仍戮其屍。　　上皇下詔，自今軍國刑政，一聽皇帝處分。上下詔，賜太平公主及公主私人崔湜等死，諸子及黨羽死者數十人；惟子薛崇簡數諫其母，屢被撻，特免之。上賞高力士功，以為監門將軍，宦官稍增至三千餘人，多衣緋紫。宦官之盛，自此始。四年六月，太上皇崩，壽五十五歲。　　上勵精求治，每事訪於姚元之。元之避開元尊號，複名崇。　　及姚崇謁告歸，薦宋薦以自代。時賦役寬平，百姓富庶，唐世賢相，前稱房、杜，後稱姚、宋，他人不得比焉。上素友愛，近世帝王不能及。群臣以代王成器等地逼，請循故事，出刺外州，上不得已，從之，廢皇后王氏。時武惠妃寵傾後宮，生壽王瑁，李林甫因宦官言於惠妃，願竭力保護壽王，妃德之，陰為內助。上擢為禮部尚書。　　時有安祿山者，本營州雜胡，初名阿犖山，姓康，其母則巫也。父死，母攜之再適突厥安延偃。會其部落破散，與延偃兄子思順俱逃入塞，更名祿山，冒姓安氏。又有史窣乾者，與祿山同里閈，先後一日生，及長相親愛，皆以驍勇聞。窣乾因張守珪入奏事，上與語悅之，賜名思明，即史思明也。祿山狡黠，善揣人意，幽州節度使張守珪愛之，以為己子，使為討擊使，又以窣乾為將軍。至是守珪使討擊使安祿山討奚契丹之反叛者。祿山恃勇輕進，為契丹所敗，守珪以其失律，囚送京師，請斬之。上惜其才，赦之。張九齡固爭曰：「失律喪師，不可不誅，且貌有反相，不殺必有後患。」上勿從。張九齡遇事有不可行者，無細大，皆力爭之。上在位歲久，漸恣奢欲，怠於政事。李林甫巧伺上意，日夜短九齡於上，上寢疏之，而於林甫轉親矣。上即位以來，所用之相，姚崇尚通。宋璟尚法，張嘉貞尚史，張說尚文，李元紘、杜暹尚儉，韓休、張九齡尚直，皆賢臣，各有所長也。初，上捨長子嗣真而立少子嗣謙為太子，嗣謙後改名瑛，乃趙麗妃所生也。駙馬都尉楊洄私附武惠妃，嘗伺太子過失，令惠妃泣訴於上。上大怒，欲廢之，張九齡力諫乃止。至是，楊洄又譖太子瑛，及鄂王瑤、光王琚潛構異謀。　　上召宰相謀之，李林甫曰：「此陛下家事，非臣等所宜豫。」　　上意乃決，廢太子瑛為庶人，賜死城東驛，並瑤、琚皆殺之。　　太子瑛既死，李林甫數勸上立壽王瑁。時武惠妃已薨，壽王無內援，上以忠王璵年長，孝謹好學，意欲立之，猶豫不決，常忽忽不樂。高力士請擇長而立，上意遂定。立忠王璵為太子，改名亨。自開元二十四年，罷張九齡而相李林甫。又安祿山性傾巧，善事人，人多譽之，上以為賢。開元二十九年，以安祿山為營州都督，自後改元天寶，以年為載，而國事日非矣。李林甫為相，凡才望功業出己右及為上所厚之文學之士，必百計去之。或陽與之善，啖以甘言，而陰陷之。世謂林甫「口有蜜，腹有劍」。　　初，開元二十三年乙亥，娶蜀州司戶楊玄琰之女為壽王妃。　　自武惠妃薨，後宮無當意者。或言壽王妃楊氏之美，上召見，體態豐豔，如妖麗花枝，神魂為之收攝。乃令妃自以己意，乞為女官，號太真，更為壽王娶郎將韋昭訓女，潛納太真於宮中，寵遇一如惠妃，宮中號曰娘子。天寶四載八月，冊為貴妃。贈其父玄琰為兵部尚書，叔父玄珪為光祿卿，從銛兄為殿中少監，倚為駙馬都尉，姊妹皆賜第，京師寵貴赫然。時妃年二十七，妃每思念壽王，欲私會之。壽王懼禍，避嫌遠之。後壽王於代宗十七年薨，六子皆封郡王。　　楊妃曉音律，性警穎，善承迎上意，恩寵無比。民間為之歌曰：「生男勿喜女勿悲，君今看女作門楣。」妃欲得生荔支，歲命嶺南馳驛致之。妃又嘗以悍妒不遜，送歸楊銛第，上為之不食，即召還。貴妃姊妹三人，皆有才色，上呼為姨，並承恩寵，封為韓國、虢國、秦國三夫人。與楊銛、楊錡等五家，競尚奢侈，勢傾天下。以安祿山兼御史大夫。祿山體充肥，腹垂過膝，嘗自稱重三百斤，外若癡直，內實狡黠，在上前應對敏給，雜以詼諧。上嘗戲指其腹曰：「此胡腹中何所有，其大乃爾。」對曰：「更無餘物，惟有赤心耳。」祿山欲得常出入禁中，因請為貴妃兒。上與貴妃共坐，祿山先拜貴妃。上問何故？　　對曰：「胡人先母而後父。」上大悅。祿山矯健異常，陽物偉岸而善戰，貴妃悅之，因與通焉。上命有司為祿山起第於親仁坊，敕令但窮壯麗，不限財力。祿山生日，上及貴妃皆賜衣服、寶器、酒饌甚厚。後三日，召祿山入禁中，貴妃以錦繡為大襁褓，裹祿山，使人以彩輿舁之。上聞後宮喧笑，問其故，左右以貴妃三日洗祿山兒對。上自往觀之，大喜，賜貴妃洗兒金銀錢，復厚賜祿山，盡歡而罷。自是祿山出入宮掖不禁，或與貴妃對食，或通宵不出，頗有丑聲揚於外，上不疑也。　　自唐興以來，邊帥皆用忠厚名臣，不久任，不遙領，不兼統。李林甫欲杜邊帥入相之路，以胡人不知書，乃奏言：文臣為將，怯當矢石，不若用寒族胡人。胡人則勇決善戰，寒族則孤立無黨。上悅其言，始用安祿山等，諸節度使盡用胡人。林甫又數稱祿山之美，上既使遙領平盧節度使，又使兼范陽河東節度使，封東平郡王，出鎮范陽。上以承平日久，專以聲色自娛，委政於李林甫，命百官閱視天下歲貢物於尚書省，悉以車載賜李林甫家。林甫媚事左右，迎合上意，以固其寵，杜絕言路，掩蔽聰明，以成其奸，妒賢嫉能，排抑勝己，以保其位。　　屢起大獄，誅逐貴臣，以張其勢。自皇太子以下，畏之側目。　　在相位十九年，養成天下之亂，而上不悟也。楊貴妃從兄钊，不學無術，從軍於蜀，貧不能歸。劍南節度使章仇兼瓊欲結楊妃為內援，求得之。使獻春彩於京師，贐以蜀貨萬緡。钊至長安，見諸妹分蜀貨以遺之曰：「此章仇公所贈也。」於是諸楊日夜譽章仇兼瓊，上以兼瓊為戶部尚書，而钊日貴幸用事矣。　　以钊為度支郎中，善於聚斂，帑藏充裕，奏請上觀之。上由是視金帛如糞土，賞賜無限。钊一歲十五遷，以為文部尚書，文部即吏部也。钊以圖讖有金刀語，請更名，上賜名國忠。李林甫既卒，以楊國忠為相國。忠使人誣告李林甫與突厥阿布思謀反，詔追削其官爵，剖其棺。　　初，安祿山以林甫狡獪逾己，故畏服之；及楊國忠為相，祿山視之蔑如也，由是有隙。國忠屢言祿山有反狀，上不信。　　國忠以隴右節度使哥舒翰與祿山不協，奏以翰兼河西節度使，與共排祿山。是時中國強盛，自安遠門西盡唐境，凡一萬三千里，閭閻相望，桑麻翳野，天下稱富庶者，無如隴右。翰每遣使入奏，常乘白橐駝，日行五百里。楊國忠言祿山必反，且曰：「陛下試召之，必不來。」上使召之，祿山聞命即至。上由是益親信祿山。祿山辭歸范陽，上解御衣以賜之。祿山驚喜，恐國忠奏留之，疾驅出關，乘船而下，晝夜兼行，日數百里。及至范陽，使副將何千年入奏，請以蕃將三十二人代漢將。韋見素極言祿山反已有跡，所請切不可聽，上不聽，許之。祿山專制范陽、平盧、河東三道，陽蓄異志，殆將十年，養同羅、奚契丹降者八千餘人，謂之曳落河。及家僮百餘人，皆力舉千鈞，驍勇善戰，一可當百。又蓄戰馬數萬匹，皆高大善走，天下精兵皆聚於河北。見上春秋高，又武備廢弛，素有輕中國心。以上待之厚，欲待上晏駕，然後作亂。會國忠與祿山有隙，屢言祿山且反，上不信，即誣數事以激之，欲其速反，以取信於上。　　祿山於是決意遽反。會有奏事官自京師來，祿山詐為敕書，悉召諸將示之曰：「有密旨，令祿山人討楊國忠，諸軍宜即從軍。」　　眾愕然相顧，莫敢異言。於是發所部十五萬從，反於范陽，引兵而南。時承平日久，民不知兵，忽聞范陽兵起，遠近震駭，所過州縣，望風瓦解。上聞祿山已反，乃召君臣謀之。楊國忠洋洋有得色，曰：「今反者獨祿山耳，其下皆不願也。不過旬日，必傳首詣行在。」上以為然。安西節度使封常清入朝，上以為范陽、平盧節度使，乘驛詣東京募兵，旬日得六萬令人，乃斷河橋，為守禦之備。封常清與賊戰於武牢，敗績。祿山遂陷東京洛陽，徙都之。時祿山子慶宗尚宗女在長安，上因誅之。　　以郭子儀為朔方節度使。平原太守顏真卿起兵討賊，遣李平間道奏之。上始聞河北諸郡皆從賊，歎曰：「二十四郡，曾無一義士耶？」及平至，大喜曰：「不識顏真卿作何狀，乃能如是。」　　常由太守顏杲卿與長史袁履謙等起兵討賊，命崔安石等徇河北諸郡，曰：「大軍已下井陘，朝夕當至，先降者賞，後降者誅。　　於是河北十七郡，皆歸朝廷，合兵二十餘萬。其附祿山者，惟范陽、盧龍、密雲、漁陽、汲、鄴六郡而已。杲卿起兵才八日，守備未完，且諸兵各遣分徇諸郡。賊將史思明、蔡希德引大兵至常山城下，杲卿告急於王承業，承業欲竊其功，利於城陷，遂擁兵不救。杲卿晝夜拒戰，糧盡矢竭城陷。賊縱兵殺掠，執杲卿、履謙等送洛陽，縛於木橋之柱而剮之，杲卿、履謙至死罵不絕口，顏氏死者三十餘人，於是諸郡復陷於賊。安祿山僭號，自稱大燕皇帝，賊群臣各加官有差。真源令張巡起兵討賊，得精兵千人，至雍邱與賈賁合兵，賊將令狐潮引兵攻雍邱，賈賁出戰，敗死。張巡力戰卻賊，兼領賁眾，賊蟻附攻城。巡束蒿灌脂，焚而投之，賊不得上，城中矢盡，巡縛草為人千餘，被以黑衣，夜縋城，潮兵爭射之。　　久乃知其藁人，得矢數十萬。其後復夜縋城，賊笑不設備，乃以死士斲潮營，賊兵大亂。巡使部將雷萬春，於城上與潮語，賊射之，面中六矢而不動，賊疑為木人，諜問之，乃大驚服。　　巡時伺賊隙，出兵擊之，積六十餘日，大小三百餘戰，賊遂敗走，軍聲大振。以李光田為河北節度使，子儀、光弼大敗賊將史思明於嘉山，復河北十餘郡。祿山大懼。子儀、光弼奏請固守潼關，而引兵北取范陽，復其巢穴，則賊不日可定。時賊將崔乾祐在陝州，故為羸弱以誘王師，上遣使促哥舒翰進兵復陝洛，翰奏祿山習兵，必羸師以誘我，宜守不宜御。楊國忠言於帝，趨使速戰。翰不得已，撫膺慟哭。引兵出潼關，遇崔乾祐之兵於靈寶西源，翰大敗入關。乾祐進攻潼關，克之，執翰關洛陽，翰降於賊。上聞之大懼，召宰相謀之。楊國忠首倡幸蜀之策，上然之。　　明日黎明，上獨與貴妃姊妹、皇子、妃主、皇孫，及親近宦官宮人，出延秋門。妃主皇孫之在外者，皆委之而去。至咸陽望夷宮，日向中，上猶未食。國忠自市胡餅以獻，於是民爭進糲食，皇孫輩爭以手掬食之，須臾而盡。上至馬嵬驛，將士饑疲，皆憤怒。陳玄禮以禍由國忠，欲誅之。會吐蕃使者二十餘人，遮國忠馬，訴以無食。國忠未及對。軍士呼曰：「國忠與胡虜謀反。」國忠急走，軍士擒殺之，以槍揭其首，並殺其子暄及韓國、秦國二夫人。上拖履出驛門，慰勞將士，令收隊。　　軍士不應。上使高力士問之，玄禮曰：「國忠謀反，貴妃不宜供奉，願陛下割恩正法。」上曰：「貴妃居深宮，安知國忠謀反？」力士曰：「貴妃誠無罪，然將士已殺國忠，而貴妃仍在左右，豈能自安？願陛下審思之，將士安則陛下安矣。」帝乃命專士引貴妃於佛堂縊殺之，時年三十有八。輿屍至驛庭，玄禮等人視之，於是始整部伍為行計。國忠妻與幼子日希、虢國夫人、夫人子裴徽，走至陳倉，縣令薛景仙捕誅之。上將發馬嵬驛，朝臣惟韋見素一人，父老皆遮道請留。帝為按轡久之，乃命太子於後宣慰父老。父老因曰：「至尊既不肯留，某等願帥子弟從殿下東破賊，取長安。若殿下與至尊皆入蜀，則中原百姓，誰為之主？」須臾聚至數千人。太子不可，曰：「至尊冒險阻，吾豈可朝夕離左右？」涕泣拔馬欲西。建寧王．與宦者李輔國執．諫曰：「逆胡犯闕，四海分崩，不因人心，何以興復？今殿下從至尊入蜀，則中原之地，拱手授賊矣。不如收西北守邊之兵，召郭、李於河北，與之並力討賊，克復二京，以迎至尊，豈非孝之大者。何必區區溫清，為兒女之戀乎？」　　廣平王做亦勸太子留。父老共擁太子，馬不得行。上總轡待太子，久不至，使人偵之，還白狀，上曰：「天也。」乃命分後軍二千人及飛龍廄馬從太子，又宣旨欲傳位於太子，太子不受。　　太子既留，不知所適。建寧王倓請太子詣平涼，從之。一晝夜馳三百里，至平涼，募兵得五百餘人？軍勢稍振。安祿山不意上遽西幸，遣使止崔乾祐兵，留潼關凡十日。乃遣孫孝哲將兵入長安，於是賊勢大熾，然無選略，日夜縱酒，專以女色財寶為事，無復有西出之意，故上得安然入蜀。太子北行，亦無追迫之患。太子至靈武，裴冕、杜鴻漸等上太子箋，請尊馬嵬之命，即皇帝位，以號令四方。太子不許，冕等表五上，固爭之，乃許之。　　是日，肅宗即位於靈武，尊玄宗曰上皇天帝，復以載為年。　　初，肅宗為太子時，與李泌為布衣交，泌後隱居潁陽，上遣使召之。至是謁見於靈武，上大喜，每事咨之，言無不從。上皇至成都，從官六軍，至者千三百人而已。郭子儀等將兵五萬，自河北至靈武。靈武軍威始盛，人有復興之望矣。靈武使者至蜀，上皇喜曰：「吾兒應天順人，吾復何憂！」乃制：「自今改制敕為誥，表疏稱太上皇，四海軍國重事，皆先取皇帝進止，仍奏朕知。」命韋見素、房王官、崔渙奉傳國寶玉冊，詣靈武傳位，在位四十四年。　　初，上皇每大宴，先設太常雅樂，繼以鼓吹，出宮人舞霓裳羽衣。又奏散樂雜戲，教舞馬百匹，銜杯上壽，引犀象入場，或拜或舞。祿山見而悅之。至是命搜捕悉送洛陽，祿山宴群臣於凝碧池，盛奏眾樂卑舞象怒目不動，祿山盡殺之。梨園子弟往往欷歔泣下，賊皆露刃睨之。樂工雷海清不勝悲憤，擲樂器於地，西向慟哭。祿山怒，縛於試馬殿前，肢解之。　　上欲以建寧王倓為元帥，李泌曰：「廣平，兄也，使建寧既成大功，將何以處之？」乃以廣平王俶為天下兵馬大元帥，李泌為侍謀元帥長史，以討祿山。帝如彭原，廨舍隘狹。上與張良娣博，打子之聲聞於外。李泌言諸軍奏報停壅，不宜為此，良娣以是怨泌。張良娣與李輔國表裡為奸，皆惡泌。建寧王倓謂泌曰：「先生薦兄廣平王為元帥，使俠得盡臣子之禮，無以報德，請為先生除害。」泌日：「何也？」倓以良娣為言。泌曰：「此非臣子所宜言，願王置之。」倓不從，數於上前詆訐良娣及輔國罪惡。二人譖之曰：「倓恨不得為元帥，謀害廣平王。」上怒，賜倓死。廣平王大懼，謀去輔國及良娣。李泌曰：「不可，但盡人子之孝可也。」王從之。上以良娣為淑妃，未幾，竟立為后，李輔國依附之，勢傾朝野。　　安祿山自起兵以來，目漸昏，至是不復睹物，左右動加棰撻，或殺之，人不自保。又欲廢慶緒而立嬖妾所生之子慶恩。嚴莊與慶緒謀，夜使閹豎李豬兒執刀直入帳中，斲祿山腹，出其腸，流血數鬥而死。慶緒即皇帝位，以史思明為范陽節度使。　　先是，祿山得兩京珍貨，悉輸洛陽。思明擁重兵，據富資，寢不用慶緒命，慶緒不能制。慶緒使尹子奇寇睢陽，許遠告急於張巡，巡入睢陽，與遠合兵固守，晝夜苦戰。遠自知才不及巡，其戰事籌畫，一聽於巡，凡十六日，擒賊將，殺賊兵，賊兵夜遁。尹子奇復引兵攻睢陽，張巡椎牛享士，盡軍出戰。賊見其少，笑之。巡帥諸將直衝賊陣，賊大潰。明日賊複合兵攻城。巡於城中，夜鳴鼓嚴隊，若將出擊者。賊聞之，達旦警備。　　既朋，巡乃寢兵絕鼓，賊以飛樓瞰城中，無所見，遂解甲休息。　　巡與將軍南霽雲、雷萬春等十餘將，各將五十騎，開門突出，直衝賊營，營中大亂。巡欲射奇而不識，乃削蒿為矢射之，中者謂巡矢盡，走白子奇。乃得其狀，使霽雲射之，中其左目，幾獲之，子奇乃收軍還。子奇復圍睢陽，城中日蹙。巡乃令霽雲突圍出，告急於臨淮賀蘭進明，進明不肯發兵，而愛霽雲勇壯，具食延之。霽雲曰：「睢陽主人不食月餘矣，雲雖欲獨食，何能下咽？」因齧一指以示進明曰：「霽雲既不能達主將之意，請留一指以示信。」歸報，座中皆為泣下。子奇久圍睢陽，城中食盡，議棄城東走。張巡、許遠謀以為睢陽江淮之保障，無睢陽是無江淮也，不如堅守以待之。始與士卒同食茶紙；既盡，又食馬；馬盡，羅雀掘鼠。雀鼠既盡，巡愛妾霍氏曰：「城陷則妾必死，屍爛於地為螻蟻所食，甚無益也。不如變無益為有益，妾請以身為糧，延軍士數刻之命，以待救。妾丑處，君須自食，以完吾貞。埋骨於地，以還父母。」巡義而許之，乃出愛妾，殺以食士。許遠亦殺其奴，然後括城中婦人食之。既盡，繼以老弱男子，人知必死，無有叛者，所餘僅四百人。賊登城，將士病不能戰。巡西向再拜曰：「臣力竭矣，生無以報陛下，死當為厲鬼以殺賊。」城遂陷，巡與南霽雲、雷萬春等三十六人，俱被殺。生致許遠於洛陽，死於偃師。張鎬聞睢陽圍急，倍道急進，且檄譙郡太守閭邱曉救之。曉不受命，鎬至睢陽，城已陷三日矣。鎬召曉杖殺之。上享勞諸將，遣廣平王俶、郭子儀攻長安。謂子儀曰：「事之濟否，在此行也。」子儀對曰：「此行不捷，臣必死之。」回紇懷仁可汗遣其子葉護等，將精兵四千餘人至鳳翔，廣平王俶見葉護，約為兄弟，因帥郭子儀、李嗣業僕固懷恩等，與賊戰於長安城西，自午至酉，斬首六萬級，賊遂大潰，克復長安，遣使人蜀，請上皇還京師。廣平王俶、郭子儀等，將兵取東京洛陽。安慶緒悉發洛陽兵，使嚴莊將之，以拒官兵。子儀等初與戰不利，回紇自南山襲其背。賊驚顧曰：「回紇至矣。」遂潰。慶緒奔河北，廣平王俶人東京，回紇縱兵大驚。俶患之，父老請以囉錦萬匹以賂回紇，回紇乃止。上皇至咸陽，上備法駕迎於望賢宮。上皇即日幸興慶官，遂居之。賜郭子儀爵汾陽王，李光弼等功臣各進階賜爵有差，追贈死節之臣。安慶緒忌史思明之強，欲圖之。思明遂以所部十三州來降，滄、瀛、安、深、德、棣等州皆降，雖相州未下，河北卒為唐有矣。　　張鎬上言，史思明兇險，人面獸心，難以德懷，願勿假以威權，征之入朝，分散其兵，補入宿衛，則亂定矣。時上已寵納史思明，勿聽。李光弼以史思明終必為亂，陰使烏承恩圖之。　　已而謀泄，思明乃集將佐吏民，西向大哭曰：「臣以十三萬眾降朝廷，何負陛下，而必欲殺臣。」遂殺烏承恩，挾兵觀望。　　上命朔方郭子儀、淮西魯炅等七節度使討安慶緒，又命河東李光弼、澤潞王思禮二節度使將所部兵以助之。上以子儀、光弼皆元勛，難以統屬，故不置元帥，但以宦官魚朝恩為觀軍容使以監之。子儀等大破慶緒於衛州，追至鄴，圍之。慶緒窮急，求救於史思明，且請以位讓之。思明反，發范陽兵十三萬救鄴。　　九節度使之師既無統帥，號令不一，鎮西節度使李嗣業中流矢死。思明引大軍直抵城下，官兵步騎六十萬與之，刻日決戰，未及佈陣，思明將精兵五萬，直前奮擊，大風忽起，吹沙拔木，天地晝晦，咫尺不相辨，兩軍大驚潰。子儀以朔方軍斷河陽橋，保東京，戰馬甲仗遺棄殆盡，諸節度各潰歸本鎮。史思明殺安慶緒，返范陽，僭號大燕皇帝。魚朝恩惡郭子儀，因其敗，短之於上，以李光弼代為朔方節度使。史思明復入東京，遂引兵攻河陽。光弼以短刀置靴中曰：「戰事危，吾國之三公，不可死賊手，萬一不利，諸君死敵，我自剄，不令諸君獨死也。」　　帥諸將致死擊之，賊眾大潰，思明遂遁。　　思明猜忌好殺，群下小不如意，動至族誅，人不自保。且愛少子朝清，欲殺長子朝義。立朝清為後。朝義憂懼，乃與步將曹將軍謀，遂以兵入，思明逾垣走，射之墜，執而縊殺之，使人至范陽殺朝清、朝義，即偽位稱帝。時李輔國、魚朝恩與張后內外表裡，壅蔽作姦，上不能制。上皇居興慶宮，父老過者，往往瞻拜呼萬歲。李輔國言於上曰：「上皇居興慶宮，日與外人交通，陳玄禮、高力士謀不利於陛下，宜移居大內。」　　上不聽。會上病，輔國乃矯稱上語，將射生手五百騎，露刃迎上皇如西內，居甘露殿。高力士流巫州，陳玄禮勒令致仕。上皇不懌，因不茹葷，辟谷，浸以成疾。上欲以郭子儀統諸道兵，取范陽，定河北，為宦官魚朝恩所阻，事竟不行。上為張后所制，竟不敢詣西內朝太上皇。太上皇崩於神龍殿，壽七十有八。　　上自仲春寢疾，聞太上皇崩，疾甚劇，乃命太子監國。未幾上崩，在位七年。　　初，張后與李輔國相表裡，晚年因有隙，欲殺輔國，廢太子面立己子。輔國與內射生使程元振遷張后於別殿，尋殺之並其二子。輔國引太子素服，與宰相相見，遂即位，是為代宗。　　輔國恃功益橫，明謂上曰：「大家但居禁中，外事悉聽老奴處分。」上內不能平，以其方握禁兵，外尊禮之，號為尚父，而不名，事無大小，皆咨之。輔國亦晏然處之，封為博陸王。上夜遣盜入其家，斬輔國之首及其一臂而去。上詐敕有司捕盜，遣中使存問其家。上遣中使劉清潭，與回紇修舊好，且徵兵討史朝義。　　先是，肅宗以僕固懷盡女妻回紇可汗，可汗請與懷恩相見。　　懷恩時在涼州，上令往見之。懷恩力言，唐家恩信不可負。可汗悅，遣使上表請助國討朝義。制以雍王適為天下兵馬大元帥，僕固懷恩副之。諸軍發陝州，懷恩與回紇為前鋒，與李光弼、李抱玉數道並進。官軍至洛陽北郊，賊眾數萬，立柵自固，官軍驟擊之，賊眾大敗，口朝義將輕騎數百東走。懷恩進克東京，使其子錫乘勝逐朝義，累戰皆捷。錫等追及史朝義，於莫州圍之。賊將田承嗣以莫州降，送朝義母及其妻子於官軍，朝義以精兵五千，犯北門圍而出，奔范陽。賊將李懷仙以范陽降，朝義致不得入，勢甚窮促，縊於林中，其下皆散。懷義取其首以獻。僕固懷恩與諸軍皆還，回紇回國，河北悉定。祿山亂凡三年，慶緒二年，史思明二年，朝義二年，共九年而滅。　　僕固懷恩恐衰賊平寵，奏以史朝義降將薛蒿為相衛節度使，田承嗣為魏博節度使，李懷仙為盧龍節度使，李寶臣為成德節度使，以自為黨援。朝廷亦厭苦兵革，苟冀無事，亦因而授之。　　其後諸鎮各收安史餘黨，坐擁強兵，自署文武將吏，不供貢賦，雖名藩臣，羈縻而已。吐蕃入寇，邊將告急，宦官程元振不以聞。及寇奉天武功，京師震駭，詔以雍王適為關內元帥，郭子儀為副元帥，出鎮咸陽以御之。子儀閒廢日久，部曲離散，至是召募得二十騎而行。至咸陽，吐蕃帥吐谷渾、黨項、氐、羌二十餘萬眾，瀰漫數十里。子儀使判官王延昌奏請益兵，程元振遏之，竟木召見。上方治兵，而吐蕃已渡便橋，倉猝不知所為，出幸陝州。吐蕃入長安，剽掠府庫市里，焚廬舍，長安城中，蕭然一空。子儀至商州，行收兵，得四千人，泣諭將士，以共泄國恥，取長安，皆感激受約束。乃使長孫全緒將二百騎出藍田，晝則擊鼓張旗，夜則燃火，多為疑兵。為流言以紿之曰：「郭令公自商州將大軍，不知其數至矣。」吐蕃大恐，帥眾遁去。詔以子儀為西京留守。　　初，程元振專權自恣，人畏之甚於李輔國，諸將有大功者，元振皆忌嫉，欲害之。吐蕃入寇，上遣使發諸道兵。李光弼等忌元振居中，莫有至者。太常博士柳伉上疏，請斬程元振以謝天下。詔削元振官爵，放回田里。而魚朝恩復專權用事，及朝恩勢傾朝野，上與相臣玄載設謀，擒而縊殺之，以屍還其家，而玄載復專權受賄矣。初，河東節度使辛雲京與僕固懷恩有隙，奏懷思謀反，上優詔和解之。遣使征懷恩入朝，懷恩不至。懷恩自兵興以來，所在力戰，一門死王事者四十六人，女嫁絕域，說諭回紇，再復東京，平定河南北，功無倫比，而為人所搆陷，憤怨殊深，上書自訟，言甚切至，遂舉兵反，寇太原。上謂郭子儀曰：「懷恩父子負朕實深，聞朔方將士思公，公為朕鎮撫河東汾上之師。」乃以子儀為副元帥、河中節度使。懷恩將士聞之，皆曰：「吾等從懷恩為不義，何面目見汾陽王。」僕固錫圍榆次，其將焦暉、白玉攻殺之。懷恩聞之，入告其母。母曰：「吾語汝勿反，國家待汝不薄，今眾心既變，禍必及我，將如之何？」懷恩不對而出。母提刀逐之，曰：「吾為國殺此賊，取其心以謝三軍。」懷恩疾走乃免。遂與麾下三百騎，渡河北走。子儀傳錫首詣闕，群臣入賀。上慘然不悅曰：「朕信不及人，致勛臣顛越，深以為愧，又何賀焉？」使輦懷恩母至長安，給待優厚，月餘以壽終，具禮葬之，功臣皆感歎。郭子儀至汾州，懷恩之眾數萬悉歸之。懷恩北走至回紇，誘回紇、吐蕃、吐谷渾、黨項、奴刺等數十萬眾，俱入寇，自以朔方兵繼之。郭子儀奏請諸道節度使，各出兵以扼其衝要。上從之。　　然諸道惟淮西李忠臣即日就道，餘無至者。幸懷恩中途遇暴疾死，於是回紇、吐蕃各爭長不相睦。郭子儀因前主兵時，素厚回紇，因輕身往見之，說使共擊吐蕃。回紇從之，與之設誓定盟而還。吐蕃聞之，夜遁。子儀、回紇合兵追之，戰於靈台西原，大破之，斬首以萬計。上禮重子儀，嘗稱郭大臣而不名。　　子儀居親仁里中通永巷，子婦待妾既多，家眾三千，每日洞開重門，直達臥所，出入無禁，頗有丑聲聞於外。諸子固諫。子儀曰：「以吾門第，正欲使人共見共聞，則讒慝無由而生。若一禁出入，則猜疑踵至，必致族滅矣！兒女小嫌，何足介意。」　　眾乃歎服。其子暖尚昇平公主，嘗與爭言。暖曰：「汝倚乃父為天子耶？我父薄天子而不為。」公主大恚，奔奏之。上曰：「此非汝所知，此言誠然，彼如欲為天子，天下豈汝家有耶？」　　慰諭令歸。子儀聞之，囚曖入待罪。上曰：「鄙諺有云：『不癡不聾，不為阿家翁。』兒女閨房之言，何足聽也？」子儀歸，杖暖數十。時有盜發郭子儀父家者，捕之不獲。人以魚朝恩素惡，子儀疑其所使。子儀入朝，朝廷憂其為變，及見上，上語及之，子儀流涕曰：「臣久將兵，不能禁御軍士多發人塚，今日及此，乃天譴，非人事也。」朝廷乃安。上在位十七年崩。　　太子適即位，即雍王也，是為德宗。夫肅宗、代宗本中材之主，以人心思唐，賴大將力，克復舊物，乃不思經遠之謀，專為姑息之政。節度使尚由軍士廢立，則其他可知矣。卒之藩鎮陸梁，上陵下替，養成亂階，唐之紀綱大壞，不可復振，則肅、代為之也。德宗新立，外國貢馴象適至。上曰：「象費豢養，而違物性，將安用之？」命縱於荊山之陽。又出宮女數百人，遣中使邵光超賜李希烈旌節，希烈贈以僕馬及縑七百匹。上怒，杖光超而流之。於是中使之未歸者，皆潛棄所得於山谷，雖與之，莫敢受也。於是中外皆悅，青淄軍士，至投兵相顧曰：「明主出矣，吾屬猶反乎！」未知後事如何，且聽下回分解。　　　　


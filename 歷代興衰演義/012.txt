

    
	
		
			第十二回　　九州中諸列國並入強秦
			　　詩曰：　　野草閒花遍地愁，龍爭虎鬥幾時休。　　賢愚千載知誰是，貴賤同歸土一丘。　　詞曰：　　檢盡殘篇斷簡，細評千古英雄。功名富貴笑談中，回首一場春夢。昨日香車寶馬，今朝禾黍秋風。誰強誰弱總成空，傀儡棚中搬弄。　　卻說武王克商，封建諸侯，爵五品而土三等：公侯百里，伯七十里，子男五十里，不滿為附庸，蓋千八百國。周室既衰，轉相吞並，數百年間，列國耗盡。其見於《春秋》傳經者，總一百二十四國。自夷王之世，衛康叔七世孫頃侯首壞王制，並邶鄘之地。春秋晉滅十二國：耿、霍、魏、虢、虞、焦、楊、韓、逼陽、肥、陸渾、鼓；楚滅二十一國：息、弦、黃、夔、鄧、權、江、六、蓼、庸、賴、陳、舒、鳩、蔡、唐、頓、胡、申、隨、杞、莒；齊滅四國：譚、遂、紀、鄣；秦滅四國：梁、滑、蜀、義渠，又滅西戎十二國。吳滅二國：徐、州來；越滅二國：吳、郯。又魯滅項，邾滅須句，衛滅邢，莒滅曾阝，鄭滅許，蔡滅狄，沈滅溫，宋滅曹。又，趙無恤滅代，晉荀瑤滅夙繇，趙滅中山。春秋之世，其見於征伐會盟最著者十二國，而莫強於晉。北方諸侯，惟晉之號令是聽。初，成王九年，封弟叔虞於唐，號為晉。姬姓，侯爵，稱叔虞為唐侯。傳晉侯燮、武侯寧族、成侯服人、厲侯福、靖侯宜臼、僖侯司徒、獻侯籍、穆侯費。穆侯生太子仇，及成師。　　穆侯薨，弟殤侯篡立，仇襲殺殤叔而自立。犬戎之難，晉文侯仇將兵救周，平王賜以河內附庸，而晉始大。傳子昭侯伯，封其叔父成師於曲沃，號為桓叔。晉都於翼。曲沃日強，而翼漸弱，於是翼與曲沃分為二。昭侯傳孝侯平、鄂侯郄、哀侯光、小子侯、晉侯緡，為曲沃武公所滅。曲沃自桓侯成師始封，傳莊伯鮮、武公稱，乃滅翼而繼晉統。傳獻公詭諸，併吞各國，而晉日強。傳奚齊卓子、惠公夷吾、懷公圉，而文公重耳立，大霸諸侯。其事跡已見第八回中。以後世為霸主。傳襄公驩、靈公夷臯。靈公不君，厚斂以雕牆；從台上彈人，而觀其避丸也。趙盾驟諫，公屢使人殺之，不果。盾出奔。盾弟趙穿，攻靈公於桃園而弒之。盾未出境而復返，迎立文公之少子成公黑臀。成公傳景公據。初，晉獻公使趙夙御戎，畢萬為右，滅耿，滅霍，滅魏，賜趙夙耿、畢萬魏以為大夫，夙為趙氏之祖，萬為魏氏之祖。文公時，先軫將中軍，后為范氏。荀林父將中行（蓋改中軍為中行也），后為中行氏。林父之弟荀首，食邑於智，后為智氏。曲沃桓叔之子莊伯，封弟韓萬於韓原，后為韓氏。謂之六卿。諸侯不必多序，惟趙氏有存孤之事，不得不詳其實。　　據《左傳》，趙盾之子朔娶晉成公之女莊姬，生趙武。朔早卒。盾之弟趙嬰，通於姪婦莊姬，趙同、趙括以為討，放之於齊。嬰曰：「我在，故欒氏不作；我去，吾二昆其殆哉！且人各有能有不能，捨我何害？」勿聽。嬰夢天使謂己：「祭余，余福汝。」祭之，明日而行。莊姬為趙嬰之亡，故譖之於晉侯曰：「趙同、趙括將為亂，欒書、卻至為證。晉殺趙同、趙括。武從姬氏畜於公宮，因以其田與祁奚。晉景公夢大厲，被髮及地，搏膺而踴曰：「殺余孫不義，余得請於帝矣！」壞大門及寢門而入。公懼。入於室又坏戶。公覺，召桑田巫占之，巫言如夢。公曰：「何如？」曰：「不食新麥。」公疾病，求醫於秦，秦使醫緩治之。未至，公夢疾為二豎子，曰：「彼良醫也，恐傷我，焉逃之！」其一曰：「居肓之上，膏之下，若我何！」醫至，曰：「病不可為也。在育之上，膏之下，攻之不可，針之不及，藥不至焉。」公曰：「良醫也。」厚為禮而歸之。六月丙午，晉侯欲麥，使甸人獻麥。饋人為之召桑田巫，示而殺之。　　將食，腹脹如廁，陷而卒。小臣有晨夢負公以登天，及日中，負晉侯出於廁，遂以為殉。景公之未薨也，韓厥言於晉侯曰：「成李之勛，宣孟之忠，而無後，為善者其懼矣。」乃立武而反其田焉。　　孔子《春秋》，載晉殺其大夫趙同、趙括，並不及朔，此聖經之班班可據者也。乃《史記》載有屠岸賈為難。及程嬰、公孫杵臼存孤事，不知何據。或曰：「此漢韓信存孤故事。信當鐘室難作，信家有客，匿其三歲兒；知蕭何素與信善，不得已為呂后所劫。客私往見之，微示信無後意。蕭何仰天歎曰：「冤哉！冤哉！」淚淫淫下。客見其誠，以情告。何驚曰：「若能匿淮陰侯兒乎。中國不可居矣，急逃南粵趙佗，必能保此兒。」　　遂作書遣客，匿兒於佗，曰：「此淮陰侯兒，公善視之。佗養以為子，而封之海濱，賜姓韋，用韓之半也。今其族豪於廣南海濡間。因漢人為之立傳，不便明言，遂以呂后為屠岸賈，以韓為趙，以蕭何家為公宮，而程嬰、公孫杵臼，乃韓信客名。　　司馬遷作《史記》因之，遂為千古疑案，若今之小說然，非實錄也。　　景傳厲公州蒲，為欒書，中行偃所弒。使迎襄公曾孫悼公周於京師而立之。悼公年方十四，而甚賢明，任用魏絳等，救災患，薄賦斂，節器用，時用民，重興霸業，三駕而楚不敢與之爭。悼公傳平公彪、昭公夷。六卿漸強而專權，晉侯漸弱而不能制。再傳頃公去疾、定公午、出公鑿。智瑤與韓、魏、趙滅范氏、中行氏而分其地。晉出公告於齊、魯，請伐四卿，四卿反攻其君。晉侯奔齊，道死，智伯立昭公之曾孫驕，是為哀公，而專其政。及智伯宣子卒，智襄子為政，求地於韓魏，韓魏皆與之。又求地於趙，趙襄子不與。遂率韓康子、魏桓子以攻趙。初，趙簡子使尹鐸治晉陽。鐸請曰：「繭絲乎？保障乎？」　　簡子曰：「保障哉？」鐸因省賦稅以紓民力。至是襄子思其言，乃走晉陽，三家決水灌之，城不浸者三板，沈灶產蛙，民無叛意。趙襄子使張孟談潛出，見韓魏二子曰：「臣聞唇亡則齒寒，今智伯帥韓魏而攻趙，趙亡，則韓魏為之次矣。」二子乃陰與張孟談約。趙夜使人殺守堤之吏，反決水以灌智伯軍。二子翼而擊之，大敗其眾，盡滅其族，而三分其地。威烈王初命晉大夫魏斯、趙籍、韓虔為諸侯。晉哀公傳幽公柳，為其夫人秦嬴所弒。魏文侯立烈公止，傳孝公頎、靖公俱酒。於周安王二十五年甲辰，三晉共廢其君俱酒為家人，而三分其地，晉亡。凡四十君，共七百二十二年。自後晉分為三，一曰魏，文王庶子畢公高之後。威烈王命魏斯為諸侯，傳武侯擊，至惠王瑩稱王，即孟子書梁惠王也。再傳襄王、昭王、安釐王、景閔王，至魏王假，凡八世，共一百七十七年，秦始皇滅之。一曰趙，與秦同祖，蜚廉之後。威烈王命趙籍為諸侯，是為烈侯。傳武侯、敬侯、成侯、肅侯，至武靈王雍，稱王。再傳惠文王、孝成王、悼襄王，至幽穆王遷，秦始皇滅之，其兄嘉自立於代，號代王。　　六年，秦又滅之。凡十一世，共一百八十二年。一曰韓，與晉同祖，曲沃伯桓叔之後。威烈王命韓虔為諸侯，是為景侯。傳烈侯、文侯、哀侯、懿侯、昭侯。至宣惠王稱王。再傳襄王、僖王、桓惠王，至韓王安，秦始皇滅之。凡十一世。共一百七十四年。　　其歷來與晉為敵、分霸於南者，曰楚。凡南方諸侯，惟楚之號令是聽。芊姓，子爵，顓頊之後。高祖鬻熊事文王，成王以舊恩，封其玄孫熊繹以子男之田，曰楚。傳熊艾、熊魚旦、熊勝、熊揚、熊渠、熊摯紅。摯紅弟熊延，弒摯紅而自立。延傳熊勇、熊嚴、熊霜、熊徇、熊愕、熊儀（即若敖）、熊坎（即霄敖）、熊昫（即蚡冒）。冒弟熊通，殺冒子而自立，乃僭號稱王，併吞各國，日漸強大。傳文王熊貲，杜敖熊又喜。為其弟威王熊懌所弒。懌立四十六年，為其子穆王商臣所弒。穆王傳莊王旅，大霸諸侯，事見第八回中。莊王傳共王審、康王昭、郟敖員。郟敖為康王弟靈王圍所弒。圍立十二年，為公子比、公子棄疾所弒。棄疾立，是為平王，奸娶子婦而殺伍奢、伍尚，伍員奔吳。及平王卒，子昭王軫立。伍員以吳師伐楚，五戰及郢，楚昭王奔隨。申包胥以秦師救楚，吳師大敗而歸。昭王復位，傳惠王章、簡王中、聲王當、悼王疑。悼王以吳起為將，捐公族不急之祿，以養戰士，楚國大強。及悼王卒，貴族共攻殺起。再傳肅王臧、宣王良、威王商、懷王槐。秦昭王伐楚，取八城，秦遺楚王書，願為會五關而罷兵。懷王信而入秦，屈平止之，勿聽。秦令一將軍詐為王，伏兵武關，執懷王以歸。　　懷王病發，卒於秦。子頃襄王橫立，傳考烈王完，無子。春申君黃歇，以李園之妹為妾，既有孕，園說春申君進之王，遂生男。考烈王卒，春申君子幽王悼立。李園欲專權，伏甲宮門，刺殺春申君而滅其家。幽王在位十年卒，弟哀王猶立，五月而為庶兄負芻所篡。負芻立，五年而為秦始皇所滅，楚亡，傳四十世，共八百八十餘年。其次曰齊，姜姓，又呂姓，侯爵。太公望股肱周室，武王十三年己卯，封之於營邱曰齊。傳丁公伋、乙公得、癸公慈母、哀公不辰。不辰為周懿王所烹，弟胡公靖立。癸公子獻公山，襲殺胡公而自立。傳武公壽、厲公無忌、文公赤、成公脫、莊公購、僖公祿甫，而國漸強。子襄公諸兒，淫亂無道，為從弟公孫無知所弒，弟桓公小白立，大霸諸侯，事見第八回中。及薨，易牙豎刁立無虧，為齊人所弒。宋人納孝公昭，及薨，於為開方所弒。弟昭公潘立。昭公薨，子舍為懿公商人所弒。懿公為邴蜀欠、閻職所弒，國人立懿公之兄惠公元。傳頃公無野、靈公環、莊公光。莊公通於崔杼之妻棠姜，宣淫無忌，為崔杼所弒，景公杵臼立，而陳氏日盛。景公嬖子荼，立之。陳乞弒之，而立悼公陽生。悼公為鮑牧所弒，齊人立悼公之子簡公壬。　　簡公為陳恒所弒，恒立壬之弟平公驁，而專其政。傳宣公積，至康公貸，田和乃遷其君於海上，而奪其國，姜氏之齊亡。凡二十九世，共七百四十四年，為後齊田和所篡。　　田和請為諸侯，周安王許之。和亦號太公；子午亦號桓公。　　午子因稱王，是為齊威王，威王之子宣王辟疆，即《孟子》書齊宣王也。時燕相子之與蘇秦弟蘇代婚，子之欲得燕權，適蘇代使齊還。燕王噲問曰：「齊其霸乎？」對曰：「不能。」燕王曰：「何故？」對曰：「不信其臣。」於是燕王專任子之。鹿毛壽復以堯舜之讓天下說燕王，燕王乃讓國於其臣子之，而噲反為臣，燕國大亂。齊宣王伐燕，取子之醢之，遂殺燕王噲。三年，燕人共立噲之子平，是為昭王，尊賢養士，與百姓同甘苦，卑禮厚幣，以招賢者。於是樂毅自魏往，劇辛、鄒衍等俱自各國往。昭王以樂毅為亞卿，任以國政。齊宣王傳子湣王地。湣王既滅宋而驕，乃南侵楚，西侵三晉，欲並二週而為天子。燕昭王悉起國中兵，以樂毅為上將，連結秦、魏、韓、趙之兵以伐齊。齊湣王悉起國中兵，拒戰於濟西，大敗。樂毅長驅入臨淄，呼吸間下齊七十餘城，獨莒、即墨未下。湣王走莒，求救於楚，楚使淖齒將兵救之，因為齊相，亦在莒城，楚欲與燕共分齊地，乃擢湣王筋懸之廟梁，隔宿而死。湣王子法章，變姓名，為太史敫家灌園。敫女奇其貌，憐而竊衣食之，因與私通焉。王孫賈糾合市人，攻殺淖齒，求法章，立為襄王，復保莒城以拒燕。燕樂毅圍即墨，即墨大夫出戰而死。即墨人共推田單為將以拒燕。燕圍二邑，三年不下。會燕昭王薨，惠王立。　　惠王自為太子時，素不快於樂毅。田單聞之，乃縱反間計，以間樂毅。燕王疑之，使騎劫代將，而召樂毅，毅奔趙。田單誑言神師下助，而復偽請降，陰收城中牛，得千餘，為繹繒衣，畫以五彩龍文，束兵刃於其角，而灌脂束葦於其後；鑿城數十穴，夜縱牛，燒其尾，牛怒，盡力而奔燕軍，燕軍大敗。齊人殺騎劫，七十餘城皆復焉。乃迎襄王於莒，入臨淄復位，以太史敫女為后，是為君王后，生子建。襄王君薨，王后當國。君王后薨，齊王建為秦始皇所滅，後齊亡。凡七世，共一百六十六年。　　其次曰燕，姬姓，伯爵。武王十三年己卯，封召康公奭於燕，傳三十六世，至文公子易始稱王。子燕王噲，讓國於其臣於之，為齊所殺，齊遂滅燕。噲子昭王平復燕，幾滅齊。傳惠王、武成王、孝王。至燕王喜，為秦所伐，避秦居遼東。又四年，秦始皇滅之。凡傳四十三世，共九百有一年。已上晉自春秋時，合為一國；自戰國時，分為魏、趙、韓三國，而韓仍為晉之支派。齊自春秋時為姜齊，自戰國時為田齊。及楚與燕，凡六國，俱起自周初，日漸強盛，歷春秋戰國，而滅於秦始皇，所謂併吞六國也。　　此外，文獻之邦，首推魯國，姬姓，侯爵。武王封弟周公旦於曲阜，曰魯國。傳魯公伯禽、考公酋、煬公熙、幽公宰。　　於昭王時，弟魏公㵒弒幽公而自立。傳厲公擢、獻公具、直公濞、武公敖、懿公戲。姪伯御弒懿公而自立。周宣王討誅之，懿公之弟孝公稱立。傳子孝公弗涅、惠公元妃孟子。孟子卒，繼室以聲子，生隱公息姑。宋武公生仲子。仲子生而有文在其手，曰為魯夫人，故仲子歸於魯。生桓公軌，惠公以手文之故，欲傳位於軌。惠公薨，桓公少，兄隱公權國。桓公既壯，隱公遵父志，將讓國於桓公。桓公反聽羽父之讒，弒隱公而自立。　　桓公生四子，長莊公周，次慶父，次叔牙，次季友。季友之將生也，公使卜之，曰：「男也，其名曰友，在公之右。季氏亡，則魯不昌。」及生，有文在其手，曰「友」，因以名之。及桓公與夫人文姜如齊，齊襄公兄妹通姦，醫而殺桓公。魯人立莊公。　　莊公娶齊襄公之女，曰哀姜，無子。其娣叔姜，生啟方，即閔公也。又納黨氏女孟任，生子般，欲立之。公疾，問嗣於叔牙，對曰：「慶父材。」問季友，對曰：「臣以死奉般。」乃以鴆賜叔牙死，而以其子公孫茲為大夫，是為叔孫氏。慶父通於哀姜，及子般立，慶父殺之而立閔公，又弒閔公而謀自立。季友奉公子申立之，是為僖公。哀姜奔邾，齊桓公取而殺之，以屍歸魯。　　慶父奔莒，季友以賂求之於莒，追而縊之，亦以其子公孫敖為大夫，是為孟孫氏。季友賢，卒定魯國，遂相魯，是為季孫氏。　　三家俱出桓公之後，謂之三桓。僖公傳文公興。文公長妃齊女出姜，亦曰哀姜，生惡及視。次妃敬蠃，生宣公倭。敬嬴嬖，而私事孟孫氏襄仲，即公子遂。文公薨，襄仲殺惡及視，而立宣公。自是三桓專權，四分公室，季氏取其二，孟孫；叔孫各取其一，皆盡征之，而貢於公。宣公傳成公黑肱、襄公午、昭公稠。昭公欲去季氏，為季平子所逐，薨於乾侯。昭公弟定公宋立，傳哀公蔣，請兵於越，欲因越伐魯，而去三桓。三桓攻公，公奔於衛，去如鄒，遂如越，國人迎公歸，卒於有山氏之家。子悼公寧立。魯君如小侯，卑於三桓。再傳元公嘉、穆公顯、共公奮、康公屯、景公郾、平公叔、文公賈、頃公讎，為楚考烈王所滅。凡傳三十四世，共八百六十八年。　　又有鄭，姬姓，伯爵。周宣王封母弟桓公友於鄭，死幽王犬戎之難。已見第八回中。鄭處晉楚之間，晉楚急霸，交伐鄭，鄭幾於亡。至於產當國，而國大治，且善事大國，而兵爭少息，自後差可粗安。時公孫黑、公孫段與駟帶強殺伯有。子產已殺公孫黑，至七年後，鄭人忽相驚曰：「伯有至矣！」則皆走，不知所往。或夢伯有介而行曰：「壬子，余將殺帶也。明年壬寅，余又將殺段也。」及壬子，駟帶卒。明年正月壬寅，公孫段卒，國人大懼。子產立公孫泄及伯有子良止以撫之，乃止。子太叔問故。子產曰：「鬼有所歸，乃不為厲，吾為之歸也。」太叔曰：「並及公孫泄何為？」子產曰：「若為鬼而立後，恐惑民，故並及公孫泄，蓋為大義存絕者然，以自解說於民也。」餘不盡述。至康公乙，韓哀侯滅其國，徙都之。凡傳二十三世，共四百三十二年。　　又有宋，子姓，公爵。成王三年戊子，既誅武康，封微子啟於宋，以繼殷祀。弟微仲嗣位，十七傳而至襄公茲父，亦霸諸侯。事見第八回中。傳子成公、孫昭公。宋襄公夫人王姬，因與孫文公鮑通，遂弒昭公而立文公。又十傳而至宋公剔成。　　弟偃弒兄自立，滅滕，滅薛，敗齊、楚、魏之兵，乃僭稱王，淫於酒色，齊湣王與楚、魏共滅之。凡傳三十二世，八百二十八年。　　又有衛，姬姓，侯爵。武王十三年，封弟康叔於衛，七傳而至頃侯，首壞王制，並邶、鄘二國。又二傳而至武公和，將兵救周，輔平王東遷，始命為公傳莊公、桓公。桓公為州吁所弒。石蠟與國人共殺州吁，而立宣公晉。宣公奸娶子伋之妻宣姜，而生壽及朔。復聽惠公朔之讒，而殺伋及壽。及宣公薨，惠公立，宣公庶子頑，又烝其庶母宣姜，而生戴公、文公。及惠公薨，子懿公赤立，為狄所滅。齊桓公帥諸侯之師救衛，立戴公及文公。文公毀以勤儉興衛，七傳而至靈公元，寵夫人南子，復為南子召宋朝，男女並寵。太子蒯瞶丑之，欲殺南子，不果，出奔。靈公薨，蒯瞶之子輒立，是為出公。蒯瞶欲入，輒興兵拒之。蒯瞶因孔悝之母以入，輒出奔。蒯瞶立，是為莊公。父子爭國，輒出而復入，入而復出；蒯瞶亦再出再入。晉趙鞅逐蒯瞶，立靈公之姪般師。齊人執般師而立靈公之子起，石圃復逐之，而立靈公之子悼公黔。八傳而至成侯速，貶號曰侯，服屬三晉。又二傳而至衛嗣君，貶號曰君。又三傳而至衛君角。秦並六國，唯衛尚存，至始皇三十六年，始廢為庶人。　　凡傳四十世，共九百有二年。　　又有陳，媯姓，侯爵。武王封舜后胡公滿於陳。十八傳而至靈公平國，以淫夏征舒之母，為征舒所弒。楚入陳，已而復封。再五傳而至閔公越、楚惠王滅之。凡傳二十四世，共六百四十五年。其後復盛於齊，是為後齊田氏。　　又有蔡，姬姓，侯爵。武王封弟叔度於蔡。度以亂誅，子蔡仲復封。至蔡侯齊，楚惠王滅之。凡傳二十五世，共六百六十二年。　　又有曹，姬姓，伯爵。武王封弟振鐸於陶邱，曰曹。至伯陽，為宋景公所滅。初，曹人或夢眾君子立於社宮，而謀亡曹，曹叔振鐸請待公孫疆，許之。旦而求之，曹無之，戒其子曰：「我死爾聞公孫疆為政，必去之。」及曹伯陽即位，好田弋。　　曹鄙人公孫疆好弋，獲白雁獻之，有寵，使為司城以聽政。夢者之子乃行，疆言霸術於曹伯。曹伯從之，乃背晉而奸宋。宋人伐之，晉不救。宋滅曹。凡傳二十五世，共六百三十六年。　　夫晉、楚、齊、燕、秦、魯、鄭、宋、衛、陳、蔡、曹，是為春秋十二國。秦、楚、齊、趙、韓、魏、燕，是為戰國七雄。　　此外，又有吳，姬姓。秦伯逃吳，弟雍繼之。雍傳子季簡，簡傳叔達，叔達傳周章。武王封為吳伯，十四傳而至壽夢，稱王。傳諸樊、餘祭、夷昧、王僚、闔閭。至夫差，以強暴霸中國，為越王勾踐所滅。凡傳二十六世，共七百六十年。　　又有越。夏少康封子無餘於會稽，以奉禹祀，號於越。至允常稱王。允常子勾踐滅吳，而國疆，六傳而至越王無疆，伐楚，為楚所敗，而地削。再七傳而至閩君搖，佐諸侯平秦，漢高祖封為越王。至漢武帝三十一年，始平東越。東越繇王居股，殺東越王、餘善以降。共一千九百五十九年而亡。　　又有邾，曹姓，於爵，顓頊之後。武王封曹俠於邾。戰國時，改號鄒，滅於楚。　　又有杞，姒姓，公爵，武王封禹後東樓公於杞。戰國時，滅於楚。　　又有滕，姬姓，侯爵。武王封弟叔繡於滕。戰國時，滅於宋。　　又有薛，任姓，侯爵。夏禹封奚仲於薛，凡一千九百餘年，為宋王偃所滅。　　其有起自附庸，日漸強大，卒之吞二週而亡諸侯，並天下為一者，曰秦，嬴姓，伯爵。舜時伯益賜姓嬴氏，其後為蜚廉，蜚廉子惡來極有力。同事紂，武王伐紂，俱殺之。惡來五世孫非子者，居太邱，好馬，善養息之。周孝王命主馬於汧渭之間，馬大蕃息。孝王封為附庸君而邑於秦。傳秦侯、公伯、秦仲、莊公。至襄公，因周幽王被犬戎之難，力戰卻戎，衛平王東遷，盡取周之棄地，而國始大。傳文公、寧公、出子。三叔弒出子而立武公。傳德公、宣公、成公。至穆公任好，並國十二，開地千里，大霸西戎，而國始強。事見第八回中。傳康公、共公、桓公、景公、哀公、惠公、悼公、厲共公、躁公、懷公。懷公為庶長晁所弒，躁公之孫靈公立，傳簡公、惠公、出公。出公為庶長改所弒，靈公之子獻公立。獻公傳子孝公。時諸侯皆以夷狄遇秦，擯斥之，不得與中國之會盟，於是孝公發憤修政，令國中曰：「賓客群臣，有能出奇計強秦者，吾尊其官而封之土。」衛人商鞅聞之，西入秦，因秦嬖臣景監以見孝公，說以富國強兵之術。孝公大悅，與議國政，語數日不厭。衛鞅欲變法，秦人不悅。鞅言於孝公曰：「夫民不可與慮始，而可以樂成。論至德者，不和於俗；成大功者，不謀於眾。智者作法，愚者拘焉。」公曰：「善」。以鞅為左庶長，定變法之令，令民為什伍，而相連坐。告奸者賞，不告奸者罰。有軍功者，各以其功受上賞；為私鬥者，各以輕重被刑。務本業耕織，致粟帛多者，復其身；事未利，及怠而貧者，收為奴婢。其有軍功者，榮顯；五軍功者，雖富無所芬華。嚴刑厚罰，驅民於戰。令具，未布，恐民不信，乃立三丈之木於國都市南門，募民能徙置北門者，與十金。民怪之，莫敢徙。又曰：「能徒者，與五十金。」　　有一人徙之，輒與五十金。乃下令，令行期年。秦民言新令不便者以千數。於是太子犯法，鞅曰：「法之不行，自上犯之，太子嗣君也，不可施刑，刑其傅公子虔，黥其師公孫賈。」明日，秦人皆趨令，行之十年，秦國大治。民勇於公戰，怯於私鬥，戰必勝，攻必取。周王致霸於秦，諸侯畢賀。　　時魏使龐涓伐韓，韓乃求救於齊，齊以田忌為將，以孫臏為軍師，伐魏以救韓，直走魏都。龐涓還戰，是夜至馬陵道，齊伏兵射殺之，虜太子申。秦衛鞅因魏敗，說孝公曰：「秦與魏同壤，非魏並秦，則秦並魏，莫若因其敗而取之。」公從之，使鞅將兵伐魏。魏使公子卬將兵御之。鞅乃誘公子卬會盟樂飲而罷兵，卬信之，因伏甲虜公子卬，開地七百里。魏孝王去安邑，徙大梁。秦封魏鞅以商於十五邑，號曰商君。鞅用法嚴酷，嘗臨謂論囚，渭水盡赤，人多怨之。秦孝公在位二十四年薨，子惠文王立。公子虔之徒，告衛鞅欲反，發吏捕之。鞅出亡，欲止客舍。舍主人曰：「商君之法，舍人無驗者坐之。」鞅歎曰：「為法自斃。一至於此哉！」去之魏，魏不之入，納之秦，秦人車裂以殉。　　是時秦人蠶食諸侯，諸侯俱患秦之強。初，洛陽人蘇秦，與魏人張儀，俱師事鬼谷先生。蘇秦出遊數歲，大困而歸，兄弟妻嫂皆笑之。秦乃閉戶不出，出其書，遍觀之，得太公「陰符」之法，伏而誦之。揣摩期年，曰：「此可以說當世之君矣。」　　乃去游燕，說燕文公以合縱之術。文公從之，資以車馬，使說趙、韓、魏、齊、楚，各國皆從之。賜齎甚厚，以蘇秦為縱約長，並相六國。北報趙，車騎輜重，擬於王者。蘇秦恐秦伐趙，而約縱敗，乃陰遣張儀入秦，使無攻伐各國，以堅其約楚、趙、燕、韓、魏同伐秦，攻函谷關。秦出兵逆之，五國之師皆敗走。　　秦惠王使公孫衍欺齊、魏，使伐趙，趙肅侯讓蘇秦，秦恐，請使燕以報齊。蘇秦至燕，通於燕文公夫人，懼得罪，復奔齊，與齊大夫爭寵，為賊所殺。張儀乃說各國，連橫以事秦，而縱約解。秦惠文王在位二十七年薨，子武王立。武王在位四年，因與力士賭舉鼎，絕脈而卒。弟襄昭王立。時秦攻伐諸侯，取其都邑，諸侯畏秦如虎。　　初，齊王封田嬰於薛。嬰有子四十餘人，其賤之子曰文，有英才，多智略，說嬰散財養士。嬰使文主家待客，賓客爭譽其美。嬰立文為嗣，號孟嘗君。招致諸侯，游士食客嘗數千人，名重天下。秦王聞孟嘗君之賢，使涇陽君為質於齊，而請孟嘗君入秦，秦王以為丞相。或謂秦王曰：「孟嘗君相秦，必先齊而後秦，秦其危哉！」秦王乃以樓緩為相，而欲殺孟嘗君。孟嘗君使人求解於秦王幸姬。姬曰：「願得君狐白裘。」孟嘗君有白裘，已獻之秦王，無以應姬求。客有善為狗盜者，入秦藏中，盜狐白裘以獻於姬。姬乃為之言於王而遣之。王後悔，使追之。　　孟嘗君至關，關法：雞鳴乃出客。時尚早，追者將至，客有善為雞鳴者，野雞聞之皆鳴，孟嘗君乃得脫歸。及歸，率齊與韓、魏攻秦，敗其軍，入函谷關，渭河絕一日，秦使公子池割河東三城以求和，三國乃退。歷來伐秦之得志，無有逾於此者。　　《戰國策》載：孟嘗君之客，有與其夫人相愛者，或告孟嘗君曰：「為君之客，而內與夫人相愛，亦不義甚矣。其殺之勿赦也！」孟嘗君曰：「睹色而相悅者，人之情也。其措之，勿言也。」待客如此，故能得人之死力，而所向有功。時秦以白起為將，所戰無不勝，所攻無不拔，殺人以數十萬計，而諸侯日削矣。　　初，楚之野民卞和，得璞玉楚山中，獻之楚武王。王使玉人相之。玉人曰：「石也。」以欺君罪刖其左足。武王立，和又捧璞獻。玉人又曰：「石也。」刖其右足。文王立，和抱璞泣，下荊山下，王使人問之，和曰：「吾非悲刖也，悲夫寶玉，而題之以石，貞士而名之以狂。」王使玉人破之，得寶玉，因名為「和氏璧」，後為趙王所得。秦昭王欲之，請易以十五城。　　趙王以問藺相如。對曰：「秦以城求璧，而王不許，則曲在我。與之，而秦不與我城，則曲在秦。臣願為使，奉璧而往。秦城不入，臣請完璧而歸。」相如至秦，秦王無意償趙城，相如乃給秦王，復取璧，遣使者懷璧歸趙，而以身待命於秦。秦王賢之而不誅，禮而歸之。後秦並六國，得和氏璧。李斯刻文其上曰：「受命於天，既壽且昌。」遂為傳國玉璽。趙王以相如為上卿，位在廉頗右。廉頗曰：「我見相如必辱之。」相如聞之，每朝，常稱疾；出而望見，輒引而避匿。其舍人以為恥。相如曰：「以秦之強，相如尚廷叱之，豈獨畏廉將軍哉？顧吾念之，秦之所以不敢加兵於趙者，以吾兩人在也。今兩虎相爭，勢不俱生，吾所以避之者，先國家之急，而後私仇也。」廉頗聞之，肉袒負荊，至門謝罪，遂為刎頸之交。時，趙以趙奢、廉頗為將，藺相如為相，國勢稍強。及趙奢卒，廉頗為將。秦王使王齒乞伐趙，趙軍數敗，廉頗堅壁自守，秦人患之。范睢使人行反間曰：「秦獨畏趙奢之子趙括為將耳，若廉頗易與，且降矣！」　　趙王信之，遂以趙括代廉頗為將。秦亦潛以白起代王齒乞為將，戰於長平，大敗趙師，斬其將趙括，坑卒四十萬。趙人大恐。　　時秦昭王用范睢為相，說以遠交而近攻，曰：「得尺則王之尺，得寸則王之寸。」故三晉被兵尤甚。秦忌武安君白起功，貶而殺之，使王齒乞圍邯鄲。趙使平原君趙勝求救於楚。勝求門下文武俱備者二十人與俱。毛遂自薦，至楚。見楚王，楚王未決。毛遂劫楚王，說以合縱之利。楚王從之，使春申君將兵救趙。平原君又求救於魏，魏使晉鄙將兵救趙。秦王使謂魏曰：「吾攻趙，旦暮且下，諸侯敢救者，必移兵先伐之。」魏王恐，止晉鄙壁鄴，不敢進，使將軍辛垣衍說趙王，欲共尊秦為帝，以卻其兵。魯仲連聞之，往見新垣衍曰：「彼秦者，棄禮義而尚首功之國也。彼若肆然為帝，則連有蹈東海而死耳，不願為之民也。況彼既為帝，魏亦何能晏然已乎。」衍乃不敢言帝秦。　　趙平原君夫人，魏公子信陵君無忌之姊也。無忌禮賢下士，食客三千人，平原君使者冠蓋相屬於魏。讓公子無忌曰：「所以自忖於婚姻者，以公子之高義，能急人之困也。今邯鄲旦暮下，而魏救不至，豈所望於公子哉！」公子數請魏王敕晉鄙救趙，魏王終不聽。無忌乃以所屬賓客，約車騎百餘乘，欲赴難，鬥死於趙。過見侯生。侯生者，隱士也，名嬴，年七十，家貧，為夷門監者。無忌引為上客，禮之甚恭。生曰：「公子無他計，而欲赴秦軍，如以肉投餒虎，何功之有？」信陵君再拜問計。　　生曰：「吾聞晉鄙兵符在王臥內。如姬最幸，力能得之。公子嘗為報其父仇，如姬欲為公子死，誠一開口，則得虎符，奪晉鄙軍，北救趙，西卻秦，此五霸之功也！」無忌從其計，得兵符。侯生曰：「將在外，君命有所不受。如晉鄙疑而復請之，則事危矣。臣客朱亥力士，可與俱行。不聽，使擊之。」信陵君至鄴，晉鄙合符，果疑之，舉手視無忌曰：「吾統十萬之眾，屯之境上，國之重任。今單車來代之，何哉？」亥袖四十斤鐵椎，椎殺鄙。無忌下令曰：「父子在軍中者，父歸；兄弟俱在軍中者，兄歸；獨子無兄弟者，歸養。」得選兵八萬人，將之而進，大破秦師於邯鄲下。王齒乞敗走，鄭安平以三萬人降。　　信陵君不敢歸，遂留趙，使將將其軍以還。平原君欲官魯仲連。　　仲連曰：「與其富貴而詘於人，寧貧賤而輕世肆志哉！」遂隱而不復見。　　時周赧王獻地於秦，秦取其寶器九鼎以歸。韓王入朝於秦，魏舉國聽令。秦昭襄主在位五十六年薨。子孝文王立。初，孝文王為太子時，妃曰華陽夫人，無子。夏姬生子異人，質於趙。　　秦數伐趙，趙不禮之，因不得意。陽翟大賈呂不韋適邯鄲，見之曰：「此奇貨可居也。」乃說之曰：「秦王老矣，太子愛華陽夫人而無子，子之兄弟二十餘人，子居中，不甚見幸，不得立為嗣矣。」異人曰：「奈何？」曰：「能立嫡嗣者，獨華陽夫人耳。不韋雖貧，請以千金為子西遊，立於為嗣。」異人曰：「必如君策，秦國與子共之。」不韋乃與五百金，令結賓客，復以五百金買奇物玩好，自奉而西。見夫人姊，而以獻於夫人。因稱異人之賢，賓客遍天下，日夜泣思太子及夫人。夫人喜。不韋因對其姊說曰：「夫人愛而無子，不以繁華時，早自結於諸子中賢孝者，立以為嗣。倘色衰愛弛，雖欲開一言，尚可得乎？　　今異人賢，自知中子，不得為嗣。誠以此時拔之，則異人無國而有國，夫人無子而有子矣。」夫人以為然，乘間言之。太子約以為嗣，因請不韋傅之。不韋娶邯鄲姜女絕色者與居。知其有娠而且男也。見於異人，異人悅而請之。不韋佯怒，既而飲之緩藥而獻之。期年生子政，異人遂以為夫人。邯鄲之圍，異人亡赴秦軍，逃歸秦。華陽夫人，楚人也。異人因楚服以見夫人，更名楚，至是孝文王遂以為太子。孝文王在位三日而薨，子莊襄王楚立。以不韋為相國，封文信侯。　　秦蒙驁帥師伐魏，魏師敗績。魏王請信陵君於趙。信陵君畏得罪，不肯還。毛公、薛公曰：「公子所以重於諸侯者，以有魏也，今魏急而公子不恤，一旦秦人克大梁，夷先王之宗廟，公子何面目立天下乎！」語未畢，信陵君色變，趨駕還魏。魏王持信陵君而泣，以為上將。信陵君求援於諸侯，諸侯聞信陵君復為魏將，皆遣兵救魏。信陵君帥五國之師，大敗蒙驁於河外，追至函谷關而返。歷來秦伐之不得志，無有逾於此者。秦患信陵君，捐金行間，言信陵君欲為魏王，魏王信之。信陵君稱病，淫於酒色，日夜為樂，四年卒。　　秦莊襄王在位三年薨，子政立，是為始皇。國事皆決於文信侯，號稱促父。以前之秦為嬴，以後之秦為呂。嬴秦凡三十五君，共六百五十一年。不韋用一女子，從容談笑，以呂易嬴，斯亦奇矣。後來始皇併吞六國，恣行無道。未知其事如何，且聽下回分解。　　　　




    
	
		
			第三十二回　　西北邊遼金夏不住相爭
			　　詞曰：　　三百餘年宋史，遼金西夏縱橫。爭強賭勝弄刀兵；誰解倒懸民命？富貴草頭垂露，英雄水上浮萍。是非成敗總虛名，一枕南柯夢醒。　　卻說徽、欽二帝被擄，高宗中興，不過一月間事。宋朝國統原未斷絕，此回本應接敘高宗中興之事。然滅北宋者金，而金先滅遼，遼實起於北宋之先，夏亦起於北宋之初，至元滅金滅夏，又在南宋未滅之先，不便將此三國懸擱。今且將南宋之事擱起，待下回再敘，此回先將遼、金、西夏之事敘明。　　按遼國初名契丹，本東奚種，神農氏之後。其後為匈奴所破，保鮮卑山，燕慕容氏時，竄於松漠之間，後魏初，大破之，遂逃，進經數十年稍滋蔓。自魏至隋，雖或寇邊，亦入貢不絕。　　唐太宗、高宗時，俱內附。至中宗時始叛，其後叛服不常。八部各有大人，以次為主，三年傳旗鼓一交代。至庸昭宣帝時，耶律阿保機為主，尤雄勇，不肯代，居古漢城，地宜五穀，有鹽池之利。擊滅七部，東征室韋女貞，西取突厥故地，諸夷畏服。後梁太祖時，帥眾三十萬寇雲州，晉王與之連和，約為兄弟，共聲梁。或勸晉王擒之，王曰：「仇敵未滅，而先失信夷狄，自亡之道也。」厚贈遣之。阿保機既歸而背盟，更附於梁，晉王由是恨之。時燕節度使劉守光，殘虐其下，軍士多亡歸契丹。契丹掠取燕地士民，日益強大，阿保機遂更名億，稱皇帝，是為遼太祖，國人號為天皇。妻述律氏，亦勇決多權變，名震諸夷，號地后。劉守光為李存勖所攻，遣使獻平、營、灤三州之地，以求援於契丹。契丹救之，為存勖所敗。存勖滅燕，而三州之地歸於契丹。未取。　　初，守光遣韓延徽於契丹。延徽不拜，契丹主大怒，使牧馬。契丹述律後察其賢，勸阿保機禮而用之。韓延徽有智略，能屬文，始教契丹建牙開府，築城郭，立市里，以處漢人，使各有配偶，墾藝荒田。由是漢人安業，逃亡者少，契丹臣服諸國，延徽有功焉。阿保機取夫餘城，更名東丹國，命長子突欲鎮之，號為人皇。次子德光守西樓，號元帥。阿保機稱帝二十年，死於夫餘城。述律後欲立德光，至西樓，命與突欲俱乘馬立帳前，謂諸酋長曰：「二子吾皆愛之，莫知所立，汝曹擇可立者，執其轡。」酋長知其意，爭執德光轡。后曰：「眾之所欲，吾安敢違。」遂立德光，是為太宗。遣突欲歸東丹。德光尊后為太后，國事皆決焉。德光性孝謹，母病不食，亦不食。　　以韓延徽為政理事，令葬阿保機於木葉山。太后左右有桀黠者，后輒謂曰：「為我達語於先帝。」至墓所殺之，前後百數。最後平州人趙思溫當往，不肯行。后曰：「汝事先帝常親近，何為不行？」對曰：「親近莫如后，后行，臣乃繼之。」后曰：「非吾不欲從先帝於地下也，顧嗣子幼弱，國家無主，不得往耳。」乃斷一腕，令置墓中。思溫亦得免。　　時後唐潞王從珂疑石敬塘，使移鎮天平。敬塘拒命，唐發兵討之，敬塘危急，乃割盧龍一道及雁門關以北幽薊等一十六州，以假兵滅唐。仍許歲輸帛三十萬匹。契丹冊立敬塘為晉帝，乃以幽州為燕京，徙都之，改國號曰遼。終晉高祖之世，徵求無厭。至出帝齊王立，不奉表，不稱臣於契丹。契丹主積怒，舉兵滅晉而歸，死於殺狐嶺，嗣位二十一年。姪永康王兀欲即位於中京，兀欲乃太祖阿保機長子突欲之子也。突欲以國讓弟，後反見疑，遂浮海至中國。後唐明宗以莊宗妃夏氏妻之，賜姓名李贊華，拜節度使。贊華好割婦女之臂腿而飲其血，諸姬妾刺臂或腿以吮之，則大悅。夏氏數被其割，不勝苦，奏請離婚為尼。贊華後為潞王從珂所殺。至是其子兀欲立，追尊其父突欲為義宗。兀欲更名阮，是為世宗。嗣位五年，為燕王述軋所弒。述軋自立，諸部不服，奉太宗德光子壽安王兀律攻殺之，遂立兀律為帝，更名璟，是為穆宗。穆宗好畋獵飲酒，不恤國事，每夜則酣飲達旦，晝則常睡，國人謂之睡王。周世宗攻取三關瀛、莫、易之地。穆宗聞之曰：「此亦漢地，今以還漢，又何惜哉！」又嗜殺，酒後加人以烙炮鐵梳諸奇巧極刑。嗣位十八年，近侍小哥花哥辛古等殺之，世宗兀欲之子賢立，是為景宗。以蕭守興為尚書令，納其女燕燕為后。景宗宿嬰風疾，國事皆決於燕燕。　　遼與宋通好，宋太宗伐北漢，遼遣兵救之，大敗而還。宋滅北漢，遂乘勝伐遼，以取幽燕之地。遼遣耶律休哥與戰，宋亦大敗而還。景宗嗣位十四年而殂，子隆緒立，是為聖宗。蕭太后專國政，寵幸用事。宋太宗遣曹彬、潘美等乘釁伐遼，以取幽燕之地，為契丹將耶律休哥所敗。遼太后亦興師寇宋，宋驍將楊業死之。宋真宗時，蕭太后隆緒大舉寇宋，宋寇準亦勸真宗自將御之。契丹圍澶州，不克，與宋戰不利，大將撻覽為宋所殺。寇準勸真宗復直前渡河，契丹大懼，請和，自是而兩朝修好，南北弭兵，邊境稍安矣。契丹聖宗隆緒二十七年，蕭太后燕燕卒。蕭氏有機謀，善馭大臣，得其死力。每入寇，親披甲冑督戰。與韓德讓通，太后死後，未幾德讓亦死，陪葬陵傍。隆緒遭母喪，哀毀骨立。群臣請改元，又請以日易月，皆不許。及宋真宗崩，隆緒集番漢大臣后妃以下皆舉哀，曰：「吾兄與吾同月生，年大兩歲，吾又得兒多時也！」因又泣，特置真宗御靈，建資福道場百日而罷。契丹主隆緒病革，謂其子宗真曰：「宋朝信誓，常守而不失。」遂殂，嗣位四十八年。子宗真立，是為興宗。國內無事，戶口蕃息，宋增歲幣銀絹各十萬，並前共五十萬。其地凡五京，六州，軍城百五十六，縣二百九，屬國六十。東至海，西至流砂，北至臚朐河，南至白溝，幅員萬里。嗣位二十四年殂，子道宗洪基立。洪基嗣位四十六年殂。　　太子濬早卒，濬之子天祚帝延禧立，好畋獵淫酗，怠於政事。　　遼屬國生女真完顏阿骨打以兵叛遼。　　女真之先，古肅慎氏地，世居混同江之東，長白山、鴨綠江之源，姓拏，又號完顏氏，唐太宗時，始聞於中國。其係籍於遼者，號熟女貞；在北者號生女真，亦素服於遼。生女真舊無官屬，至烏古乃始有官屬，其部內舊無鐵，鄰國有以甲冑鐵器往鬻者，必厚價酬之。得鐵既多，因以修弓矢，備器械，兵勢稍振。烏古乃死，子劾里缽嗣，嚴重多智，基業始大。其官之尊者，皆曰勃極烈。其民無傜役，壯者即為兵，自五十百皆有長，伍長擊柝，什長執旗，百長挾鼓，千人將則旗幟金鼓悉備。伍長戰死，四人皆斬；什長戰死，伍長皆斬。百長以上亦然。一軍退，則誅一軍之長。凡部長曰勃堇行，兵則稱曰猛安、謀克。猛安猶千夫長，謀克猶百夫長也。劾里缽生十一子，長曰烏雅束，次日阿骨打。劾里缽疾篤，呼弟盈哥謂之曰：「烏雅束柔善，若辦集契丹事，阿骨打能之。」劾里缽死，弟頗刺淑嗣；頗刺淑死，弟盈哥嗣；盈哥死，兄子烏雅束嗣；烏雅束死，弟阿骨打嗣立，自稱都勃極烈。時遼主好獵淫酗，怠於政事，每歲遣人市名鷹海東青於海上，道出生女真，使者貪縱，征無厭，女真怨苦之。女真部阿疏叛奔遼。阿骨打索之不得，遂逆命。遼遣軍伐之，阿骨打曰：「先發者制人。」遂與姪黏沒喝，弟闍母及宗室銀術可婁室等起兵擊遼，傳梃而誓，勇氣百倍，遼軍大奔。遼以司空蕭嗣先帥師伐女真。阿骨打帥眾來御，未至混同江，夜就枕，若有扶其首三。阿骨打臥而起曰：「神明警我也！」即鳴鼓舉燧而行，黎明至混同江，與遼兵遇，會大風起，塵埃蔽天，阿骨打乘風追擊，遼兵大潰，將士皆死，獲免者十七人。自是士無鬥志，遇敵輒潰。遼人嘗言：「女真兵滿萬，則不可敵。」至是始滿萬矣。女真完顏阿骨打稱皇帝，更名旻，國號金，是為金太祖。　　遼使請和千金，金人不許，遼主起空國之兵，用百萬之師，下詔親征女真。金主攻遼黃龍府，次混同江，無舟以渡。金主使一人前導，乘赭白馬逕涉，曰：「視吾鞭所指而行。」諸軍隨之，水及馬腹。既濟，使舟人測其渡處，深無涯渙。遂克黃龍府，遼師至混同江。金主聞遼主親征，乃聚眾以刀釐面，大哭曰：「始與汝等起兵，蓋苦契丹殘忍，欲自立國。今天祚親至，恐不能當，不若殺我一族，汝等迎降，或有生理。然遼人怨已切骨，天祚之氣方驕，縱降亦必無生理。奈何！奈何！」諸軍羅拜曰：「事已至此，唯命是從。」金主曰：「然則惟有人人死戰耳！」遂帥眾迎敵。金主曰：「彼眾我寡，兵不可分，視其中軍最堅，主必在焉，敗其中軍，可以得志。」使左右翼合而攻之。遼主遁，遼兵大潰，枕屍相屬百餘里，所獲器械、寶物、馬牛不可勝計。遼東京及東京州縣，與南路擊遼女真，皆降於金。金約宋共攻遼。金人取遼上京、中京及西京。金主命谷神始制女真文字。遼主為金黏沒喝斜也所迫，輕騎走夾山，命令不通。時遼秦晉國王耶律淳與參知政事李處溫守燕京，處溫與都統蕭乾等謀奉淳為主，諸大臣耶律大石左企弓等及番漢百官、諸軍父老數萬人勸進，拜舞山呼，上尊號曰天錫黃帝。軍旅之事，悉委耶律大石。耶律大石者，太祖八世孫，通遼漢文字，善騎射，舉進士，為翰林學士承旨。遼謂翰林為林牙，故稱大石林牙。遼耶律淳死，蕭乾等立淳妻蕭氏為皇太后，遂立秦王定為帝。李處溫欲為亂，蕭后殺之。　　金主阿骨打襲遼主延禧於石輦驛，以其子斡離不為前鋒，所將不過千人，遼兵圍之數重。遼主謂金兵少，必敗，遂與妃嬪登高阜觀戰。斡離不以鐵騎馳赴之。遼主大驚，遁去，遼兵遂大敗。金主分三道攻燕，遼人以勁兵守居庸關，金兵至關，崖石自崩，戍卒多壓死，遼人不戰而潰，金兵庫關而南，遂入燕京。遼將相皆降，耶律大石走，為金所獲，蕭后出奔天德，於是遼五京皆沒於金。遼主奔西部族，蕭后來見，遼主殺之，追廢淳為庶人。金使斡離不銀術可婁室等分道襲遼主。遼主奔應州，其子秦王定、紀王寧及妃嬪從臣皆被執。遼主西走雲中。　　金太祖在位八年殂，弟吳乞買立，更名晟，是為金太宗。耶律大石自金歸遼，金主既敗，奔夏，會黨項亦遣人請臨其地，遼主從之。至應州東，為金將婁室等所獲以歸，金廢為海濱王，尋殺之，以萬馬踐其屍。遼主天祚帝延禧嗣位三十五年而被執，遼亡。自後梁太祖丁卯稱帝起，至徽宗乙巳，凡八主，共三百有十年。　　初，遼主之與金人戰也，耶律大石以諫不從，遂率眾走北庭都護府，自立為王。會西鄙七州十八部，諭以興復事，得精兵萬餘，置官吏，具器械。又遺書回鶻。回鶻王畢勒哥迎至邸，送至境外，兵行萬里，歸者數國。至尋思千，西域諸國舉兵十萬拒戰。大石進擊，大敗之，僵屍數十里，回回國王來降。又西行至起兒漫，群臣共冊大石為天祐皇帝，改元延慶，是為西遼。西遼王大石引兵東還，行二十餘日，得善地，遂建都城，號虎思乾耳朵。金主聞耶律大石在和州之域，遣兵攻之，不克而還。德宗大石立十二年而殂，子仁宗夷列幼，遺命其后蕭氏權國事，號感天皇后，稱制七年殂。夷列始親政，又十三年而殂，子幼，遺命其妹普速完權國，號承天皇后。承天后制十四年，與其夫蕭朵魯不之弟補古只沙里通，出朵魯不為東平王而殺之，朵魯不之父斡里刺以兵問罪，殺普速完及補古只沙里，迎夷列次子直魯古之立，改元天禧，立三十四年。因出獵，乃蠻國天屈出律伏兵八千擒之，而據其位，尊直魯古為太上皇，以善終，西遼亡。凡三主二后，起於宋徽宗二十五年乙巳，亡於南宋寧宗七年辛酉，共七十八年。　　卻說金太祖旻，即阿骨打，既破遼，大敗遼兵，取有五京之地，迫遼主遠遁。生十五子皆不立，而立其弟太宗晟，即吳乞買。太宗晟既滅遼，復遣斡離不黏沒喝寇宋，破汴京，虜二帝，而取宋天下之半。又遣太祖第四子兀術，及黏沒喝、婁室銀術可撻懶、斡離不等屢寇南宋，又立劉豫為齊帝以害宋，諸事盡見南宋回中。太守晟嗣位十三年殂，子十四人皆不立，而立太祖嫡孫合刺，更名亶，乃太祖太子繩果之子也，是為熙宗。　　熙宗亶厭用兵，頗讀書，使撻懶兀術襲執劉豫，與宋通好。典禮樂，立孔廟於上京，求孔子支派四十九代孫瑤，封為衍聖公，元朝因之，而孔子嫡源從南渡者，今居浙江。　　熙宗嗣位十四年，末年好飲酒，妄殺大臣。平章事完顏亮亦太祖之孫，太祖第三子遼王宗乾之子也，謀篡位，陰結死士，而通於熙宗妻裴滿后，忌金主之弟胙王常勝等，因構殺之。熙宗素積怨於裴滿后，因並殺后，而召弟婦胙王之妻撤卯入宮為繼后。亮黨大興國，給事寢殿，被杖怨望，亮使為內應，己巳十二月夜二鼓，興國啟門，亮與妹婿徒單貞及秉德烏帶、李老僧、唐括辦等入寢殿，熙宗直善用刀，常置佩刀於榻上。是夕，興國取刀投榻下，熙宗求刀不得，亮直前，手刃之。亮本名迪古，是為廢帝。以太宗諸子強盛，遂殺其子孫七十餘人，諸宗室五十餘人，太宗吳乞買與黏沒喝之後遂絕。又殺秉德等，又殺宗室撤離喝孛吉乾帶等，皆族之。改築燕京宮室，一依汴京制度。宮殿遍敷黃金，而後間以五彩，金屑飛空如落雪，一殿之費，以億萬計，成而復毀，務極華麗。金主亮殺其叔父曹王阿魯補，納其妻阿懶，封為昭妃，又納宗婦四人於宮。崇義節度使烏帶妻定哥，舊與亮通，亮使殺烏帶，許以為后，定哥不忍，亮謂之曰：「不殺汝夫，將族汝家。」定哥大恐，縊殺烏帶，納為貴妃。又使秘書監完顏文出其妻石哥，以為麗妃。又使乙刺補出其妻又察，亦納之。又察，亮姊之女也。金主亮聞葛王烏祿妻烏林答氏美，召之。烏林答氏曰：「我不行，上必殺王。」遂行，至良鄉，得間自殺。亮降封葛王為曹國公。都燕京，親選良家子女百十三人以充後宮，皆美女也。亮恣意淫惡，壽寧縣主什古，靜樂縣主蒲刺，及習拈師姑兒，混同縣君莎里古貞及其妹，餘都皆亮之從姊妹，成阝國夫人重節，亮之姪張定安妻柰刺忽，太后大氏之兄嫂蒲蘆胡只，石奇之妹，皆有夫，亮無所忌恥，分皆納之，屬諸妃位下。莎里古貞最得倖，每召必親候廊下，立久，則坐於師姑兒膝上。宮人在外有夫者，初猶分番出入，後乃盡遣其夫。每幸婦人，必奏樂撤帷，或妃嬪列坐，恣意淫亂，使共觀之。常於臥內遍設地衣，裸逐以為戲。金主亮以江南多美女玉帛，又聞宋有劉貴妃美豔，欲得之，謀大舉滅宋。亮嫡母太后徒單氏諫之，亮不悅。亮遷都於汴，以太后居寧德宮。太后使侍婢高福娘問亮起居，亮通之，太后不悅，亮使點檢大懷忠等弒太后。太后方樗蒲，懷忠等至，令太后跪受詔，太后愕然下跪，尚衣局使虎特末從後擊之，僕而復起者再。亮命焚其屍，棄骨於水，並殺其左右及弟姪。又大殺宋遼宗室之在其國者無孑遺。遂舉兵南征，眾六十萬，號百萬，妃嬪皆從，宋人大震。　　金主亮入和州，梁山濼水涸，前所造船不得進，乃使李通更造小船，壞城中民居，以為材木，煮人膏以為油。宋總管李寶敗其先鋒。金主亮無道，人心離散，將士多亡歸。至公言於路曰：「我輩今往東京，立新天子矣。」金主亮披金甲率眾渡江，宋虞允文大敗金師於彩石。時東京留守曹國公烏祿，太祖之孫，性仁孝，沉靜明達，眾心歸之。猛安福壽等共殺副留守高存祿，立烏祿為帝於遼陽，更名雍，是為世宗。下詔暴揚金主亮罪惡數十事，遣兵斷其歸路，而召諭其兵將，令北還安業。　　金主亮聞曹國公即位，改元大定。金主亮拊髀歎曰：「朕本欲平江南，改元大定，此之非天乎！」遂召諸將帥謀北還，恐將士解散，而宋人躡其後，乃分兵渡江，欲先南滅宋，而後北平內亂，詔諸將約以三日濟江，否則盡殺之。軍士危懼，謀欲亡歸，又聞曹國公烏祿即位於遼陽，遂共謀作亂，決計於浙西都統制耶律元宜，及猛字唐括烏野，請行大事。元宜然之，乃帥諸將薄亮營。亮疑宋兵奄至，攬衣遽起，取箭視之，愕然曰：「我兵也。」方取弓，已中箭僕地。遂殺之，焚其屍。軍士取行營服用寶器皆盡，裸淫其妃嬪，不從者殺之。太子光英及李通等，遣人議和於宋，而求赦於新主。金主雍下令，廢亮為庶人，招諭下江南之眾，皆令散歸。金主雍入燕京。金世宗雍，仁孝節儉，崇儒尚文，與宋講和，兩得休息，斷獄十七人，幾致刑措。以其妻烏林答氏死節，終身不立后，真金國之賢君也。　　在位二十九年殂。太子允恭早卒，太孫章宗璟嗣立，李宸妃專政，疏遠宗親，國勢稍衰，嗣位十九年殂。以世宗第七子衛王永濟柔弱立之，是為後廢帝。　　時蒙古兵日強，連歲侵擾金西北邊地，金主求和，蒙古不許。蒙古與金獨吉千家奴等戰於灰河，金師敗績，遂取大同府，金西北州縣盡入於蒙古。蒙古主復進與金完顏九斤等戰於會河堡，金兵大敗，東京不守，西京復沒。金胡沙虎兵將出，戰屢敗，金主不能誅，而反用之。胡沙虎遂作亂，以兵入宮，自稱監國，迫金主出居衛邸。永濟嗣位五年，胡沙虎迎世宗之孫、允恭之庶長子升王珣於彰德，至燕即位，是為宣宗。蒙古兵日迫，高琪戰敗，胡沙虎欲殺之，高琪懼誅，乃以兵圍胡沙之第而殺之，詣闕請罪，金主赦之。時蒙古凡破金九十餘郡，兩河山東數千里人民，殺戮幾盡，金帛子女，牛馬羊畜，皆席捲而去，廬屋焚蕩，城郭丘墟，惟大名、真定、青鄆以南未下。金求和於蒙古，蒙古主欲得其公主，金主珣以廢主永濟之女及童男女五百，馬三千，金銀繒帛萬兩萬匹與之。既成婚，蒙古主乃出居庸關北還。金主珣徙都汴，蒙古主聞之，怒曰：「既和面遷，是疑心未釋也。」復圖南侵。蒙古將木華黎攻金北京、遼西州郡，皆下之。金主遣兵救燕，與蒙古兵遇於霸州，大潰，蒙古遂入中都，吏民死者甚眾，宮室為亂兵所焚，火月餘不熄，金祖宗神御及諸妃嬪皆淪沒焉。蒙古將木華黎取金河北、山東，將趨汴，至解州，病卒。蒙古取陝西等地，遂入三關。　　金宣宗珣嗣位十一年殂，子哀宗守緒立。金人盡棄河北、山東、關陝等地，惟並力守河南，保潼關，自洛陽至邳州，東西二千餘里，立四行省，帥精兵二十萬以守之。蒙古人金陵西太昌原。金平章政事完顏合達，以忠孝軍提控，完顏陳和尚為前鋒，陳和尚環甲上馬，以四百騎大敗蒙古八千之眾，士氣百倍，金自有蒙古之難，二十年間，始有此捷，由是陳和尚之名震國中。金以為定遠大將軍，世襲謀克。金人既勝而驕，蒙古主怒，與其弟拖雷帥眾入陝西，破砦柵六十餘所。遂取鳳翔，陷鳳州，破武休關，圍興元，軍民散走，死者數十萬，破饒風關，由金州而東趨汴京，至禹山，金兵與戰，蒙古兵少卻。明日，蒙古兵忽不見，入光化北岸棗林中，晝作食，夜宿馬上，四日林外不聞音響。金兵謂蒙古已退，皆解散。蒙古忽至，金兵大敗。蒙古入均州，完顏陳和尚趨避隱處，殺掠稍定，方出，自言曰：「我金國大將，欲見白事。」蒙古兵士以數騎夾之，詣太弟帳前，問其姓名，曰：「我忠孝軍總領完顏陳和尚也，太昌原衛州倒回谷之勝者，皆我也。我死亂軍中，人謂我負我國家，今日明白死，天下必有知我者。」蒙古兵欲其降，砍足脛折之，划口脗至耳，噀血而呼，至死不屈，遂殺之。蒙古將士有義之者，以馬乳汁酹地而祝曰：「好男子，他日再生，當令我得之！」　　金之精銳既盡，蒙古遂圍汴。金汴京糧盡援絕，勢益危急，金主決意東行，入宮與后妃別，大慟而出。金主歸德，遣人迎后妃於汴，諸軍怨憤，后妃不得出。蒙古速不台攻汴日急，內外不通，米一升至銀二兩，人相食，貴家宅第皆以撤以爨。西面元帥崔立，性淫狡，因民洶洶，殺左右二相顏奴申及習捏阿不，勒兵入宮，集百官議所立。崔立曰：「衛紹王太子從恪，其妹公主，現在北兵中為后，可立。」乃以太后命，召從恪為梁王監國，崔立自為太師都元帥，送款於蒙古速不台。速不台喜，飲之酒，崔立以父事之。還城，悉燒樓櫓。又托以軍前索隨駕官吏內眷家屬，聚軍民子女於省中，親閱之，日淫數人，猶以為不足，乃禁民間嫁娶，有以一女之故，致死摹人者。諸王妃嬪，亦被其淫。時入後宮淫妃嬪，又與妻同見太后、皇后。　　兩宮賜予，不可勝計。立因諷太后歸降。立遂以梁王從恪、荊王守純、太后王氏、后徒單氐及諸妃嬪，凡車三十七輛，宗室男女五百餘人，赴青城。速不台殺二王及族屬，送后妃等於和林，在道艱楚萬狀，尤甚於宋徽、欽之時焉。則紀載有金夫不躬之說，事或然也。速不台入汴城，時立在城外，兵先入其家，取其妻妾寶玉以出，立歸，大慟而已。後崔立為蒙古汴京都尉李伯淵所殺。　　蒙古遣王擑使宋，議同伐金，宋遣使報謝。蒙古許俟成功後，以河南地歸宋。金主聞蔡州城堅池深，兵眾糧廣，遂決計幸蔡州。時久雨，朝士扈從者，徒行泥水中，掇青棗為糧，足脛盡腫。從者二三百人，馬五十匹，至亳州，避雨雙溝寺中，蓬蒿滿目，無一人跡。金主歎息曰：「生靈盡矣！」為之一慟。　　及入蔡，以完顏忽斜虎為尚書右丞，總領省院事。忽斜虎有文武才，選括士馬，繕治兵甲，兵威稍振。時蒙古兵去蔡差遠，金主亦安之。而宋孟珙為將，大敗金兵於馬磴山，蒙古都元帥塔察兒使王擑至襄陽，約攻蔡州，宋甲次於息州之南，降者日眾。金息州刺史請益兵，金主以參知政事抹拈兀典帥忠孝軍五百往。將行，金主諭之曰：「北方兵強馬壯，智勇兼備，我實難與之敵。至於宋人，何足道哉！朕得甲士三千，縱橫江淮間，有餘力矣。」金主使完顏阿虎帶乞糧於宋，將行，渝之曰：「宋人負朕深矣，彼自為謀亦淺，蒙古滅國四十，以及西夏，夏亡及我，我亡，必及於宋，唇亡齒寒，自然之理。若與我連和，所以為我者，亦為彼也。卿其以此意曉之。」　　阿虎帶至宋，宋朝不許。蒙古塔察兒圍金蔡州，日耀兵城下，旗幟蔽天，城中駭懼。宋史嵩之命孟珙、江海帥師二萬，運米三十萬石赴蒙古之約，塔刺兒大喜，與珙結為兄弟，酌馬乳汁飲之。蒙古既得宋助，益修攻具，斲木聲聞於城中，城中益懼。金忽斜虎日以國家恩澤，君臣大義，撫循其民，忠誠昭著，軍民感奮。宋師及蒙古以攻具薄，城金盡，籍民丁防守，民丁不足，復括婦人壯健者，假男子衣冠守城。宋孟珙進逼柴潭樓，金人恃潭為固，外即汝河，潭高於河五六丈，相傳下有龍，人不敢近，而城樓伏巨弩，將士疑畏。珙召麾下飲酒，酒再行，謂曰：「柴潭樓非天造地設，伏弩能射遠，不能射近，彼所恃者此水耳，決而注之，涸可立待。」遂鑿深，潭果決入汝水。珙命實以薪葦，蒙古亦決練江，兩軍皆濟，魚貫而上，攻其外城，破之，進逼上門，遂攻西城，克之。忽斜虎竭力捍御，金主謂侍臣曰：「我為金紫十年，太子十年，人主十年，自知無大過惡，死無所恨。所恨者，祖宗傳祚百年，至我而絕；與古荒淫暴亂之君等為亡國，獨此介介耳！」　　自宋理宗九年九月蔡州受圍起，至次年正月朔旦，蒙古兵會飲，歡吹之聲，四望相接，城中饑窘，歎息而已。孟珙見黑氣壓城上，日色無光，下令諸軍銜枚，分運雲梯攻城。是夕，拿主傳位於東面元帥承麟，承麟拜泣不敢受。金主守緒曰：「朕所以付卿，豈得已哉！以朕肌體肥重，不便鞍馬馳突，有死而已。卿矯捷有將略，萬一得免，柞胤不絕，此朕志也。」承麟起受璽，明日即位。宋孟珙師攻南門，馬義先登，趙榮繼之，萬眾競進。金百官稱賀禮畢，亟出迎敵。南城已立宋旗幟矣。　　金主守緒自經死。嗣位十年。忽斜虎聞之曰：「吾赴汝水，從吾君矣！」遂赴水死。參政孛術魯小婁室等，及軍士五百餘人，皆從死焉。承麟退保子城，聞守緒死，帥群臣入哭，諡曰哀宗。　　奠未畢，城已陷，承麟為亂兵所殺，嗣位一日，金亡。起宋徽宗乙未，終宋理宗甲午，凡十主，共一百二十年。　　其有先金立國，亦先金而滅於蒙古者，有夏國。唐初宥州刺史拓跋思恭，本黨項羌也，其先有拓跋赤辭，唐太宗貞觀初來歸，賜姓李，置靜邊等州以處之。其後析居夏州者為平夏部，至唐僖宗避黃巢之亂幸蜀，平夏部李思恭糾合夷夏兵，會酈延節度使李孝昌等，同盟討賊，詔以思恭權知夏綏節度使。思恭卒，弟思諫嗣。思諫卒，子彝昌嗣。彝昌為其將高宗益所弒，立其族叔父仁福以為節度使，後封朔方王。仁福卒，子彝超嗣。彝超卒，追封夏王，子克睿嗣。克睿卒，子繼筠嗣。繼筠卒，弟繼捧嗣。繼捧以諸父昆弟糾懟怨，以銀、夏、綏、宥四州降宋，由居京師，宋太祖賜齎甚厚，遣使至夏州，護緦麻以上，親赴闕；族弟季繼遷燃，襲據銀州，圍三族岩，宋太宗遣將擊走之。繼遷降於契丹，以為定難節度使，以女妻之。李繼遷侵擾日甚；宋趙普請復命李繼捧鎮夏州，賜姓名趙保忠，復以為定難節度使。保忠與繼遷戰於安慶澤，繼遷中流矢遁。繼遷遣使歸款，奉表謝罪，詔以為銀州觀察使，賜姓名趙保吉。而趙保忠叛降契丹，契丹封為乎思王。未幾。趙保吉復叛，徼擊錄州運餉芻栗四十萬，盡奪乏。宋太宗大怒，命將五路出師討之，不克而還。宋真宗時，趙保吉陷清遠軍，復陷靈州，趙保忠陷西涼，殺知府丁惟清。於是潘羅支等偽降於保吉，保吉受之不疑。潘羅支遽集六合番部合擊之，保吉大敗，中流矢，創甚，奔還靈州，自慮孤危，病且死，囑其子復明，必歸宋，一表不聽則再請，雖累百表，不得請，勿止也。遂卒。趙德明屢表歸款，宋真宗嘉之，以為定難節度使，封平西王，賜齎甚厚。未幾，架毋亦冊封德明為夏國王，德明手本國則稱帝，奉表於宋契丹，則去帝號而稱臣。　　宋仁宗十年，趙德明卒，子元昊立。元昊以五足五日生，圓面高准，性雄毅，多大略，善繪畫，能創制物始，凡行兵，令部長各陳所見，繹取其長，悉有夏、銀、綏、宥、監、勝、甘、涼、靈、會、靜諸州。又取瓜沙肅州，仍居興州，阻河，依賀蘭山為固。西至吐蕃塔塔，地方萬里，遂更名曩霄，稱帝改元，上表於宋，求甲郊之地。宋削元昊賜姓、官爵，絕其互市，募人能得元昊首者，即授定難節度使。元昊遂入寇，攻保安，取金明岩，又取安遠、塞門、永平諸砦，乘勝抵延州城下，大敗宋師，會大雪解去。自後屢次入寇，屢敗宋師，朝廷為之旰食。賴韓琦，范仲淹捍御有方，又賴狄青善戰，以故元昊不能深入。元昊大將野利與天都，皆驍勇善戰，屢敗宋師。宋種世衡用反間計，使王嵩遺書野利，言既有志本朝，宜及早歸降，故陸元昊所，元昊疑而殺之，乃為文以祭野利，書之於板，痛其與天都同歸本朝，而不獲成功，祭於境上。見有虜至，急燃之以歸，而遺其板。虜得之以獻元昊，元昊並殺天都，自是元昊之勢稍弱，遂請與宋和。自元昊至乾順，歷代叛服不常，不能悉記。曩霄嗣立十七年，諡景宗。曩霄初娶野利氏，生寧令哥，以為太子。既而寧令哥娶沒移氏為妻，已婚矣，見其美，遂自娶之。寧令哥大憤恨，謀弒曩霄，乘間以刀砍之，不死，截去其鼻。寧令哥匿國舅訛龐家，為訛龐所殺。元昊病鼻創而殂，年四十六。少子諒祚嗣。諒祚年方幼，訛龐遂與三大將分治國事。諒祚嗣位十六年殂，諡毅宗。子秉常立，秉常嗣位十九年殂，諡惠宗。子乾順立，乾順嗣位五十四年殂，諡崇宗。　　子仁孝立，始建學校於國中。仁孝嗣位五十五年殂，諡仁宗。　　子純祐立，純祐嗣位十四年，諡桓宗。乾順之孫李安全廢純祐而自立。未幾，純祐卒。　　安全既立，蒙古入靈州。夏屢為蒙古所攻，求救於金，金不能救，夏人怨之，稱臣於蒙古，遂與金人搆兵。安全立五年而殂，諡襄宗，子遵頊立。夏與金搆兵，約十年，精銳俱盡，兩國皆敝，乃遣使修好於金，稱弟而不稱臣，各用本國年號，金遣使報之，兩國復和。蒙古圍夏興州，夏主遵頊奔西涼。蒙古攻夏，夏主遵頊嗣位十三年，傳國於其於德旺，自稱太上皇，又四年殂，諡神宗。德旺既立，蒙古伐夏，取甘州、肅州及西涼府。蒙古入夏，城邑多降，夏主德旺憂悸而卒，嗣位四年，諡獻宗。國人立其弟之子睍，蒙古盡克夏城邑，其民穿鑿土石，以避鋒鏑，免者百無一二，白骨蔽野。夏主睍力屈出降，遂縶以歸，嗣位二年，為元所滅，夏亡。夏起唐僖宗辛丑，至宋仁宗戊寅，李曩霄稱帝，至宋理宗三年丁亥亡，凡二十一傳，通計三百四十七年，內稱帝者九人，共一百九年而亡。遼金西夏之事，已述其概，下回再將南宋乏事敘明，觀者當以三十三回，直接土三十一回，而以此三十二回作閏回，則事皆接續可觀矣。　　南宋之事何如，且聽下回分解。　　　　


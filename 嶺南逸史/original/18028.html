<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>嶺南逸史 - 　序</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>序</font></h4>
			　　《說文》：「史，記事者也。」有國史，有野史。國史載累朝實錄，贍而不穢，詳而有體，尚矣。野史記委巷賢奸，山林伏莽，自漢唐以來代有其書，大抵皆朽腐之談，荒唐之說居多。求其一二標新領異，據實敷陳，堪與國史相表裡者，吾則重有取於黃子之《嶺南逸史》云。<br>　　夫文章之道，貴乎變化。變則生，生則常新而可久。《逸史》者，離奇怪變，蓋不知其幾千萬狀也。即女子也，而英雄，而忠孝，而俠義，而雄談驚座，智計絕人，奇變不窮，抑亦新之至焉者乎？且予嘗南遊永安矣，見夫一門三孝坊石，猶巋然存也。西至羅旁，過九星岩，擊石鼓，淵淵有聲；登錦石，誦屈子銘，其所表見皆不虛。夫豈無《幽明錄》、《搜神記》詼諧詭怪足動觀聽者？然而不近人情，莫能徵信，識者笑之。安所得如《逸史》者之千變萬化而復無事荒唐也！使其付之梨棗，傳之其人，知必有以吾言為不謬者。故序之。<br>　　時乾隆甲寅之蒲月五日，西園老人題於雙溪之草堂。<br><br>　　花溪逸士者，余叔也。窮居武陵山中，孟夏日長，振筆作《嶺南逸史》。越數月而成，以示余，且囑序焉，余拜而受之。始余與逸士，數同塾，年俱少，負意氣，以舉子業為急急。當是時，二人者，風雨雞窗，昏黃月旦。廣搜縱取，互為吐納，以相砥礪，極日夜而不休。既屢見黜於有司，卒以自困。而乃搜羅今古，旁究百家，舉凡忠孝貞廉、文人女子，與夫人心風俗之邪正，山川形勝之怪特，莫不參互而詳考之。嗟呼！此《逸史》之所為作也。<br>　　夫史者，所以補經之所未及也，而逸史者，又所以補正史之所未及也。經為聖人手訂，亙萬古而不易。史則自左氏班馬以外，不少概見。雖以韓子之賢，猶辭不就職，蓋亦有難言者乎？逸史者，固無史官拘攣之責，而樂得行其游放不羈之氣，以成就其逸也。然獨眷眷於粵何哉？逸士已不為用，思有以自見。粵為靈奧之區，山海甲於天下，耳目之所常經，譜乘之所備載。而羅旁、水安間，瑤壯紛沓，事跡較多荒略，故三致意焉。於是編其簡次，成如千卷，始明神宗，迄於某年，而自署其上曰《嶺南逸史》云。<br>　　今日者，余年凡四十矣，家故貧，且好游，回首蘧廬，碌碌無可稱道。以視逸士之闡微顯幽，褒貶予奪，托之裨官以垂不朽，其為人之同不同何如耶！逸士詩文甚富，嘗苦知音者鮮。無事乃旁游其意，涉筆是史，然以質之海內而好古之士。覽其佈局、運法、立意、命詞，波詭雲譎，結構精嚴，以補正史所弗及，懲勸善惡於將來，亦可恍惚以見其一斑也夫。<br>　　時乾隆癸丑中秋月醉園狂客謹志。<br><br>　　《逸史》者何？花溪逸士所著也。花溪逸士者何？余之友耐庵也。其曰嶺南者何？詳其地也。蓋凡士之蘊其所有，而不得施於世者，多喜自奮於予奪功罪之中。見夫善惡顛倒、美刺混淆，致使奸豪得借以為資而起，而憤時嫉俗，往往寓其褒貶。然則，非史之必出於逸，殆因逸而始托於史，故孔子作《春秋》、司馬作《史記》，此其尤大彰明較著者也。<br>　　逸士自少寢食於古，窮奇索隱，上窺姚姒，下逮百家，與夫所歷山川之險怪，治亂之興衰，靡弗博聞強記，以自得於風雨晦明之外。其發為文章，豪宕自雄，勃勃有奇氣，知所憑藉其厚。比雖見抑有司，困厄閭里，猶肆搜羅，為書之癖，鬱其所蓄，思徵試其才，遂取水安、羅旁遺事，綜其始終而予奪之，若者宜勸，若者宜懲，而《逸史》於是乎以成。<br>　　嗟乎！使其得用於朝廷，而其才豈不足以顛倒天下士歟！奈何長自寤歎，而為逸者之史？徒以彰善癉惡之懲，權托諸空言以自見。惜哉！雖然，夫人之相與，俯仰一世，面目異形，窮達殊致。而能取諸懷抱，吐其蓄積，微而顯，臧而達，俾賢者薰而善良，不肖者姓名畏知，可以少補麟經漢史者，抑亦聖人之徒也。又何必印累綬若，而始成其不朽之良史哉！<br>　　嗚呼，逸士亦人傑也哉！<br>　　歲在甲寅蒲月中浣琢齋友人張器也撰。<br><br>　　凡例<br>　　一是編悉依《霍山老人雜錄》、《聖山外記》、《廣東新語》及《赤雅外志》、水安、羅定、省府諸志考定，間有一二年月不符者，因事要成片段，不得不略為組織。<br>　　一詩詞歌謠，有可考者悉入之，其不可考及辭意未暢者，則以己意足之，以成天觀。<br>　　一是編期於通俗，《聖山志》多用土語，如謂「小」曰「仔」；稱「良家子」曰「亞官仔」，如南海差役謂逢玉「爾這亞官仔」是也，謂「無」曰「冒」；謂「如此好」曰「敢好」，如「敢好後生冒好花」是也，謂「我」曰「礙」；謂「魚」曰「牛」；謂「飯」曰「邁」；謂「碗」曰「愛」，如珠姐謂「牛是礙邁愛」是也；瑤謂「我』曰「留」，「不」曰「吾」；「來」曰「大」；「兄」曰「表」；謂「有心意」曰「眉心眉意」，如梅小姐謂「志龍表吾大留也眉心眉意」是也。諸如此類，其易曉者悉仍之，其不易曉者悉用漢音譯出，以便觀覽。<br>　　一是編期以通俗語言鼓吹經史，人情笑罵，接引愚頑。故凡忠臣孝子，如陳起風、黃讓父子，足為世勸者，固為盡情暢發，即饒有、足像、金亦諸穢瑣，足為世戒者，亦不稍為避忌。<br>　　一諸事於諸書散見錯出，苦無頭緒，愚逐節錄出，復取正史及諸家詩文注記、故老遺聞，參互考訂，得其始終，始授筆書之，閱三月而成。辭語間多不雅馴者，因走筆直書，功闕磨洗，尚期博學名流為余政之。<br><br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
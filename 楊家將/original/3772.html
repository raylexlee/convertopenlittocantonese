<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>楊家將 - 第三回　金頭娘征場鬥藝　高懷德大戰潞州</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三回</br>　　金頭娘征場鬥藝　高懷德大戰潞州</font></h4>
			　　卻說馬忠、劉氏來到山下，果見對壘呼延贊全身貫帶而出，大呼曰：「殺不盡的黨類，尚敢來相爭耶？」劉氏拍馬向前，認得分明，乃喝曰：「福郎不得無禮！」贊聽罷，猛然抬起頭來，見是母親，即丟槍下馬，拜伏路旁曰：「不肖子得罪母親。緣何至此？」劉氏曰：「汝起來，去見叔叔。」<br>　　贊乃隨母入軍中見馬忠。畢，忠曰：「聞汝在耿忠寨裡，誰知在此相鬥？馬坤是我結義兄弟，汝即宜前去伏罪。」贊曰：「前日孩兒擒他長子入山，又打傷馬榮；若去相見，恐有不測之禍。」忠曰：「有我在，無妨。」<br>　　贊乃領諾，隨馬忠入坤寨，來見馬坤。忠曰：「小兒不識尊兄，冒犯罪重，望乞恕宥。」坤驚問其故。忠以贊之本末道知。坤歎曰：「不枉相國之子也。」贊向前拜曰：「小姪肉眼不識伯伯，全賴扶持，恕小姪之前衍。」坤曰：「汝本不知，豈有相怪之理？」即令排筵席慶賀。<br>　　坤喚榮出相見，榮見贊似有赧愧。贊曰：「冒犯哥哥，萬乞赦宥。」榮亦以禮待之。是日，寨中大吹大唱，眾人歡飲。有詩為證：<br>　　　　豪傑相逢不偶然，一時會聚義全堅。<br>　　　　未交扶佐中朝主，先有威聲震太原。<br>　　馬坤因謂忠曰：「吾有一事相稟，未審賢弟允否？」忠起曰：「尊兄所命，安敢有違？」坤曰：「小女金頭娘，貌雖醜陋，頗有武藝，若不嫌棄，願與贊結百年之歡。」忠拱手謝曰：「尊兄若肯憐愛，厚德難忘。」馬坤即令人道知金頭娘。金頭娘笑曰：「嫁與亦無妨，只不知呼延贊武藝如何？前日交鋒，未分勝負；今再與比試，若能勝我，則許從之。」小卒出，告之馬坤。馬坤曰：「小女幼習未除，要與呼延將軍比試，亦不礙事。」忠即令贊與馬氏相較。贊領諾，披掛上馬，出場中。馬氏亦貫帶而出。<br>　　二人於教場中，再決勝負。馬忠、劉氏、馬坤等，立於寨門外觀望，見二人各舉軍器，鬥上二十余合，勝負不分。馬氏自恩：「贊之槍法極熟，且試他射箭如何。」即勒轉馬韁，望將台而走。贊思曰：「此必欲以箭驚我，待趕去看他如何。」<br>　　亦驟馬緊追去。馬氏待其相近，彎弓架箭，一連放出三矢，盡被贊閃過。贊曰：「偏我不會射箭？」復回馬，引馬氏趕來，拈弓在手，扣鏃而射之，其矢正中馬氏頭盔。眾人喝彩。馬忠跑出陣來，叫曰：「一家人，休得相並。」二人乃各下馬，進入寨中。坤笑曰：「贊將軍武藝精乎？」馬氏低頭不答。坤知其意，即令焚香為誓，將馬氏嫁與呼延贊。贊拜了父母，稱謝馬坤。是日，眾人盡歡而散。<br>　　次日，贊入見坤曰：「小婿回山寨見李建忠，送還小將軍。」坤大喜，即令人送贊登程。贊歸見李、柳二人，備道會著父母，及與馬氏成親之事。建忠喜曰：「此事皆非偶然也。」贊曰：「日前捉得馬華，當送還之。」建忠曰：「如今即是一家，豈有相害之理？」即著人於寨後取出馬華。馬華疑加謀害，嚇得心驚膽戰，汗透重裘。建忠曰：「茲有喜事相報，幸勿驚疑。」遂把成親完娶之事，一一次序道知。華始變憂為喜曰：「既如此，列位都該請過小寨相會。」建忠曰：「將軍先請，吾吩咐手下便來也。」馬華即辭建忠而去。<br>　　時柳雄玉不欲行。建忠曰：「若不去，恐彼致疑；正當與之相會，以釋其舊怨耳。」即日與贊等齊到太行山，令人報與馬坤。坤即出寨迎接。眾人入帳中，相見畢，建忠曰：「如今義同兄弟，患難正當相救，勿使再致相爭，有傷和氣。」坤大悅，請馬忠、劉氏相見。忠曰：「小兒多得賢兄救護，恩德不忘。」建忠曰：「贊將軍終非久淹之人，他日必當大貴。」坤令安排筵席慶賀。是日，眾豪傑依次而坐，開懷暢飲。<br>　　酒至半酣，忽報：「山下有五千餘軍馬來到，不知是誰。」贊曰：「才得安靜，又有爭鬧。」便要點人馬迎敵。馬坤曰：「待吾自去看之。」即引二百人下山探視，卻是幽州耶律皇帝殿前名將韓延壽。坤問曰：「將軍來此何干？」延壽曰：「耶律皇帝已歿，今立蕭太后登寶位，我奉令旨，來取將軍回國，共佐新主。」坤曰：「既奉有令旨，敢不回國！將軍且同入山寨，與兄弟等相見，再作商議。」延壽應諾，將人馬屯於山下，與坤入到山寨。<br>　　坤令眾兄弟出來相見畢，仍整筵席款待延壽。坤席上謂贊等曰：「我只因耶律皇帝無道，隱人太行山，今近十五年矣。聽得國中已立蕭太后為主，有旨來取。寨中約有七千人馬，留二千與汝，同吾女鎮守，吾率五千，帶華、榮二人回國。若有書來召汝，即便相應。」贊等領諾。次日坤辭眾人，與延壽高大行山。馬忠籌送出五里路外而別。坤父子帶人馬自赴幽州。不題。<br>　　且說呼延贊同眾人回至寨中，招軍買馬，專待朝廷招安。開寶九年三月，宋太祖聞劉鉤嚴設警令，日夕操作軍馬，與趙普等議征伐之計。普奏曰：「未有可乘之機，陛下尚容再議。」帝意未決。適歸德節度使高懷德入奏邊事，乃言：「河東文武不睦，陛下宜乘其亂而圖之。」樞密使潘仁美亦奏親征。太祖乃下詔，以潘仁美為監軍，以高懷德為先鋒，統十萬精兵，剋日離沛京，望潞州征進。<br>　　消息傳入晉陽，劉鈞大驚，即召文武商議。趙遂奏曰：「主公勿憂，宋師連年征戰，軍士懷怨。臣提一旅之眾，出潞州迎敵。」劉鈞允奏，即以遂為行軍都部署，劉雄、黃俊為正副先鋒，點兵五萬，前御宋師。趙遂得令，即日部兵，來到潞州界下寨，遣人緝探宋兵動靜。回報：「宋師離潞州二十里駐紮，旗鼓相接，聲勢甚盛。」趙遂得報，次日與劉雄、黃俊，引兵殺奔潞州而來。<br>　　宋前鋒高懷德已列下陣勢，兩軍對壘。懷德橫槍立馬於陣前，北陣中趙遂躍馬而出，手捻銅刀，厲聲大罵曰：「宋將不識時勢，敢侵犯邊界！」懷德大怒，挺槍躍馬，直取趙遂，趙遂掄刀來迎。兩軍相交，戰上十數合，不分勝負。漢先鋒劉雄，見趙遂勝不得宋將，舉方天干出陣助戰。宋將高懷亮怒目睜睛，舞竹節鋼鞭來敵。劉雄鬥不數合，被懷亮打中頭腦而死。趙遂撥回馬便走，懷德驟馬追殺。潘仁美驅動後軍，乘勢掩殺。北兵大敗、死者無算。高懷德、高懷亮直趕二十里而回。<br>　　趙遂大敗一陣，走入澤州駐兵，與黃俊等議曰：「宋兵雄猛，宜遣人往晉陽求救，以保此城。」俊曰：「事不宜遲，若待宋兵圍城，則難為計矣。」遂即差人星夜赴河東，奏知劉鈞。劉鈞曰：「趙遂始出兵輒敗，誰可出兵以應之？」丁貴進曰：「此行他將非宋之敵，主公須再召山後楊令公，發兵來救，可退宋師。」劉鈞依其言，即遣鄭添壽為使，齎金寶，逕詣山後，來見楊令公，遞上詔書曰：<br>　　北漢主劉鈞詔示：近因宋師入境，命趙遂率兵拒御，潞州之戰，敗走澤城。孤以羽書報知，確有燃眉之急。令公擁重兵於山後，志存忠義，當赴國難。詔書到日，宜即發兵來應，勿負孤望。<br>　　楊業得書，與諸將議曰：「往年周主下河東，吾父子大勝其軍，足以振威矣。今宋師又至，漢主復下詔來召，還當救之。」道未了，七郎曰：「中原軍馬甚盛，大人此一回且莫發兵，待宋師將困河東，救之未遲。」王貴曰：「小將軍道差矣！君命召，不俟駕而行。嘗言：『救兵如救火。，若待宋師臨城，則成涓涓之勢，徒勞無益也。正須亟出兵相援，庶表忠國之志。」楊業然其言，乃令長子淵平守應州，自與王貴部兵，即日赴晉陽，來見劉鈞。山呼畢，劉鈞以賓禮相待，賜賚甚厚。業拜謝而退。<br>　　次日，劉鈞設宴於中殿，款待楊業。楊業奏曰：「陛下召臣退敵，未能寬慰主憂，何敢受宴？」鈞曰：「卿之威望，馬到成功，何患敵人不滅那？但飲數杯，明日出兵未遲。」業拜受命。是日劉鉤親賜業金卮，君臣盡歡而散。<br>　　次日，業入見劉鉤謝宴，因請旨出兵。鈞曰：「今日卿可部兵前行，若退得宋師，寡人當以重爵處卿。」業即日辭朝，率精兵前到澤州下寨。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>楊家將 - 第四回　講和議楊業回兵　迎鑾駕豪傑施能</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第四回</br>　　講和議楊業回兵　迎鑾駕豪傑施能</font></h4>
			　　哨馬報入宋軍中，太祖曰：「朕往年隨世宗下河東，未得利而回。今彼又來救援，可回軍以避其銳。」潘仁美奏曰：「楊家之兵雖雄，統屬不一。臣與諸將當以奇兵勝之，勿勞聖慮。」太祖從其言，乃下令出兵。潘仁美與高懷德、黨進、楊光美等商議，懷德曰：「楊業武藝，河東有名者。明日交鋒，可令蕭華打初陣，趙嶷第二陣，吾與弟懷亮第三陣，君監大軍相應，此作長圍，戰之可勝其兵也。」仁美大喜，即分遣而行。<br>　　次日平明，鼓罷三通，蕭華引軍前進，恰與楊業軍馬相遇。兩軍對敵，蕭華捻槍勒馬高叫：「北將亟早納降，以免殺傷之厄；不然長驅而進，踏河東為平地耳。」業提刀縱馬，跑出陣前，左有王貴，右有延昭，厲聲罵曰：「無端匹夫！死在目前，尚敢口出大言哉！」舞刀驟馬，直取蕭華。華舉槍迎敵。兩馬相交，鬥不數合，被楊業一刀斬於馬下，宋兵大敗而走。業揮動左右趕來，宋陣中一軍擺開，乃趙嶷出馬綽斧，來與楊業交鋒。戰至二十余合，趙嶷亦被楊業一刀，連人帶馬，分為四截。余兵大溃。<br>　　高懷德聞知大驚，急與懷亮引馬軍一萬來敵。澤州趙遂聞知救兵來到，亦開門以應之。楊業直殺入宋陣中。懷德提槍迎之。兩馬相交，戰有五十余合，不分勝敗。楊業打馬復回，懷德驟馬追之。旁邊轉過楊延昭，截懷德於馬下，卻得懷亮拼死力戰，救援懷德回陣，王貴麾軍掩殺，宋兵折去無數。<br>　　懷德引軍回見潘仁美，說楊業英雄，連斬大將二員。仁美曰：「可見主上商議，徐定戰楊家之策。」仁美奏知大祖：「王師已挫一陣，楊家之兵難敵。」太祖歎曰：「莫非天意不欲朕平定河東乎？」即與諸將商議班師。楊光美進曰：「楊業之眾，已與趙遂相並，聲勢頗振。若今班師而去，倘或敵人追來，吾軍見北兵之盛，不戰而溃，反取辱於外人也。為今之計，可遣人與楊業講和，然後回兵，可無後顧之憂矣。」太祖曰：「誰可為使前往？」光美曰：「臣願奉詔一行。」太祖允之，即令文臣草詔，與光美齎往澤州見楊業，道知講和之意。<br>　　業笑曰：「汝主削平諸國，曾亦有講和者乎？」光美厲聲曰：「我主英武而承大統，恩威加於諸國，近征逆命，如泰山之壓危卵，系頸稱臣者，不可勝計。今駕下河東，將收功於指日，但不忍生靈肝腦塗地，又以將軍名望素重，弗肯相傷。況中原謀臣勇將，擁兵未動，若使聞知河東未下，車駕淹留，激怒齊至，汝晉陽能保無事乎？將軍能保常勝那？」楊業被光美說了一篇話，無言可答。王貴講曰：「機會難得，將軍可允其議。若使激怒宋人，非河東之利。」業乃回報使者：「歸奏宋君，吾即部兵回矣。」<br>　　光美辭退，再入別營見趙遂，道知通和之由。遂喜曰：「宋君吾之尊主也。既有通好之意，安敢不從？」光美辭遂，歸見太祖，奏知允和之事。太祖大悅，乃下詔班師。時軍中亦因糧盡，聞命無不歡悅。<br>　　次日，車駕由潞州回軍，行至太行山駐紮。有小卒報入寨中，道知宋太祖下河東，不利而回。呼延贊大悅，與李建忠議曰：「吾與河東有切齒之仇。今當下山攔住車駕，問求衣甲三千副，弓弩三千張，與吾眾人演習。待車駕再下河東，充為先鋒，建功績於大宋，豈不勝於為寇乎？」建忠然其言，即與人馬五千。贊披掛齊備，引人來於山下，排開陣勢，阻住去路。<br>　　哨馬報入宋軍中：「前有賊眾阻住去路。」前鋒副將潘昭亮出馬問曰：「誰敢阻住車駕？」呼延贊答曰：「擋住聖駕，不為他事，只求留下衣甲三千副，弓弩三千張，與小將寨中演習。待聖主再下河東，願充為先鋒，以破仇邦。」昭亮怒罵曰：「中原多少英雄，要你無名草寇何用？急早退去，尚留殘生；不然，擒汝以獻。」贊曰：「贏得手中槍，便放車駕過去。」昭亮怒激，挺槍躍馬，直取呼延贊。贊舉槍迎戰。交馬兩合，被贊掣出鋼鞭，打死馬下。前軍報入中軍，楊延漢提刀出馬來戰呼延贊。呼延贊虛退幾步，放延漢殺進。不數合，被贊擒於馬上，令手下解入寨中去了。<br>　　潘仁美聞知其子昭亮被贊所殺，正在憂慮。忽黨進見曰：「前有賊兵阻路，殺傷官軍甚眾，公安得高枕無憂？倘主上知之，何以回答？」仁美曰：「正在思慮，不得其計耳。」進曰：「吾當部兵戰之。」仁美曰：「太尉若肯出力，朝廷之幸也。」黨進即披掛上馬，跑出陣前曰：「無端匹夫！不度車駕在此，敢來尋死耶？」贊曰：「小將非是邀駕，欲盡忠於王邦耳。衣甲弓弩小事，何故吝惜不與，動此干戈？」黨進大怒，舞刀直取呼延贊。<br>　　呼延贊舉槍迎敵。二人戰上數十余合，不分勝負。贊佯輸，走入本陣。黨進驟馬追來，綽起鋼刀劈頭就砍。贊回身閃過，挽住槍梢，盡力一卷，拖翻下馬。眾嘍囉一齊向前捉了。贊亦令解上山去。宋軍中高懷德，聽此消息大驚曰：「此處安得有此雄將？」即跑馬出陣前，與贊交戰。二人鬥上五十余合，不分勝負。騎校奏知太祖。太祖親部侍兵出陣前，見二員虎將鏖戰不止。太祖令楊光美諭旨。光美跨馬出陣前曰：「二將軍且歇，聖上有旨到來。」<br>　　高懷德遂勒轉馬韁，呼延贊亦退立於門旗下。光美曰：「阻聖駕將軍有何議論？」贊曰：「聞宋師征河東，不利回軍。小將願借衣甲三千副，弓弩三千張，留在寨中，招募壯士演習。待主上再下河東，充為先鋒，以破強敵。此至願也，敢有他意哉？」光美聽罷曰：「將軍少待，吾奏知主上計議。」即入軍中見太祖，奏知前軍阻路之由。<br>　　太祖曰：「朕堂堂天國，何惜三千衣甲弓弩？使彼果能建功，爵祿且不吝也。即令軍政司搬過精細衣甲三千副，堅實弓弩三千張，與光美交割呼延贊。光美領旨，即出陣前，遣軍校送衣甲弓彎入贊陣中。贊大悅，因拜受命。引人馬逕歸寨中，與李建忠道知。建忠曰：「既聖旨允賜衣甲弓弩，便當送還擒將，自至駕前謝恩請罪。」贊然其言，請出楊延漢、黨太尉入帳中相見。贊曰：「適間冒瀆將軍，萬乞恕宥。」黨曰：「此是吾輩不能曉達勇士之意而遭擒辱，實為慚愧，何為怪乎？」贊令設酒醴待之。建忠令手下取過黃金二十兩，謂延漢曰：「適間衝犯二位，聊作壓驚之資。乞引小弟詣駕前，見主上一面，死生不忘。」黨進曰：「若受勇士之禮，何面目以見天子乎？」堅辭不受，遂引建忠、呼延贊至駕前拜見大祖。<br>　　山呼畢，黨進奏知呼延贊本末。因言：「二人皆欲盡忠於陛下，乞陛下旌獎之。」太祖曰：「朕之諸命，未隨軍行，權封李建忠為保康軍團練使，呼延贊為團練副使。朕回汴之後，即遣使宣召。」建忠與呼延贊謝恩畢，自回山寨聽候不題。<br><br>　　<br>　　<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>

			　　卻說呂軍師取過陣圖一張，吩咐中營騎軍五千，離九龍谷一望之地，築起七十二座將台，每台令五千軍守之。另外設立五壇，豎旗號，按青黃赤白黑之色；內開甬道七十二路，往來通透。待築完備時，而後提調。騎軍得令前去，按陣圖築立。不數日，台壇俱已整齊，甚是完固，回報於呂軍師，親往巡視一遍。軍師擇定吉日，下令諸將聽調。
　　三通鼓罷，五國軍烏，齊齊擺列。呂軍師先令鮮卑國黑靼令公馬榮率所部軍，列在九龍正南，擺作鐵門金鎖陣。分一萬軍，各執長槍，按為鐵門，把守將台七座；又分一萬軍，各執鐵箭，按為鐵閂，把守將台七座；再分一萬軍，各執利劍，按為金鎖，又把守將台七座。馬令公得令，一聲炮響，率軍排列去了。有詩為證：
　　　　畫角齊鳴陣勢開，鐵門堅固巧安排。
　　　　對壘敵將若欲破，除是神仙秘訣來。
　　呂軍師又下令，著黑水國鐵頭大歲率所部軍，靠九龍谷左排作青龍陣。分一萬軍，手執黑旗，按為龍須，把守將台七座；又軍一萬，分四隊，各執寶劍，按為四個龍爪，把守將台七座；又軍一萬，各執金槍，按為龍鱗之狀，把守將台七座。鐵頭太歲得令，率所部分佈去了。有詩為證：
　　　　青龍陣勢智謀深，百萬雄兵亦凜然。
　　　　自是中朝豪傑在，敢馳駿馬入南天。
　　呂軍師又令長沙國蘇何慶，以部下靠九龍谷右排作白虎陣。分一萬軍，各執寶劍，按為虎牙，把守將台七座；分軍一萬，手執短槍，按為虎爪，把守將台七座。再令耶律休哥屯軍一萬，守將台六座於前，按為朱雀陣。耶律奚底屯軍一萬，守將台六座於後，按為玄武陣，繞圍左右，作犄角之勢。蘇何慶、耶律休哥等各領所部而行。有詩為證：
　　　　白虎交加陣勢雄，前排朱雀將台中，
　　　　後居玄武藏機妙，敵國兵強不易通。
　　呂軍師再遣森羅國金龍太子，以所部軍端守將台中座，按作玉皇大帝坐鎮通明殿。令董夫人裝作梨山老母。再繞中台分軍一萬，各穿青黃赤白黑服色，按為四斗星君。另軍二十八名，披頭散髮，繞中台前後，按為二十八宿。又令土金牛裝為玄帝，土金秀手執黑旗，排成龜蛇之狀，把守二門之北。金龍太子等各得令部兵去了。有詩為證：
　　　　玉皇駕下列星君，陣勢巍然智壓群。
　　　　不是仙家親降世，定教中原兩平分。
　　呂軍師又令西夏國黃瓊女，以所領女兵，手執寶劍，按為太陰星。蕭撻懶率所部，各穿紅袍，按為太陽星。仍令黃瓊女赤身裸體，立於旗下，手執骷髏骨，遇敵軍大哭，按為月孛星之狀。耶律沙率所部巡視四方，按東西南北斗，結為長蛇之勢。黃瓊女等各引兵分佈。有詩為證：
　　　　戰鼓頻撾勢若雪，東西南北陣門開。
　　　　仙家擺作拿龍計，不想英雄識破來。
　　呂軍師又令蕭后單陽公主率兵五千，各穿五色袈裟，按為迷魂陣。內雜番僧五百，為迷魂長老。密取七個懷孕婦人，倒埋旗下，遇交鋒之際，攝取敵人精神。單陽公主得令，引兵依法而行。有詩為證：
　　　　陣陣相連法甚奇，鬼神夜夜魄精迷。
　　　　分明一本安邦術，變作天翻地覆機。
　　呂軍師下令耶律吶選五千健僧，手執彌陀珠，按為西天雷音寺諸佛。另以五百和尚分列左右，按為鐵羅漢，總居六十二天門之首，以吞敵人威勢。耶律吶領命而行。有詩為證：
　　　　堂堂陣勢列方圓，萬馬爭馳繞將台。
　　　　若使英雄齊角力，盡教聖主定中原。
　　呂軍師排成陣勢，著椿岩與韓延壽督戰，每陣中以觀紅旗為號，指揮迎敵。果是仙家妙用，世人莫測。七十二陣，變怪奇異。晝則淒風冷雨，夜則河漢皆迷，好使人懼！正是：
　　不有真仙開妙秘，如何能破鬼神機？
　　次日，椿岩以師父陣囹已完，與韓延壽議曰：「今宋兵列營於對壘，可令人下戰書與知，看他如何出兵。」延壽然其言，即遣騎軍來見宋將王全節。全節批回戰書。次日，引李明等出九龍谷平川之地邀戰，望見正北一座陣勢，如生成世界一般，大驚曰：「番家必有奇才在軍中，且未可即戰。」道未罷，遼帥椿岩、韓延壽二騎飛出，厲聲高叫曰：「宋將若只鬥武藝，即便交鋒，如要鬥文，試觀吾陣。」全節顧李明曰：「北兵勢銳，若與交戰，終是不利；以陣圖與言，回兵計議乃可。」明然其言。全節曰：「鬥戰武夫較力之事，不足為奇，待再整陣圖來破，方顯高低。」椿岩笑曰：「任汝去排陣來戰，吾不暗算汝矣。」乃收兵還營。
　　全節歸至軍中，謂李明曰：「陣勢小可頗諳，未見今日之異。當具奏朝廷，速遣將來辨視。」誇明曰：「事不宜遲，便速行之。」全節乃畫成陣勢圖局，遣騎軍墾夜往汴京奏知真宗。
　　真宗看罷大驚，即遍示文武，無一人識得者。寇準奏曰：「臣視陣圖，內中變化必多。除是三關召回楊六使，可識此陣；其他邊帥，恐不能識。」帝允奏，遂遣使臣，逕赴三關，來見六使。宣讀聖旨畢。六使領旨，與諸將議曰：「既主上有旨，當得赴命。」因令陳林、柴敢守寨，自率岳勝、孟良等二十二員指揮使，統領三軍，離佳山寨，赴京而行。此所謂明下三關也。君恩優渥，將帥威儀，較前兄妹私行，真有天淵之隔矣。有詩為證：
　　萬戰叢中爭六合，乾軍隊裡定乾坤。
　　英雄自有平戎策，直指旌旗入陣門。
　　軍馬一路無詞，不日到京，六使以所部紮於城外。翌日，隨班朝見。真宗帝曰：「近因北征帥將進番人排下陣勢圖局，文武皆不能識。朕以卿太原將種，陣圖素熟，卿試看此為何陣？」六使承旨，接過陣圖視之，奏曰：「臣視此陣，必有傳授，番邦無人能排此陣者。須容臣親提士馬，臨敵境看視，方明其理。」帝允奏，賜六使金杯御酒，即命起行。六使謝恩而退，即率所部，離汴京，望九龍谷進發。
　　哨馬報入王全節軍中，全節聽是楊六使到，不勝之喜，與李明等出營迎接。六使下馬，與全節並肩入帳中坐定，二人各敘起居。全節曰：「近因小可北征，不想番家於對壘排下陣勢，甚是奇絕。今得足下來此，想有定論。」六使曰：「主上
　　以陣圖視之，小可一時難明。還待出陣前觀視，看他變化何如。」全節然其言，令具酒醴相待，夜靜乃散。
　　次日，六使下令出軍。岳勝、孟良等披掛齊備，鼓罷三通，宋軍鼓噪而進。北將韓延壽亦部兵列於陣前。楊六使端坐馬上，高叫曰：「北兵休放冷箭，待吾看陣。」延壽認得是楊六使，自思曰：「此人將門出身，深識陣法。」下令各營，依紅旗指揮，隨時變化。番營得令，一聲震響，陣圖如山嶽之勢。六使於馬上停視良久，謂諸將曰：「陣勢吾曾排著幾番，未曾見此變化。道是八門金鎖陣，又多了六十四門；道是迷魂陣，又有玉皇殿。如此叢雜，如何敢破？只得回軍商議。」岳勝等乃收軍還營。北兵亦不來追趕。
　　六使歸軍中，與全節議曰：「此陣果是奇絕，小可亦不能測。」全節曰：「君若不識，他人愈難明矣。」六使曰：「可急遣人奏知，請御駕親征。然後計議。」全節乃差人赴京奏知。真宗聞報，與群臣議日：「楊家不識其陣，必非小可，朕只得御駕親征。」八王奏曰：「此一回須用陛下監戰，方可成功。」帝意遂決，竟下命寇準監國，大將軍呼延贊為保駕，八王為監軍，敕沿邊帥臣俱隨征聽調。旨令既下，諸將俱整備俟候不題。
　　歡日，車駕高大梁，望幽州進發。正值夏未秋初，但見：旌旗卷舞西風急，斗帳淒涼夜色寒。大軍一路無詞，不日望九龍谷將近。楊六使、王全節等迎接於五十里之外。真宗下命於正南駐營。眾將朝見畢。帝宣六使人御前，問其陣勢如何。六使奏曰：「陣勢排得奇異，臣亦參不透，正待聖駕來觀。」帝允奏，下令明日看陣。六使退出，吩咐各營整備不題。

　　
　　
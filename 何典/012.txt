

    
	
		
			跋
			跋　　《何典》一書，上邑張南莊先生作也。先生為姑丈春蕃弍尹之尊人，外兄小蕃學博之祖。當乾嘉時，邑中有十布衣，皆高才不遇者，而先生為之冠。先生書法歐陽，詩宗范、陸，尤劬書，歲入千金，盡以購善本，藏書甲於時。著作等身，而身後不名一錢，無力付手民。憶余齠齡時，猶見先生編年詩稿，蠅頭細書，共十餘冊。而咸豐初，紅巾據邑城，盡付一炬，獨是書幸存。夫是書特先生游戲筆墨耳，烏足以見先生？然並是書不傳，則吉光片語，無復留者，後人又何自見先生？爰商於縷馨僊史，代為印行，庶後人藉是書見先生，而悲先生以是書傳之非幸也。　　　　光緒戊寅（編按：光緒四年，公元一八七八年。）端午前一日，海上餐霞客跋。


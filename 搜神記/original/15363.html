<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>搜神記 - 補遺　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>補遺</font></h4>
			　　祝雞翁者，洛陽人也，居尸鄉北山下。養雞百年，雞至千餘頭，皆有名字。欲取，呼之名，則種別而至。後之吳山，莫知所去矣。（《水經注》十六〈穀水〉篇）<br>　　楊震，有鸛銜三鱓魚，飛集講堂前。都講取魚進曰：「蛇鱓者，卿大夫服之象也。數三者，法三台也。先生自此升矣。」（據范曄《後漢書．楊震傳》補）<br>　　澹臺子羽齎璧渡河，風波忽起，兩龍夾舟。子羽奮劍斬龍，波乃止。登岸，投璧於河，河伯三歸之。子羽毀璧而去。（《文選》五〈吳都賦〉注。古鈔本《蒙求》注）<br>　　故中牟令蘇韶，有才識，感冥中卒，乃晝見形於其家。諸親故知友聞之，並同集。飲噉言笑，不異於人。或有問者。中牟在生，多諸賦述，言出難尋。諸敘詞曰：「運精氣兮離故形，神渺渺兮爽玄冥。歸北帝兮造酆京。崇墉鬱兮崢嶸。叔鳳闕兮詞帝庭，邇卜商兮室顏生。親大聖兮頌梁成，希吳季兮英嬰明。抗清論兮風英英，敷花藻兮文粲榮。庶擢身兮登崑瀛，多福祚兮享千齡。」餘多，不盡錄。初見其詞，若存若亡。（《道宣律師感通錄》作晉太常干寶《搜神錄》述）<br>　　《黃帝書》云：上古之時，有二神人，一名荼與；二名鬱壘，一名鬱律。度朔山，山上有大桃樹，二人依樹而住。於樹東北，有大穴，眾鬼皆出入此穴。荼與、鬱壘主統領簡擇萬鬼。鬼有妄禍人者，則縛以葦索，執以飴虎。於是黃帝作禮歐之：之桃人於門戶，畫荼與、鬱壘與虎以象之。今俗法，每以臘終除夕，飾桃人，垂葦索，畫虎於門，左右置二燈，象虎眼，以袪不祥。（慧琳《一切經音義》十一）<br>　　馮稜妻死，稜哭之慟。乃嘆曰：「奈何不生一子而死。」俄而妻復蘇。後孕，十月產訖而死。（《獨異志》中）<br>　　孟宗至孝，墳以梓木為表，感花萼生於枯木之上。（《敦煌石室古籍叢殘．籯金仁孝篇》）<br>　　李王靈母死，廿年不食鹽醋，感庭橘冬生其實也。（《敦煌石室古籍叢殘．籯金仁孝篇》）<br>　　黃帝有熊氏，少典之子。母曰附寶，其先即炎帝母家有蟜氏之女，世與少典氏婚。及神農之末，少典氏又娶附寶。見大霓光繞北斗樞星，照郊野。附寶孕二十五月，生黃帝於壽丘。（《太平御覽》一三五）<br>　　慶都觀河，遇赤龍。腌然陰風，感而有孕。十四月而生堯。（《太平御覽》一三五）<br>　　吳猛，蜀人。小兒時，在父母旁臥，時夏月多蚊，而終不搖扇。懼蚊虻之去我及父母也。（《太平御覽》二三、四一三、九四五，《事類賦注》四）<br>　　河間管弼，僑居臨水北岸。田作商賈，往往如意。嘗載兩舫米，下都糶。垂行，忽於宅中見一物，形似鼉而長大。行還，輒大得利。如此，一家遂巨富。二十年恒有萬斛米。（《太平御覽》四七二）<br>　　丁蘭，河內野王人。年十五，喪母。乃刻木作母事之，供養如生。鄰人有所借，木母顏和則與，不和不與。後鄰人忿蘭，盜斫木母，應刀血出。蘭乃殯殮，報讎。漢宣帝嘉之，拜中大夫。（《太平御覽》四八二）<br>　　吳先主病，遣人於門觀不祥。巫啟：「見一鬼，著絹巾，似是大臣將相。」其夜，先主夢見魯肅來入，衣巾如之。（《太平御覽》八一七）<br>　　劉晨、阮肇入天台取穀皮，遠不得返。經十三日，飢。遙望山上有桃樹，子實熟。遂躋險援葛至其下，噉數枚，飢止體充。欲下山，以杯取水。見蕪青葉流下，其鮮新。復有一杯流下，有胡麻焉。乃相謂曰：「此近人家矣。」遂渡山，出一大溪。溪邊有二女子，色甚美。見二人持杯，便笑曰：「劉、阮二郎捉向杯來。」劉、阮驚。二女遂欣然如舊相識曰：「來何晚耶？」因邀還家。南、東二壁各有絳羅帳，帳角懸鈴，上有金銀交錯。各有數侍婢使今。其饌有胡麻飯、山羊脯、牛肉，甚美。食畢，行酒。俄有群女持桃子，笑曰：「賀汝婿來。」酒酣作樂。夜後各就一帳宿，婉態殊絕。至十日，求還，苦留半年。氣候草木是春時，百鳥啼鳴，更懷鄉，歸思甚苦。女遂相送，指示歸路。既還，鄉邑零落，已十世矣。[01]（明鈔本《太平廣記》六一）（[01]南朝劉義慶《幽明錄》及《紹興府志》均作「子孫已過七世矣。」）<br>　　焦湖廟有一玉枕，枕有小坼。時單父縣人楊林為賈客，至廟祈求。廟巫謂曰：「君欲好婚否？」林曰：「幸甚。」巫即遣林近枕邊，因入坼中。遂見朱門瓊室，有趙太尉在其中，即嫁女與林。生六子，皆為祕書郎。歷數十年，並無思鄉之志。忽如夢覺，猶在枕旁。林愴然久之。（《太平寰宇記》一三六）<br>　　許懋，吳人，好黃白術。一日，遇一道人，將一畫扇簇掛于壁。上有藥爐，童子在上。道人呼童子，而童子跪於爐前。畫扇頻動，爐火光炎，少頃藥成。道人曰：「黃白之術，役天地之數，非積功累行，不可求之。」遂告懋曰：「五十年後，當于茅山相尋。」遂不知所在。（《三洞群仙錄》一七）<br>　　（顧愷之字長康，）常悅一鄰女。乃畫女於壁，當心釘之。女患心痛，告於長康，拔去釘，乃愈。（張彥遠《歷代名畫記》五）<br>　　老子將西入關，關令尹喜，好道之士，睹真人當西，乃要之途也。（《水經注》十七〈渭水〉篇）<br>　　陵陽子明，上宣城陵陽山得仙，其後因山為氏。（《元和姓纂》卷五〈十六蒸．陵陽〉）<br>　　昔有人騎入南谷山中，見一小池，橫石橋，遂驟馬過橋。見二少年，臨池弈碁，置白玉碁局。見騎馬者，拍手負局而走。（《杜工部草堂詩箋》二七〈存歿口號二首〉）<br>　　帝顓頊高陽氏，黃帝之孫，昌意之子，姬姓也。母曰景僕，蜀山氏女，為昌意正妃，謂之女樞。金天氏之末，瑤光之星，貫月如虹，感女樞幽房之宮，生顓頊於若水。（《太平御覽》一三五，「若又」原作「弱水」，據《初學記》卷九、《太平御覽》七九、《文藝類聚》十一改）<br>　　堯母曰慶都，觀河，遇赤龍，晻然陰風，感而有孕，十四月而生堯。（《太平御覽》一三五）<br>　　魏推五德之運，以土承漢。（《昭明文選》二十〈皇太子宴玄圃玄猷堂有令賦詩〉注）<br>　　秦時，有人夜渡河，見一人徵餘，手橫刀而立，叱之，乃曰：「吾蒼水使者也。」（《分門集註杜工部詩》一六）<br>　　《論語摘輔像》曰：「山土崩，川閉塞，漂淪移，山鼓哭，閉衡夷，庶桀合，兵王作。」時天下尚亂，豪桀並爭：曹操事二袁於河北；孫吳創基於江外；劉表阻亂眾於襄陽，南招零、桂，北割漢川，又以黃祖為爪牙，而祖與孫氏為深讎，兵革歲交。十年，曹操破袁譚於南皮；十一年，走袁尚於遼東。十三年，吳禽黃祖。是歲，劉表死。曹操略荊州，逐劉備於當陽。十四年，吳破曹操於赤壁。是三雄者，卒共參分天下，成帝王之業，是所謂「庶桀合，兵王作」者也。十六年，劉備入蜀，與吳再爭荊州，於時戰爭四分五裂之地，荊州為劇，故山鳴之異作其域也。」 （《後漢書．五行志三》注）<br>　　帝嚳與顓頊平九黎之亂，始立五行之官者也。（《北堂書鈔》四九）<br>　　〔巴郡〕有澤水，民謂神龍。不可鳴鼓其傍，即使大雨。（《後漢書．郡國志五》注）<br>　　代城始築，立板幹，一旦亡西南板，四五十里於澤中自立，結葦為外門，因就營築焉，故其城周圓三十五丈，為九門，故城處呼之以為東城。（《後漢書．郡國志五》注）<br>　　〔緱氏〕縣有延壽城。（《後漢書．郡國志一》注）<br>　　有怒特祠，秦置旄頭騎起此。（《後漢書．郡國志五》注）<br>　　鬚長七尺。（《北堂書鈔》卷一）<br>　　電曰笑電。（《紺珠集》卷七）<br>　　仲子隱於鵲山。（吳任臣《山海經廣注》卷一）<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
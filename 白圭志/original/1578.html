<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>白圭志 - 第三回　建章無意遇緣人　美玉醉狂招橫禍</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第三回</br>　　建章無意遇緣人　美玉醉狂招橫禍</font></h4>
			　　話說庭瑞欲尋寓所，正遇一人叫曰：「庭兄來矣。」庭視之，乃美玉也。當下邀庭瑞來到寓所，曰：「弟到省，便租了這個寬大寓所，早有意與兄同寓。」指謂庭瑞曰：「東邊房子，弟已潔淨，以待兄矣。」庭甚不如意，祇是面上不好意思，是以強免應承。即命來興，到船上收拾鋪蓋上來。美玉即治酒接風。<br />
　　飲酒間庭瑞將醉，乃格吳城河下遇楊小姐之事，細說一番。又將所吟之詩一一唸出。當時祇做笑談，美玉卻緊記在心。庭瑞酒醒，自知失言，悔之不及。<br />
　　卻說方山在家，病略可些，使催促建章赴科場應試。建章領命，帶一書僮，搭了快船，望江省而來。<br />
　　不一日，到了江省，即與書童入城，遍尋庭瑞寓所。遇著同窗學友問及庭瑞，俱言在書院等候，尚未起身。建章自悔曰：「到是我誤了他，祇是我有書子與他，約他起身，怎麼還在那裏等我？莫非我書子寄失了不成。」尋思不了，祇得自尋寓所。<br />
　　與書僮來到進賢門，有一高大房子，帖著賃寓。即使書僮問其屋主人，即主人答曰：「適間有一吉安張相公租了。祇是房子寬大，他若肯與人共，到也合式。」書僮將此話回復建章，建章暗思：吉安張相公，或者是庭瑞亦未可知。恰一人自內出，書僮指謂曰：「此即主人也。」建章向前揖問曰：「適主人言張相公，是甚麼年紀？」其人曰：「大約十四五歲。」建章暗思，必是庭瑞，乃曰：「相煩主人與張相公說，白鹿書院友人相訪。」主人領諾入內。<br />
　　良久乃出，揖建章曰：「原來張相公即是令弟，請進，請進。」建章祇道是庭瑞，乃信步入內。卻見一書生，青年俊秀，立於廳上，面貌卻與庭瑞相似。見了建章，遂下階相迎。禮畢，乃問曰：「兄自白鹿書院來，可知張庭瑞否？」建章曰：「庭瑞是愚至交，焉有不知。祇是愚自家中來，不曾與他同伴。適遇同窗，詢知他尚未起身。請問兄台，與他是何親故？」那書生曰：「庭瑞是家兄也。」建章曰：「原來是友人兄弟，妙甚。請問尊諱？」答曰：「名蘭，號麟瑞。」建章暗思：「庭瑞與我交厚，祇知他有一妹，未聞他有兄弟。」乃問曰：「兄與庭瑞是同胞否？」蘭曰：「共祖各父。」建點首曰：「此間房子頗大，意欲相約同寓，未審可否？」蘭曰：「吾兄之友即吾友也，同寓甚好。」於是建章即與蘭同寓。不在話下。<br />
　　原來此生，即庭瑞之妹蘭英也。自從庭瑞去白鹿後，他一人盡力讀書，終夜不寢。時近科場，是以男妝來省。其母何大姑亦不禁止。及到了省城，便賃了這個房子，以待庭瑞，卻不期遇著建章。<br />
　　相與講論翰墨，竟成文字知音，問答無不合意。蘭英意欲配建章，乃問曰：「兄婚娶否？’建章曰：「弟年未冠，名未就，何暇論及此事。」蘭曰：「不然，此人之大倫，身之根本，豈宜落後。弟有一舍妹，年十四歲。雖非花容月貌，亦得乎其中，素愛讀書，頗知文藝。倘不見鄙，願相託焉，鈞意以為如何？」建章曰：「既蒙垂愛，本當諾命。但婚姻之事，欲待父母之命，未敢自專。非愚所能允，亦非兄所能許。」蘭曰：「弟自幼喪父，祇有老母在堂，凡事悉憑弟裁。但令尊翁處，無人可以進言。」建章因聞其才貌，亦已屬意，乃曰：「家君處，弟倒可以面稟，但是路隔千里，往返艱難。」蘭笑曰：「千里姻緣一線牽，何難之有。」建章遂允之，自是二人更加親愛。<br />
　　一日，蘭晝寢，建章獨自散步，來到貢院前。忽聞人叫曰：「建章兄來矣。」建視之，乃庭瑞也。傍有一人相與同行。建章近前間慰畢，拱問那人姓名。庭瑞答曰：「即弟同姓兄弟也，字美玉。」又問見寓何處，答與美玉同寓，在新城門內董宅。庭問建曰：「兄寓何處？」建曰：「進賢門彭宅。」庭瑞正欲到建章寓所遊玩，建章邀進酒館小酌，各敘別後之情。<br />
　　庭瑞對美玉曰：「弟欲將舍妹配與建兄，將歸請母命耳。」美玉曰：「兄家中大事，俱兄自裁。兄即如意，伯母無不依從，就今日一言為定，弟作媒人便了。」建章拱手謝曰：「庭兄在窗下早有美意，愚亦有此心。奈弟今已別議婚了，庭兄當為賢妹另選高門，切勿道弟之無信也。」庭曰：「莫非令尊翁，早為兄定了佳人耶？」建曰：「非也。」<br />
　　言未畢，忽一人自外而來，笑揖曰：「哥哥原來已在此。」庭視之，乃是妹子蘭英。眾皆揖之坐。庭瑞因建章在坐，不好說得。建章曰：「弟前到省時，料兄已先來，四下尋兄不見蹤跡，祇得自尋寓所。」以手指蘭曰：「即與此兄同寓，始詢知是兄台令弟。其為人也，慷慨多情，兼且深通經典。其文墨俱在弟之上，連日得蒙教益，使弟十分敬慕。他有一令妹，蒙他許弟為婚，弟已允從。」庭瑞、美玉暗暗會意，卻用冷言嘲笑建章，飲酒間十分有趣。<br />
　　庭瑞又問蘭英曰：「賢弟幾時來省？可曾見家堂否？」蘭會意曰：「伯母安泰，弟臨起身時，曾囑弟與兄同寓。」於是四人飲酒，各自歡然。惟美玉一人貪杯先醉。<br />
　　忽見市上人紛紛亂亂。因問：「酒肆中伺故？」小二答曰：「主考到了。」庭瑞等聞言，即行還了酒錢，到滕王閣來看主考。庭、建、蘭三人遠遠望著，但見官船悠悠而來，旗上大書「欽命大主考吳」，又一船書「欽命副主考陶」。是時，滿城官員都在河下迎接。巡撫向前，主考船到岸，即出船來，與巡撫敘禮。<br />
　　那吳主考十分貌陋。美玉乘醉走近接官亭，大笑曰：「怪哉！怪哉！風雛復生於世矣。」不料那主考聽見，怒問：「法官何在？」那南昌縣即將美玉拿下。主考曰：「爾敢譏吾貌醜耶！」遂棄其衣冠。庭瑞等三人遠遠看見，大驚，又不知就理。正無可奈何，適陶主考上岸。詢知其故，向吳主考解勸。那吳主考曰：「此等狂徒，縱有天才，何益於世！」即著南昌縣鎖押，聽候發落。正是：<br />
　　　　未曾入貢院，先已作囚人。<br />
　　未知如何發落，且聽下回分解。<br />
<br />
<br />
　　庭瑞欲遠絕張宏，美玉又欲親近。庭瑞既不與之同學，又復與之共寓。正所謂：君子欲絕小人，而不能去﹔小人欲害君子，而亦不能已也。<br />
　　酒後失言，常事也。月下訂約，密事也。因一杯之酒，失一片之言，以至於奸人生計，節女見羞。其咎也，是誰之過歟？<br />
　　方山得病，召建章歸。方山病可，催建章試。愛子之心，願其成也。為子者，可不善體親心歟！<br />
　　建章得一庭瑞，以為好友。復得一蘭英，又是至交。君子以文會友，四海之內，皆兄單也。<br />
　　建章猜蘭英為庭瑞，蘭英又猜建章為庭瑞。及其遇也，兩不相識，忽然變作至交。竟將庭瑞拋開一邊，真令讀者則志不定。<br />
　　庭瑞愛建章，以真妹許之﹔蘭英愛建章，以假妹許之。一真一假，變作兩樣文法，其實總是一蘭英耳。<br />
　　四子席問論婚，庭瑞會意，美玉會意，蘭英亦會意。惟建章一人似醉非醉，似夢非夢，面上到也難看。<br />
　　接官亭邊，看者常多。而美玉一人獨因酒醉，自取失言之禍。信乎，白圭之詩，深有益於世道矣。<br />
　　《易》曰：「積善之家，必有餘慶﹔積不善之家，必有餘殃。」帝君曰：「善惡之報，如影隨形﹔近在自己，遠在子孫。」誠不易之言也。當此之時，美玉之惡未形，而牢獄之殃先發，其報應不已近歟！<br />
　　或曰：「風雛之貌醜，而名亦美。」以此比之，何足為怒？余曰：「不然，人生不讀書，尚知禮義，況為儒者乎。以下犯上，律所不容，刑之宜矣。」<br />
　　甚矣，酒之為物也。張博因之以喪命，庭瑞因之以失言，美玉又因之以見囚。好飲者，可不畏哉。<br />
<br />
　　<br />
　　
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>
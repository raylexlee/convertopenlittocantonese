
			　　話說王夫人，接閱女兒書信。亦作書，令王中送與女兒，以安其心。自此王中常常走動，到也安樂。

　　一日，昆山自外來。手執題名錄一本，對其妻郭氏曰：「可喜，侄兒庭瑞已中了第二名舉人。」郭氏亦喜。惟菊英一傍流淚。郭氏大疑，乃密問之，菊英乃以吳江之由相告。郭氏喜曰：「今日為吾兒，他日是吾侄婦也。」遂與夫言，昆山聞言，喜不自勝。

　　菊英卻長嗟短嘆，昆山因慰之曰：「此等佳事，何反不樂？」菊英曰：「他名登虎榜，何等榮耀﹔妾孤身寄跡，何等淒涼。既然得意功名，必將往京會試，妾之事豈不拋開一邊。昔在吳江時，曾約定著人迎他，不料反復如此。他心中若不忘妾，定然與妾一樣懷想，豈非妄負了他。他若因無人往接，必謂此事不妥，一旦別娶，到怪不得他負了妾。似此安得不嘆。」昆山曰：「小姐可寫一信付與舍侄，如何？」菊曰：「無人可使。」昆曰：「那墨店中有一墨客歸家，他與舍侄同邑。少不得我亦有信去，祇在明日起身，可修書付他帶去便了。」菊英轉入房中，寫了書信，交與昆山。昆山即送交墨客。墨客帶了書信，望吉安而來。

　　不一日，到了小梅村。適遇一秀士，年約十五六歲，在村前低頭散步。遂揖問曰：「此間有一張庭瑞老爺否？」秀士曰：「即是家兄，足下何事問他？」墨客曰：「愚自湖南歸，他令叔有信一封，是與令兄的。」秀士曰：「家兄少出，有信付我轉交便了。」墨客遂從袖中取出一信，交與秀士，一揖而去。

　　原來這秀士，即美玉也。自從省中受辱後，十分苦惱，納悶不過。所以出來閑散，適遇墨客送信，乃冒認收了。

　　轉入書房，私自拆開。將昆山家書拋在一邊，細看菊英之信。略曰：

　　妾與君吳江訂盟，誓詣鸞鳳。今君名登虎榜，志在鰲頭。吳江之約，想亦付之流水矣。妾雖遠隔干里，而此心已留於君腹。妾父近知茲事，怒而不容，幾逼妾至於死地。今則隱身張村，埋名昆宅。願君早降，以決盟誓。倘不如意，祈賜絕音。妄當自盡，以明素志。書不盡言，靜俟來命。

　　美玉看畢，喜曰：「原來是吳江女子也，可惜那晚不會遇我。但我才貌不在庭瑞之下，何獨不能得一美配乎。今觀此意，見得此女已今逃出在外。不如借此機會，假冒庭瑞名字，前往湖南一走。若得此女為婚，不枉平生之願也。且庭瑞與我年貌相同，庭瑞的叔父又不相識。此女在吳江月光之下，那裏看得清白。縱然他認出我面貌，我才亦足以動之。」心中躊躇既定，乃與父親說知。密帶僮僕來安，同往湖南。

　　在路半月，到了湖南，尋一公館歇下。寫了庭瑞名帖，令來安兒同出南門。問到張村，詢知昆宅，來安送上名帖。見一兒僮答曰：「老爺在書房去了，這裏無人收帖。」來安又尋到書房，見一人端坐觀書。來安料是昆山，遂跪下呈上帖子，昆山看了，是侄兒名帖，大喜，遂命請入。

　　美玉連忙趨進，納頭便拜。昆山扶起，命坐於側。昆山曰：「賢侄不遠千里而來，足見月下之情矣。」美玉曰：「思慕叔父甚切，非關月下事也。若吳江訂盟，實出意外。今小姐為我幾至死地，幸蒼天不絕人願。蒙叔父廣恩收育，真乃再生之德也。」昆山曰：「濟困扶危，義所當然，爾輩宜效之。今小姐寄居於此，內外不便。城內有公館，是爾祖父所創，爾可暫寓些時候。我通個信息與爾丈母，然後擇日成親，那時再來拜見嬸娘。」美玉點頭應諾。昆山遂命家奴，送美玉至公館中歇下。

　　昆山見侄兒才貌，十分喜愛。乃嘆曰：「向聞其詩，乃天下之奇才。今見其人，果蓋世之妙品，真吾兄之幸也。小姐愛之，可謂得其人矣。」

　　正自語間，忽一人至。視之，乃巡撫家僕王中也。昆曰：「爾來正好，小姐情人已經到了。爾可稟知夫人，以便擇日完婚。」王中曰：「夫人著我來請金安，並問小姐消息。既有這個好音，我當即告夫人，轉祈致意小姐便了。」言訖乃返。

　　見了夫人，將此消息稟上。夫人大喜，乃暗贈金珠緞匹，令人送與小姐。便託昆山，代為擇日完婚。卻又假作悲啼女兒之狀，日凡幾次。巡撫到也傷心，奈追悔不及。

　　正在書房納悶，忽聞鼓聲亂響。巡撫大驚，即時出堂，祇見長沙知府，慌慌亂亂稟曰：「今有雲奎山賊匪千餘人，在南門外強劫民間。俾職聞報，登城視之。但見百姓紛紛亂竄，求大人作主，提兵擒賊，以除民害。」巡撫聞報，親自會同總兵，帶了兵馬，出南門擒賊。

　　纔及數里，祇見百姓，老幼不分，男女混雜，紛紛奔走。巡撫遠遠望見，一女子行走不動，暫近再視之，乃是女兒菊英也。遂命左右捕之，先以車載回衙。

　　原來，菊英小姐因賊匪退近，是以雜在眾人中奔逃。當下為父親看見，捕歸內衙。重與母親相見，悲喜交集，但又恐父親見怒。正與母親商量，忽鑼聲響亮，巡撫捕盜百餘而歸。即時立決，餘賊多死於戰場。

　　公事既畢，乃入內衙，夫人笑迎。巡撫曰：「爾女兒還魂，你知道否？」夫人乃正色曰：「爾年已六十，祇有此女，爾真欲其死耶？若非王中相救，焉有今日重逢！」巡撫曰：「我因一時之誤，亦未嘗不悔。今有女兒還爾，免得爾終日啼哭。」夫人笑曰：「今女兒已歸，可擇一才郎，以完爾我心願。」巡撫曰：「他吳江自有情人，何必別擇才郎。」夫人又曰：「倘吳江書生到此，肯相容否？」巡撫曰：「他若到時，完其孽緣而已，何所不容。」夫人乃曰：「實不相瞞，今女婿已到，見在公館中。去年鄉試，他中了第二名舉人。似此英才，真不愧為我家女婿矣。既肯相容，便當請入衙內，與女兒畢婚纔是。」巡撫曰：「聽憑夫人便了。」

　　於是商量既妥，乃取二月花朝日，與女兒成親。夫人遂使王中往見女婿，約定日期，且暗贈與金寶。美玉大喜，乃重賞王中。中回到內衙，在夫人處，極力稱讚女婿之貌。夫人大喜，菊英亦暗暗快活。

　　到了那日，美玉身披紅彩，頭插金花。巡撫用自己轎馬職事，著中軍官至公館中，迎接女婿入衙。時文武官員俱來作賀，送禮者紛紛不絕。

　　美玉拱立內堂，聽得三通鼓罷，八音齊鳴。婢女數人簇擁小姐出堂，行交拜禮畢。送入洞房，將飲合巹。小姐偷眼看時，卻不像庭瑞。梅香在側附耳曰：「似非月下情人。」小姐著急，再看時，果然不是庭瑞。乃大驚失色，目視梅香。梅香會意，即來稟夫人曰：「今日貴人不是月下情郎，此必奸徒冒其名者。」

　　夫人聞言，急來見巡撫，曰：「此非真女婿，乃冒名奸徒，可快掬問，休誤了女兒終身。」巡撫笑曰：「這是甚麼所在，縱有飛天之羽，亦不敢冒名到此。總是月下看得不真。」梅香插口曰：「全然不像。」巡撫罵曰：「你這賤人，也是一樣肉眼。縱然不是，有此才貌，不愧為我女婿。」夫人聞言亦喜。

　　卻說小姐在房中，心慌意亂，又無處可發一言。欲待問他，又恐失體。梅香此時，又不在身邊，急得汗流如雨。

　　美玉在房中，見了小姐花容，卻十分得意。忽有僮僕來請曰：「各衙門大人俱已到齊，見在廳上等候，請貴人就席。」美玉遂出廳上飲酒。

　　時梅香走進房來，將巡撫、夫人之話對小姐說了一遍。唬得菊英臉紅脣黑，眼閉口開。梅香大驚，恰母親亦至房中，見女兒形狀，慌忙問之。菊曰：「兒蒙母親養育成人，不料命多曲折。前在吳江與張郎訂約，誓不改志，誰想有此一番牽連。到今日，又遇奸人假冒而來。欲待說破，又恐壞我爹爹名色﹔欲持不說，吳江之盟何在。為今之計，有死而已。」夫人曰：「爾不必如此，我自有計。」乃密喚王中，咐耳曰：「爾可如此如此。」王中受計而去。

　　未幾，入官廳跪稟美玉曰：「長沙知縣查旱歸，特來拜會，請貴人出堂。」美玉曰：「多官在此飲酒，不暇相見，叫他明日來罷。」王中乃出。

　　須臾，又來稟曰：「長沙知府自京都轉，聞貴人喜事，特來賀喜，務乞一會。今在頭門等候。」美玉曰：「可惡這兩個宮，早又不來。」遂起身謂多官曰：「少刻就來奉陪。」乃獨自一人往外而去，王中相隨，到了頭門。問曰：「長沙府何在？」

　　言未畢，忽背後一人用鎖鏈一拋，正鎖在美玉頸上，向前便扯，背後數人相推而走。美玉不知何故，忙問：「爾等為何將我亂鎖？」王中等更不答應。

　　不一刻到了縣前，知縣端坐堂上。差人將美玉帶到公案前。美玉怒曰：「大膽知縣，爾識巡撫之婿否！」知縣駕曰：「爾這奸徒，見了本縣還不跪下！」美玉端然不動。知縣命左右棄了他衣巾，推將跪下。便問曰：「爾是何處奸徒，冒認巡撫女婿？從直招來！」

　　美玉暗思：「此事無人知覺，就是小姐也認我不出，此事卻從哪裏發作？」乃強辯曰：「我作巡撫女婿，來歷甚大。爾謂我冒認，卻有誰為證？」知縣曰：「巡撫真女婿見今在此，爾尚欲強辯。」美玉暗思：「庭瑞已進京，哪有甚對頭。且我既入院衙，又與小姐交拜了。縱然知我是假，也祇好將錯就錯。我自有巡撫作主，哪怕他甚麼對頭。」祇是強辨，知縣大怒，將僉一拋，責打四十。美玉曰：「我名登虎榜，此地卻打不得。」知縣曰：「我打的是冒名奸徒，快打！」兩傍皂隸，遂將美玉扯下使打。

　　美玉雖然受刑，猶望巡撫來救，到底不招。知縣拍案曰：「爾這奸徒，不用大刑，那裏肯招。」命左右即加之夾棍。美玉受刑不過，祇得招出真情。

　　卻說美玉之僕來安，隨美玉至巡撫衙中，正在西廊下飲酒。聞得宅門外喧嘩之聲，忙出看時，祇聽得有人言：「巡撫女婿被長沙縣拿去了。多官聞之，不解其故，各自棄席而散。」來安慌忙奔告巡撫。

　　時巡撫正在後堂閑坐，聞得此事，大怒曰：「縱有天大事，也須稟我。何敢擅鎖我婿。」即時出令箭一枝，命旗牌官往提長沙縣。忽夫人自內出曰：「爾又欲逼死女兒耶？爾受當今重任，為邊疆大臣，尚欲為萬民分懮。今自己女兒之事，尚不能辨其清濁，寧不畏人笑耶。今女兒誓守節於庭瑞，不失身於奸人。長沙縣鎖拿，實我所使也。」巡撫聞言，仰天嘆曰：「何罪獲於天，使我生此逆種，徒取軍民笑談耳。」正是：

　　　　兒女多曲折，軍民廣笑談。

　　未知巡撫如何，且聽下文分解。





　　美玉由來奸惡未形，雖遭杖押，人尚憐之。今則閟人之書，冒人之名，亂人之節，其奸訛更甚於張宏矣。科場將近，自取鎖押之禍﹔娶事將成，又遭杖梜之殃。雖奸人善計，亦奚以為徒自取辱耳。

　　本為一庭瑞，卻弄出一美玉﹔本為張村成親，卻弄出院上成親﹔本為身披紅彩，卻弄出頸掛素珠﹔本為洞房交歡，卻弄出法堂叫苦。令讀者時怒時驚，時畏時喜。其文法變換之妙，大有可觀。但長沙縣之梜棍，勝於紅羅帳之交合多矣。

　　庭瑞有才，美玉亦有才﹔庭瑞有貌，美玉亦有貌。而菊英獨愛庭瑞，而不愛美玉者，何也？蓋菊英守身以節，非苟取於色者也。美玉自負才貌，故敢冒名而來。欲以才色動人，不料此地全然用之不著。若使菊英，早與美玉張村一會，可無合巹之失﹔若使巡撫，不取菊英回衙，可無院堂之榮﹔若使菊英，徒愛才色，可無洞房之變。有此一番榮華，有此一番雅趣，又有此一番苦楚。一篇妙文，真令讀者不測。


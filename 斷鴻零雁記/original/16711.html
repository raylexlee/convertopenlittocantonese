<!DOCTYPE html>
<html lang="en">
  <head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1">
    <title>斷鴻零雁記 - 第七章　</title>
    <link href="https://cdn.bootcss.com/bootstrap/4.0.0/css/bootstrap.min.css" rel="stylesheet">
<script>
var _hmt = _hmt || [];
(function() {
  var hm = document.createElement("script");
  hm.src = "https://hm.baidu.com/hm.js?e75b685d8966066cf46b68e65e7bffdb";
  var s = document.getElementsByTagName("script")[0]; 
  s.parentNode.insertBefore(hm, s);
})();
</script>
  </head>
  <body>

    <div class="container-fluid">
	<div class="row">
		<div class="col-md-12">
			<h4><font color=navy>第七章</font></h4>
			　　後此四日，牧師夫婦為余置西服。及部署各事既竟，乃就余握別曰：「舟於正午啟舷，孺子珍重，上帝必寵錫爾福慧兼修。爾此去可時以箋寄我。」語畢，其女公子曳蔚藍文裾以出，頗有愁容。至余前殷殷握余手，親持紫羅蘭花及含羞草一束、英文書籍數種見貽。余拜謝受之。俄而海天在眼，余東行矣。<br>　　船行可五晝夜，經太平洋。斯時風日晴美，余徘徊於舵樓之上，茫茫天海，渺渺余懷。即檢羅弼大家所貽書籍，中有莎士比爾，拜輪及室梨全集。余嘗謂拜輪猶中土李白，天才也；莎士比爾猶中土杜甫，仙才也；室梨猶中土李賀，鬼才也。乃先展拜輪詩，誦《哈咯爾游草》，至末篇，有《大海》六章，遂歎曰：「雄渾奇偉，今古詩人，無其匹矣。」濡筆譯為漢文如左：<br>　　皇濤瀾汗<br>　　靈海黝冥<br>　　萬艘鼓楫<br>　　泛若輕萍<br>　　芒芒九圍<br>　　每有遺虛<br>　　曠哉天沼<br>　　匪人攸居<br>　　大器自運<br>　　振盪帠夆<br>　　豈伊人力<br>　　赫彼神工<br>　　罔象乍見<br>　　決舟沒人<br>　　狂謈未幾<br>　　遂為波臣<br>　　掩體無棺<br>　　歸骨無墳<br>　　喪鐘聲嘶<br>　　逷矣誰聞<br>　　誰能乘蹻<br>　　履涉狂波<br>　　藐諸蒼生<br>　　其奈公何<br>　　泱泱大風<br>　　立懦起罷<br>　　茲維公功<br>　　人力何衰<br>　　亦有雄豪<br>　　中原陵厲<br>　　自公匈中<br>　　擿彼空際<br>　　驚浪霆奔<br>　　懾魂愯神<br>　　轉側張皇<br>　　冀為公憐<br>　　騰瀾赴厓<br>　　載彼微體<br>　　抍溺含弘<br>　　公何豈弟<br>　　搖山憾城<br>　　聲若雷霆<br>　　王公黔首<br>　　莫不震驚<br>　　赫赫軍艘<br>　　亦有浮名<br>　　雄視海上<br>　　大莫與京<br>　　自公視之<br>　　藐矣其形<br>　　紛紛溶溶<br>　　旋入滄溟<br>　　彼阿摩陀<br>　　失其威靈<br>　　多羅縛迦<br>　　壯氣亦傾<br>　　傍公而居<br>　　雄國幾許<br>　　西利佉維<br>　　希臘羅馬<br>　　偉哉自由<br>　　公所錫予<br>　　君德既衰<br>　　耗哉斯土<br>　　遂成遺虛<br>　　公目所睹<br>　　以敖以娛<br>　　旛回濤舞<br>　　蒼顏不皸<br>　　長壽自古<br>　　渺瀰澶漫<br>　　滔滔不捨<br>　　赫如陽燧<br>　　神靈是鑒<br>　　別風淮雨<br>　　上臨下監<br>　　扶搖羊角<br>　　溶溶澹澹<br>　　北極凝冰<br>　　赤道淫灩<br>　　浩此地鏡<br>　　無裔無襜<br>　　圓形在前<br>　　神光耷閃<br>　　精鬽變怪<br>　　出爾泥淰<br>　　回流雲轉<br>　　氣易舒慘<br>　　公之淫威<br>　　忽不可驗<br>　　蒼海蒼海<br>　　余念舊恩<br>　　兒時水嬉<br>　　在公膺前<br>　　沸波激岸<br>　　隨公轉旋<br>　　淋淋翔潮<br>　　媵余往還<br>　　滌我匈臆<br>　　懾我精魂<br>　　惟余與女<br>　　父子之親<br>　　或近或遠<br>　　托我元身<br>　　今我來斯<br>　　握公之鬊<br>　　余既譯拜輪詩竟，循還朗誦。時新月在天，漁燈三五，清風徐來，曠哉觀也。翌晨，舟抵橫濱，余遂捨舟投逆旅，今後當敘余在東之事。<br><br>
<hr>
<h4>返回 <a href="http://open-lit.com">開放文學</a></h4>
		</div>
	</div>
</div>

<div class="text-center text-primary">

<!-- Start of StatCounter Code for Default Guide -->
<script type="text/javascript">
var sc_project=10644203; 
var sc_invisible=0; 
var sc_security="41ef277d"; 
var scJsHost = (("https:" == document.location.protocol) ?
"https://secure." : "http://www.");
document.write("<sc"+"ript type='text/javascript' src='" +
scJsHost+
"statcounter.com/counter/counter.js'></"+"script>");
</script>
<noscript><div class="statcounter"><a title="free web stats"
href="http://statcounter.com/" target="_blank"><img
class="statcounter"
src="http://c.statcounter.com/10644203/0/41ef277d/0/"
alt="free web stats"></a></div></noscript>
<!-- End of StatCounter Code for Default Guide -->
<a href="http://statcounter.com/p10644203/?guest=1" target="_blank">訪問統計</a>
</div>
  </body>
</html>